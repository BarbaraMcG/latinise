Quo tu , quo , liber otiose , tendis cultus Sidone non cotidiana ? 
numquid Parthenium uidere ? 
certe : uadas et redeas ineuolutus ; libros non legit ille sed libellos ; nec Musis uacat , aut suis uacaret . 
ecquid te satis aestimas beatum , contingunt tibi si manus minores ? 
uicini pete porticum Quirini : turbam non habet otiosiorem Pompeius uel Agenoris puella , uel primae dominus leuis carinae . 
sunt illic duo tresue qui reuoluant nostrarum tineas ineptiarum , sed cum sponsio fabulaeque lassae de Scorpo fuerint et Incitato . 
Triste supercilium durique seuera Catonis frons et aratoris filia Fabricii et personati fastus et regula morum quidquid et in tenebris non sumus , ite foras . 
clamant ecce mei " io Saturnalia " uersus : et licet et sub te praeside , Nerua , libet . 
lectores tetrici salebrosum ediscite Santram : nil mihi uobiscum est : iste liber meus est . 
Non urbana mea tantum Pimpleide gaudent otia nec uacuis auribus ista damus , sed meus in Geticis ad Martia signa pruinis a rigido teritur centurione liber , dicitur et nostros cantare Britannia uersus . 
quid prodest ? 
nescit sacculus ista meus . 
at quam uicturas poteramus pangere chartas quantaque Pieria proelia flare tuba , cum pia reddiderint Augustum numina terris , et Maecenatem si tibi , Roma , darent ! 
Sacra laresque Phrygum , quos Troiae maluit heres quam rapere arsuras Laomedontis opes , scriptus et aeterno nunc primum Iuppiter auro et soror et summi filia tota patris , et qui purpureis iam tertia nomina fastis , Iane , refers Neruae ; uos precor ore pio : hunc omnes seruate ducem , seruate senatum ; moribus hic uiuat principis , ille suis . 
Tanta tibi est recti reuerentia , Caesar , et aequi quanta Numae fuerat : sed Numa pauper erat . 
ardua res haec est , opibus non tradere mores et , cum tot Croesos uiceris , esse Numam . 
si redeant ueteres , ingentia nomina , patres , Elysium liceat si uacuare nemus : te colet inuictus pro libertate Camillus , aurum Fabricius te tribuente uolet ; te duce gaudebit Brutus , tibi Sulla cruentus imperium tradet , cum positurus erit ; et te priuato cum Caesare Magnus amabit , donabit totas et tibi Crassus opes . 
ipse quoque infernis reuocatus Ditis ab umbris si Cato reddatur , Caesarianus erit . 
Unctis falciferi senis diebus , regnator quibus inperat fritillus , uersu ludere non laborioso permittis , puto , pilleata Roma . 
risisti ; licet ergo , non uetamur . 
pallentes procul hinc abite curae ; quidquid uenerit obuium loquamur morosa sine cogitatione . 
misce dimidios , puer , trientes , quales Pythagoras dabat Neroni , misce , Dindyme , sed frequentiores : possum nil ego sobrius ; bibenti succurrent mihi quindecim poetae . 
da nunc basia , sed Catulliana : quae si tot fuerint quot ille dixit , donabo tibi Passerem Catulli . 
Iam certe stupido non dices , Paula , marito , ad moechum quotiens longius ire uoles , " Caesar in Albanum iussit me mane uenire , Caesar Circeios " . 
iam stropha talis abit . 
Penelopae licet esse tibi sub principe Nerua : sed prohibet scabies ingeniumque uetus . 
infelix , quid ages ? 
aegram simulabis amicam ? 
haerebit dominae uir comes ipse suae , ibit et ad fratrem tecum matremque patremque . 
quas igitur fraudes ingeniosa pares ? 
diceret hystericam se forsitan altera moecha in Sinuessano uelle sedere lacu . 
quanto tu melius , quotiens placet ire fututum , quae uerum mauis dicere , Patula , uiro ! 
Lassa quod hesterni spirant opobalsama drauci , ultima quod curuo quae cadit aura croco ; poma quod hiberna maturescentia capsa , arbore quod uerna luxuriosus ager ; de Palatinis dominae quod Serica prelis , sucina uirginea quod regelata manu ; amphora quod nigri , sed longe , fracta Falerni , quod qui Sicanias detinet hortus apes ; quod Cosmi redolent alabastra focique deorum , quod modo diuitibus lapsa corona comis : singula quid dicam ? 
non sunt satis ; omnia misce : hoc fragrant pueri basia mane mei . 
scire cupis nomen ? 
si propter basia , dicam . 
iurasti . 
nimium scire , Sabine , cupis . 
Clarus fronde Iouis , Romani fama cothurni , spirat Apellea redditus arte Memor . 
Contulit ad saturas ingentia pectora Turnus . 
cur non ad Memoris carmina ? 
frater erat . 
Tolle , puer , calices tepidique toreumata Nili et mihi secura pocula trade manu trita patrum labris et tonso pura ministro ; anticus mensis restituatur honor . 
te potare decet gemma qui Mentora frangis in scaphium moechae , Sardanapalle , tuae . 
Ius tibi natorum uel septem , Zoile , detur , dum matrem nemo det tibi , nemo patrem . 
Quisquis Flaminiam teris , uiator , noli nobile praeterire marmor . 
Urbis deliciae salesque Nili , ars et gratia , lusus et uoluptas , Romani decus et dolor theatri atque omnes Ueneres Cupidinesque hoc sunt condita , quo Paris , sepulchro . 
Heredes , nolite breuem sepelire colonum : nam terra est illi quantulacumque grauis . 
Sunt chartae mihi quas Catonis uxor et quas horribiles legant Sabinae : hic totus uolo rideat libellus et sit nequior omnibus libellis . 
qui uino madeat nec erubescat pingui sordidus esse Cosmiano , ludat cum pueris , amet puellas , nec per circuitus loquatur illam , ex qua nascimur , omnium parentem , quam sanctus Numa mentulam uocabat . 
uersus hos tamen esse tu memento Saturnalicios , Apollinaris : mores non habet hic meos libellus . 
Qui grauis es nimium , potes hinc iam , lector , abire quo libet : urbanae scripsimus ista togae ; iam mea Lampsacio lasciuit pagina uersu et Tartesiaca concrepat aera manu . 
o quotiens rigida pulsabis pallia uena , sis grauior Curio Fabricioque licet ! 
tu quoque nequitias nostri lususque libelli uda , puella , leges , sis Patauina licet . 
erubuit posuitque meum Lucretia librum , sed coram Bruto ; Brute , recede : leget . 
Non omnis nostri nocturna est pagina libri : inuenies et quod mane , Sabine , legas . 
Donasti , Lupe , rus sub urbe nobis ; sed rus est mihi maius in fenestra . 
rus hoc dicere , rus potes uocare ? 
in quo ruta facit nemus Dianae , argutae tegit ala quod cicadae , quod formica die comedit uno , clusae cui folium rosae corona est ; in quo non magis inuenitur herba quam Cosmi folium piperue crudum ; in quo nec cucumis iacere rectus nec serpens habitare tota possit . 
urucam male pascit hortus unam , consumpto moritur culix salicto , et talpa est mihi fossor atque arator . 
non boletus hiare , non mariscae ridere aut uiolae patere possunt . 
finis mus populatur et colono tamquam sus Calydonius timetur , et sublata uolantis ungue Prognes in nido seges est hirundinino ; et cum stet sine falce mentulaque , non est dimidio locus Priapo . 
uix implet cocleam peracta messis , et mustum nuce condimus picata . 
errasti , Lupe , littera sed una : nam quo tempore praedium dedisti , mallem tu mihi prandium dedisses . 
Quaeris cur nolim te ducere , Galla ? 
diserta es . 
saepe soloecismum mentula nostra facit . 
Caesaris Augusti lasciuos , liuide , uersus sex lege , qui tristis uerba Latina legis : " quod futuit Glaphyran Antonius , hanc mihi poenam Fuluia constituit , se quoque uti futuam . 
Fuluiam ego ut futuam ? 
quid si me Manius oret pedicem , faciam ? 
non puto , si sapiam . 
" aut futue , aut pugnemus " ait . 
quid quod mihi uita carior est ipsa mentula ? 
signa canant " ! 
Apsoluis lepidos nimirum , Auguste , libellos , qui scis Romana simplicitate loqui . 
Lydia tam laxa est equitis quam culus aeni , quam celer arguto qui sonat aere trochus , quam rota transmisso totiens impacta petauro , quam uetus a crassa calceus udus aqua , quam quae rara uagos expectant retia turdos , quam Pompeiano uela negata Noto , quam quae de pthisico lapsa est armilla cinaedo , culcita Leuconico quam uiduata suo , quam ueteres bracae Brittonis pauperis , et quam turpe Rauennatis guttur onocrotali . 
hanc in piscina dicor futuisse marina . 
nescio ; piscinam me futuisse puto . 
Mollia quod niuei duro teris ore Galaesi basia , quod nudo cum Ganymede iaces , quis negat ? 
hoc nimium est . 
sed sit satis ; inguina saltem parce fututrici sollicitare manu . 
leuibus in pueris plus haec quam mentula peccat et faciunt digiti praecipitantque uirum : inde tragus celeresque pili mirandaque matri barba nec in clara balnea luce placent . 
diuisit natura marem : pars una puellis , una uiris genita est . 
utere parte tua . 
Nubere Sila mihi nulla non lege parata est ; sed Silam nulla ducere lege uolo . 
cum tamen instaret , " deciens mihi dotis in auro sponsa dabis " dixi ; " quid minus esse potest ? 
nec futuam quamuis prima te nocte maritus , communis tecum nec mihi lectus erit ; complectarque meam , nec tu prohibebis , amicam , ancillam mittes et mihi iussa tuam . 
te spectante dabit nobis lasciua minister basia , siue meus siue erit ille tuus . 
ad cenam uenies , sed sic diuisa recumbes ut non tangantur pallia nostra tuis . 
oscula rara dabis nobis et non dabis ultro , nec quasi nupta dabis sed quasi mater anus . 
si potes ista pati , si nil perferre recusas , inuenies qui te ducere , Sila , uelit " . 
Dum te prosequor et domum reduco , aurem dum tibi praesto garrienti , et quidquid loqueris facisque laudo , quot uersus poterant , Labulle , nasci ! 
hoc damnum tibi non uidetur esse , si quod Roma legit , requirit hospes , non deridet eques , tenet senator , laudat causidicus , poeta carpit , propter te perit hoc , Labulle , uerum est ? 
hoc quisquam ferat ? 
ut tibi tuorum sit maior numerus togatulorum , librorum mihi sit minor meorum ? 
triginta prope iam diebus una est nobis pagina uix peracta . 
sic fit cum cenare domi poeta non uult . 
Illa salax nimium nec paucis nota puellis stare Lino desit mentula . 
lingua , caue . 
O mihi grata quies , o blanda , Telesphore , cura , qualis in amplexu non fuit ante meo : basia da nobis uetulo , puer , uda Falerno , pocula da labris facta minora tuis . 
addideris super haec Ueneris si gaudia uera , esse negem melius cum Ganymede Ioui . 
Ferreus es , si stare potest tibi mentula , Flacce , cum te sex cyathos orat amica gari , uel duo frusta rogat cybii tenuemue lacertum nec dignam toto se botryone putat ; cui portat gaudens ancilla paropside rubra allecem , sed quam protinus illa uoret ; aut cum perfricuit frontem posuitque pudorem , sucida palliolo uellera quinque petit . 
at mea me libram foliati poscat amica aut uirides gemmas sardonychasue pares , nec nisi prima uelit de Tusco Serica uico aut centum aureolos sic uelut aera roget . 
nunc tu uelle putas haec me donare puellae ? 
nolo sed his ut sit digna puella uolo . 
Inuasit medici Nasica phreneticus Eucti et percidit Hylan . 
hic , puto , sanus erat . 
Languida cum uetula tractare uirilia dextra coepisti , iugulor pollice , Phylli , tuo : nam cum me murem , cum me tua lumina dicis , horis me refici uix puto posse decem . 
blanditias nescis : " dabo " dic " tibi milia centum ; et dabo Setini iugera culta soli ; accipe uina , domum , pueros , chrysendeta , mensas " . 
nil opus est digitis : sic mihi , Phylli , frica . 
Os male causidicis et dicis olere poetis . 
sed fellatori , Zoile , peius olet . 
Atreus Caecilius cucurbitarum sic illas quasi filios Thyestae in partes lacerat secatque mille . 
gustu protinus has edes in ipso , has prima feret alteraue cena . 
has cena tibi tertia reponet , hinc seras epidipnidas parabit . 
hinc pistor fatuas facit placentas , hinc et multiplices struit tabellas et notas caryotidas theatris . 
hinc exit uarium coco minutal , ut lentem positam fabamque credas ; boletos imitatur et botellos , et caudam cybii breuesque maenas . 
hinc cellarius experitur artes , ut condat uario uafer sapore in rutae folium Capelliana . 
sic inplet gabatas paropsidesque , et leues scutulas cauasque lances . 
hoc lautum uocat , hoc putat uenustum , unum ponere ferculis tot assem . 
Nec toga nec focus est nec tritus cimice lectus nec tibi de bibula sarta palude teges , nec puer aut senior , nulla est ancilla nec infans , nec sera nec clauis nec canis atque calix . 
tu tamen affectas , Nestor , dici atque uideri pauper et in populo quaeris habere locum . 
mentiris uanoque tibi blandiris honore . 
non est paupertas , Nestor , habere nihil . 
Saepius ad palmam prasinus post fata Neronis peruenit et uictor praemia plura refert . 
I nunc , liuor edax , dic te cessisse Neroni : uicit nimirum non Nero , sed prasinus . 
Aedes emit Aper sed quas nec noctua uellet esse suas ; adeo nigra uetusque casa est . 
uicinos illi nitidus Maro possidet hortos . 
cenabit belle , non habitabit Aper . 
Ignotos mihi cum uoces trecentos , quare non ueniam uocatus ad te miraris quererisque litigasque . 
solus ceno , Fabulle , non libenter . 
Gaius hanc lucem gemma mihi Iulius alba signat , io , uotis redditus ecce meis : desperasse iuuat ueluti iam rupta sororum fila ; minus gaudent qui timuere nihil . 
Hypne , quid expectas , piger ? 
immortale Falernum funde , senem poscunt talia uota cadum : quincunces et sex cyathos besemque bibamus , GAIUS ut fiat IULIUS et PROCULUS . 
Zoile , quid tota gemmam praecingere libra te iuuat et miserum perdere sardonycha ? 
anulus iste tuis fuerat modo cruribus aptus : non eadem digitis pondera conueniunt . 
Mulio uiginti uenit modo milibus , Aule . 
miraris pretium tam graue ? 
surdus erat . 
Cunarum fueras motor , Charideme , mearum et pueri custos adsiduusque comes . 
iam mihi nigrescunt tonsa sudaria barba et queritur labris puncta puella meis ; sed tibi non creui : te noster uilicus horret , te dispensator , te domus ipsa pauet . 
ludere nec nobis nec tu permittis amare ; nil mihi uis et uis cuncta licere tibi . 
corripis , obseruas , quereris , suspiria ducis , et uix a ferulis temperat ira tua . 
si Tyrios sumpsi cultus unxiue capillos , exclamas " numquam fecerat ista pater " ; et numeras nostros astricta fronte trientes , tamquam de cella sit cadus ille tua . 
desine ; non possum libertum ferre Catonem . 
esse uirum iam me dicet amica tibi . 
Formonsam Glyceran amat Lupercus et solus tenet imperatque solus . 
quam toto sibi mense non fututam cum tristis quereretur et roganti causam reddere uellet Aeliano , respondit Glycerae dolere dentes . 
Indulget pecori nimium dum pastor Amyntas et gaudet fama luxuriaque gregis , cedentes oneri ramos siluamque fluentem uicit , concussas ipse secutus opes . 
triste nemus dirae uetuit superesse rapinae damnauitque rogis noxia ligna pater . 
pingues , Lygde , sues habeat uicinus Iollas : te satis est nobis adnumerare pecus . 
Uiuida cum poscas epigrammata , mortua ponis lemmata . 
qui fieri , Caeciliane , potest ? 
mella iubes Hyblaea tibi uel Hymettia nasci , et thyma Cecropiae Corsica ponis api ! 
Deprensum in puero tetricis me uocibus , uxor , corripis et culum te quoque habere refers . 
dixit idem quotiens lasciuo Iuno Tonanti ? 
ille tamen grandi cum Ganymede iacet . 
incuruabat Hylan posito Tirynthius arcu : tu Megaran credis non habuisse natis ? 
torquebat Phoebum Daphne fugitiua : sed illas Oebalius flammas iussit abire puer . 
Briseis multum quamuis auersa iaceret , Aeacidae propior leuis amicus erat . 
parce tuis igitur dare mascula nomina rebus teque puta cunnos , uxor , habere duos . 
Orbus es et locuples et Bruto consule natus : esse tibi ueras credis amicitias ? 
sunt uerae , sed quas iuuenis , quas pauper habebas . 
qui nouus est , mortem diligit ille tuam . 
Intrasti quotiens inscriptae limina cellae , seu puer adrisit siue puella tibi , contentus non es foribus ueloque seraque , secretumque iubes grandius esse tibi : oblinitur minimae si qua est suspicio rimae punctaque lasciua quae terebrantur acu . 
nemo est tam teneri tam sollicitique pudoris qui uel pedicat , Canthare , uel futuit . 
Iam nisi per somnum non arrigis et tibi , Maeui , incipit in medios meiere uerpa pedes , truditur et digitis pannucea mentula lassis nec leuat exstinctum sollicitata caput . 
quid miseros frustra cunnos culosque lacessis ? 
summa petas : illic mentula uiuit anus . 
Omnia femineis quare dilecta cateruis balnea deuitat Lattara ? 
ne futuat . 
cur nec Pompeia lentus spatiatur in umbra nec petit Inachidos limina ? 
ne futuat . 
cur Lacedaemonio luteum ceromate corpus perfundit gelida Uirgine ? 
ne futuat . 
cum sic feminei generis contagia uitet , cur lingit cunnum Lattara ? 
ne futuat . 
Silius haec magni celebrat monimenta Maronis , iugera facundi qui Ciceronis habet . 
heredem dominumque sui tumuliue larisue non alium mallet nec Maro nec Cicero . 
Nulla est hora tibi qua non me , Phylli , furentem despolies : tanta calliditate rapis . 
nunc plorat speculo fallax ancilia relicto , gemma uel a digito uel cadit aure lapis ; nunc furtiua lucri fieri bombycina possunt , profertur Cosmi nunc mihi siccus onyx ; amphora nunc petitur nigri cariosa Falerni , expiet ut somnos garrula saga tuos ; nunc ut emam grandemue lupum mullumue bilibrem , indixit cenam diues amica tibi . 
sit pudor et tandem ueri respectus et aequi : nil tibi , Phylli , nego ; nil mihi , Phylli , nega . 
Iam prope desertos cineres et sancta Maronis nomina qui coleret pauper et unus erat . 
Silius optatae succurrere censuit umbrae , Silius et uatem , non minor , ipse , colit . 
Tanta est quae Titio columna pendet quantam Lampsaciae colunt puellae . 
hic nullo comitante nec molesto thermis grandibus et suis lauatur . 
anguste Titius tamen lauatur . 
Cenabis belle , Iuli Cerialis , apud me ; conditio est melior si tibi nulla , ueni . 
octauam poteris seruare ; lauabimur una : scis quam sint Stephani balnea iuncta mihi . 
prima tibi dabitur uentri lactuca mouendo utilis , et porris fila resecta suis , mox uetus et tenui maior cordyla lacerto , sed quam cum rutae frondibus oua tegant ; altera non derunt tenui uersata fauilla , et Uelabrensi massa coacta foco , et quae Picenum senserunt frigus oliuae . 
haec satis in gustu . 
cetera nosse cupis ? 
mentiar , ut uenias : pisces , conchylia , sumen , et chortis saturas atque paludis aues , quae nec Stella solet rara nisi ponere cena . 
plus ego polliceor : nil recitabo tibi , ipse tuos nobis relegas licet usque Gigantas rura uel aeterno proxima Uergilio . 
Claudia caeruleis cum sit Rufina Britannis edita , quam Latiae pectora gentis habet ! 
quale decus formae ! 
Romanam credere matres Italides possunt , Atthides esse suam . 
Di bene quod sancto peperit fecunda marito , quod sperat generos quodque puella nurus . 
sic placeat superis ut coniuge gaudeat uno et semper natis gaudeat illa tribus . 
Unguenta et casias et olentem funera murram turaque de medio semicremata rogo et quae de Stygio rapuisti cinnama lecto , improbe , de turpi , Zoile , redde sinu . 
a pedibus didicere manus peccare proteruae . 
non miror furem , qui fugitiuus eras . 
Hortatur fieri quod te Lupus , Urbice , patrem , ne credas ; nihil est quod minus ille uelit . 
ars est captandi quod nolis uelle uideri ; ne facias optat quod rogat ut facias . 
dicat praegnantem tua se Cosconia tantum : pallidior fiet iam pariente Lupus . 
at tu consilio uidearis ut usus amici , sic morere ut factum te putet esse patrem . 
Quod nimium mortem , Chaeremon Stoice , laudas , uis animum mirer suspiciamque tuum ? 
hanc tibi uirtutem fracta facit urceus ansa , et tristis nullo qui tepet igne focus , et teges et cimex et nudi sponda grabati , et breuis atque eadem nocte dieque toga . 
o quam magnus homo es qui faece rubentis aceti et stipula et nigro pane carere potes ! 
Leuconicis agedum tumeat tibi culcita lanis constringatque tuos purpura pexa toros , dormiat et tecum qui cum modo Caecuba miscet conuiuas roseo torserat ore puer : o quam tu cupies ter uiuere Nestoris annos et nihil ex ulta perdere luce uoles ! 
rebus in angustis facile est contemnere uitam : fortiter ille facit qui miser esse potest . 
Miraris docto quod carmina mitto Seuero , ad cenam cum te , docte Seuere , uocem ? 
Iuppiter ambrosia satur est et nectare uiuit ; nos tamen exta Ioui cruda merumque damus . 
omnia cum tibi sint dono concessa deorum , si quod habes non uis , ergo quid accipies ? 
Cum me uelle uides tentumque , Telesphore , sentis , magna rogas puta me uelle negare : licet ? 
et nisi iuratus dixi " dabo " , subtrahis illas , permittunt in me quae tibi multa , natis . 
Quid si me tonsor , cum stricta nouacula supra est , tunc libertatem diuitiasque roget ? 
promittam ; neque enim rogat illo tempore tonsor , latro rogat ; res est imperiosa timor : sed fuerit curua cum tuta nouacula theca , frangam tonsori crura manusque simul . 
at tibi nil faciam , sed lota mentula lana cupidae dicet auaritiae . 
Senos Charinus omnibus digitis gerit nec nocte ponit anulos nec cum lauatur . 
causa quae sit quaeritis ? 
dactyliothecam non habet . 
Sit Phlogis an Chione Ueneri magis apta requiris ? 
pulchrior est Chione ; sed Phlogis ulcus habet , ulcus habet Priami quod tendere possit alutam quodque senem Pelian non sinat esse senem , ulcus habet quod habere suam uult quisque puellam , quod sanare Criton , non quod Hygia potest : at Chione non sentit opus nec uocibus ullis adiuuat , absentem marmoreamue putes . 
exorare , dei , si uos tam magna liceret et bona uelletis tam pretiosa dare , hoc quod habet Chione corpus faceretis haberet ut Phlogis , et Chione quod Phlogis ulcus habet . 
Lingua maritus , moechus ore Nanneius , Summemmianis inquinatior buccis ; quem cum fenestra uidit a Suburana obscena nudum Leda , fornicem cludit mediumque mauult basiare quam summum ; modo qui per omnes uiscerum tubos ibat et uoce certa consciaque dicebat puer an puella matris esset in uentre : gaudete cunni ; uestra nataque res acta est arrigere linguam non potest fututricem . 
Nam dum tumenti mersus haeret in uulua et uagientes intus audit infantes , partem gulosam soluit indecens morbus . 
nec purus esse nunc potest nec impurus . 
Lesbia se iurat gratis numquam esse fututam . 
uerum est . 
cum futui uult , numerare solet . 
Spectas nos , Philomuse , cum lauamur , et quare mihi tam mutuniati sint leues pueri subinde quaeris . 
dicam simpliciter tibi roganti : pedicant , Philomuse , curiosos . 
Nescio tam multis quid scribas , Fauste , puellis : hoc scio , quod scribit nulla puella tibi . 
Sescenti cenant a te , Iustine , uocati lucis ad officium quae tibi prima fuit . 
inter quos , memini , non ultimus esse solebam ; nec locus hic nobis inuidiosus erat . 
postera sed festae reddis sollemnia mensae : sescentis hodie , cras mihi natus eris . 
Et delator es et calumniator , et fraudator es et negotiator , et fellator es et lanista . 
miror quare non habeas , Uacerra , nummos . 
Nil mihi das uiuus ; dicis post fata daturum . 
si non es stultus , scis , Maro , quid cupiam . 
Parua rogas magnos ; sed non dant haec quoque magni . 
ut pudeat leuius te , Matho , magna roga . 
Amphitheatrales inter nutrita magistros uenatrix , siluis aspera , blanda domi , Lydia dicebar , domino fidissima Dextro , qui non Erigones mallet habere canem , nec qui Dictaea Cephalum de gente secutus luciferae pariter uenit ad astra deae . 
non me longa dies nec inutilis abstulit aetas , qualia Dulichio fata fuere cani : fulmineo spumantis apri sum dente perempta , quantus erat , Calydon , aut , Erymanthe , tuus . 
nec queror infernas quamuis cito rapta sub umbras . 
non potui fato nobiliore mori . 
Uendere , Tucca , potes centenis milibus emptos ? 
plorantis dominos uendere , Tucca , potes ? 
nec te blanditiae , nec uerba rudesue querelae , nec te dente tuo saucia colla mouent ? 
ah facinus ! 
tunica patet inguen utrimque leuata , aspiciturque tua mentula facta manu . 
si te delectat numerata pecunia , uende argentum , mensas , murrina , rura , domum ; uende senes seruos , ignoscent , uende paternos : ne pueros uendas omnia uende miser . 
luxuria est emere hos quis enim dubitatue negatue ? 
, sed multo maior uendere luxuria est . 
Hystericam uetulo se dixerat esse marito et queritur futui Leda necesse sibi ; sed flens atque gemens tanti negat esse salutem seque refert potius proposuisse mori . 
uir rogat ut uiuat uirides nec deserat annos , et fieri quod iam non facit ipse sinit . 
protinus accedunt medici medicaeque recedunt , tollunturque pedes . 
o medicina grauis ! 
Drauci Natta sui uocat pipinnam , collatus cui Gallus est Priapus . 
Uenturum iuras semper mihi , Lygde , roganti constituisque horam constituisque locum . 
cum frustra iacui longa prurigine tentus , succurrit pro te saepe sinistra mihi . 
quid precer , o fallax , meritis et moribus istis ? 
umbellam luscae , Lygde , feras dominae . 
Curandum penem commisit Baccara Raetus riuali medico . 
Baccara Gallus erit . 
Theca tectus ahenea lauatur tecum , Caelia , seruus ; ut quid , oro , non sit cum citharoedus aut choraules ? 
non uis , ut puto , mentulam uidere . 
quare cum populo lauaris ergo ? 
omnes an tibi nos sumus spadones ? 
ergo , ne uidearis inuidere , seruo , Caelia , fibulam remitte . 
Soluere , Paete , decem tibi me sestertia cogis , perdiderit quoniam Bucco ducenta tibi . 
ne noceant , oro , mihi non mea crimina : tu qui bis centena potes perdere , perde decem . 
In omnibus Uacerra quod conclauibus consumit horas et die toto sedet , cenaturit Uacerra , non cacaturit . 
Utere femineis complexibus , utere , Uictor , ignotumque sibi mentula discat opus . 
flammea texuntur sponsae , iam uirgo paratur , tondebit pueros iam noua nupta tuos . 
pedicare semel cupido dabit illa marito , dum metuit teli uulnera prima noui : saepius hoc fieri nutrix materque uetabunt et dicent : " uxor , non puer , ista tibi est " . 
heu quantos aestus , quantos patiere labores , si fuerit cunnus res peregrina tibi ! 
ergo Suburanae tironem trade magistrae . 
illa uirum faciet ; non bene uirgo docet . 
Ad primum decuma lapidem quod uenimus hora , arguimur lentae crimine pigritiae . 
non est ista quidem , non est mei , sed tua culpa est misisti mulas qui mihi , Paete , tuas . 
Litus beatae Ueneris aureum Baias , Baias superbae blanda dona Naturae , ut mille laudem , Flacce , uersibus Baias , laudabo digne non satis tamen Baias . 
sed Martialem malo , Flacce , quam Baias . 
optare utrumque pariter inprobi uotum est . 
quod si deorum munere hoc tibi detur , quid gaudiorum est Martialis et Baiae ! 
Cum sene communem uexat spado Dindymus Aeglen et iacet in medio sicca puella toro . 
uiribus hic , operi non est hic utilis annis : ergo sine effectu prurit utrique labor . 
supplex illa rogat pro se miserisque duobus , hunc iuuenem facias , hunc , Cytherea , uirum . 
A Sinuessanis conuiua Philostratus undis conductum repetens nocte iubente larem paene imitatus obit saeuis Elpenora fatis , praeceps per longos dum ruit usque gradus . 
non esset , Nymphae , tam magna pericula passus si potius uestras ille bibisset aquas . 
Nemo habitat gratis nisi diues et orbus apud te , nemo domum pluris , Sosibiane , locat . 
Qui nondum Stygias descendere quaerit ad umbras tonsorem fugiat , si sapit , Antiochum . 
alba minus saeuis lacerantur bracchia cultris , cum furit ad Phrygios enthea turba modos ; mitior implicitas Alcon secat enterocelas fractaque fabrili dedolat ossa manu . 
tondeat hic inopes Cynicos et Stoica menta collaque puluerea nudet equina iuba . 
hic miserum Scythica sub rupe Promethea radat , carnificem duro pectore poscet auem ; ad matrem fugiet Pentheus , ad Maenadas Orpheus , Antiochi tantum barbara tela sonent . 
haec quaecumque meo numeratis stigmata mento , in uetuli pyctae qualia fronte sedent , non iracundis fecit grauis unguibus uxor : Antiochi ferrum est et scelerata manus . 
unus de cunctis animalibus hircus habet cor : barbatus uiuit ne ferat Antiochum . 
Sidere percussa est subito tibi , Zoile , lingua , dum lingis . 
certe , Zoile , nunc futues . 
Leniat ut fauces medicus , quas aspera uexat adsidue tussis , Parthenopaee , tibi , mella dari nucleosque iubet dulcesque placentas et quidquid pueros non sinit esse truces . 
at tu non cessas totis tussire diebus . 
non est haec tussis , Parthenopaee , gula est . 
Diues eras quondam : sed tunc pedico fuisti et tibi nulla diu femina nota fuit . 
nunc sectaris anus . 
o quantum cogit egestas ! 
illa fututorem te , Charideme , facit . 
Multis iam , Lupe , posse se diebus pedicare negat Charisianus . 
causam cum modo quaererent sodales , uentrem dixit habere se solutum . 
Intactas quare mittis mihi , Polla , coronas ? 
a te uexatas malo tenere rosas . 
Carmina nulla probas molli quae limite currunt , sed quae per salebras altaque saxa cadunt , et tibi Maeonio quoque carmine maius habetur , " Lucili columella hic situs Metrophanes " ; attonitusque legis " terrai frugiferai " , Accius et quidquid Pacuuiusque uomunt . 
uis imiter ueteres , Chrestille , tuosque poetas ? 
dispeream ni scis mentula quid sapiat . 
Aeolidos Canace iacet hoc tumulata sepulchro , ultima cui paruae septima uenit hiems . 
ah scelus , ah facinus ! 
properas qui flere , uiator , non licet hic uitae de breuitate queri : tristius est leto leti genus : horrida uultus apstulit et tenero sedit in ore lues , ipsaque crudeles ederunt oscula morbi nec data sunt nigris tota labella rogis . 
si tam praecipiti fuerant uentura uolatu , debuerant alia fata uenire uia . 
sed mors uocis iter properauit cludere blandae , ne posset duras flectere lingua deas . 
Mentitur qui te uitiosum , Zoile , dicit . 
non uitiosus homo es , Zoile , sed uitium . 
Pierios uatis Theodori flamma penates abstulit . 
hoc Musis et tibi , Phoebe , placet ? 
o scelus , o magnum facinus crimenque deorum , non arsit pariter quod domus et dominus ! 
Quod nimium liues nostris et ubique libellis detrahis , ignosco : uerpe poeta , sapis . 
hoc quoque non curo , quod cum mea carmina carpas , compilas : et sic , uerpe poeta , sapis . 
illud me cruciat , Solymis quod natus in ipsis pedicas puerum , uerpe poeta , meum . 
ecce negas iurasque mihi per templa Tonantis . 
non credo : iura , uerpe , per Anchialum . 
Incideris quotiens in basia fellatorum , in solium puta te mergere , Flacce , caput . 
Marcia , non Rhenus salit hic , Germane : quid obstas et puerum prohibes diuitis imbre lacus ? 
barbare , non debet , summoto ciue , ministro captiuam uictrix unda leuare sitim . 
Una nocte quater possum : sed quattuor annis si possum , peream , te Telesilla semel . 
Effugere non est , Flacce , basiatores . 
instant , morantur ; persecuntur , occurrunt et hinc et illinc , usquequaque , quacumque . 
non ulcus acre pusulaeue lucentes , nec triste mentum sordidique lichenes , nec labra pingui delibuta cerato nec congelati gutta proderit nasi . 
et aestuantem basiant et algentem , et nuptiale basium reseruantem . 
non te cucullis adseret caput tectum , lectica nec te tuta pelle ueloque , nec uindicabit sella saepius clusa : rimas per omnis basiator intrabit . 
non consulatus ipse , non tribunatus seniue fasces nec superba clamosi lictoris abiget uirga basiatorem : sedeas in alto tu licet tribunali et e curuli iura gentibus reddas , ascendet illa basiator atque illa . 
febricitantem basiabit et flentem , dabit oscitanti basium natantique , dabit cacanti . 
remedium mali solum est , facias amicum basiare quem nolis . 
De cathedra quotiens surgis iam saepe notaui pedicant miserae , Lesbia , te tunicae . 
quas cum conata es dextra , conata sinistra uellere , cum lacrimis eximis et gemitu : sic constringuntur magni Symplegade culi et Minyas intrant Cyaneasque natis . 
emendare cupis uitium deforme ? 
docebo : Lesbia , nec surgas censeo nec sedeas . 
Habere amicam nolo , Flacce , subtilem , cuius lacertos anuli mei cingant , quae clune nudo radat et genu pungat , cui serra lumbis , cuspis eminet culo . 
sed idem amicam nolo mille librarum . 
carnarius sum , pinguiarius non sum . 
Thaida tam tenuem potuisti , Flacce , uidere ? 
tu , puto , quod non est , Flacce , uidere potes . 
Non est mentitus qui te mihi dixit habere formonsam carnem , Lydia , non faciem . 
est ita , si taceas et si tam muta recumbas quam silet in cera uultus et in tabula . 
sed quotiens loqueris , carnem quoque , Lydia , perdis et sua plus nulli quam tibi lingua nocet . 
audiat aedilis ne te uideatque caueto : portentum est , quotiens coepit imago loqui . 
Tanta tibi est animi probitas orisque , Safroni , ut mirer fieri te potuisse patrem . 
Uxor , uade foras aut moribus utere nostris : non sum ego nec Curius nec Numa nec Tatius . 
me iucunda iuuant tractae per pocula noctes : tu properas pota surgere tristis aqua . 
tu tenebris gaudes : me ludere teste lucerna et iuuat admissa rumpere luce latus . 
fascia te tunicaeque obscuraque pallia celant , at mihi nulla satis nuda puella iacet . 
basia me capiunt blandas imitata columbas : tu mihi das auiae qualia mane soles . 
nec motu dignaris opus nec uoce iuuare nec digitis , tamquam tura merumque pares : masturbabantur Phrygii post ostia serui , Hectoreo quotiens sederat uxor equo , et quamuis Ithaco stertente pudica solebat illic Penelope semper habere manum . 
pedicare negas : dabat hoc Cornelia Graccho , Iulia Pompeio , Porcia , Brute , tibi ; dulcia Dardanio nondum miscente ministro pocula Iuno fuit pro Ganymede Ioui . 
si te delectat grauitas , Lucretia toto sis licet usque die , Laida nocte uolo . 
Mittebas libram , quadrantem , Garrice , mittis . 
saltem semissem , Garrice , solue mihi . 
Uibi Maxime , si uacas hauere , hoc tantum lege : namque et occupatus et non es nimium laboriosus . 
transis hos quoque quattuor ? 
sapisti . 
Explicitum nobis usque ad sua cornua librum et quasi perlectum , Septiciane , refers . 
omnia legisti . 
credo , scio , gaudeo , uerum est . 
perlegi libros sic ego quinque tuos . 
Quamuis tam longo possis satur esse libello , lector , adhuc a me disticha pauca petis . 
sed Lupus usuram puerique diaria poscunt . 
lector , solue . 
taces dissimulasque ? 
uale . 
