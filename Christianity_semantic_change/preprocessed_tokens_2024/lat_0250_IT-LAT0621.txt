Liber Primus [ a ] - Consiliario eo tempore quo adsidet negotia tractare in suum quidem auditorium nullo modo concessum est , in alienum autem non prohibetur . 
Filii libertorum libertorumque liberti paterni et patroni manumissoris domicilium aut originem sequuntur . 
Vidua mulier amissi mariti domicilium retinet exemplo clarissimae personae per maritum factae : sed utrumque aliis intervenientibus nuptiis permutatur . 
Municipes sunt liberti et in eo loco , ubi ipsi domicilium sua voluntate tulerunt , nec aliquod ex hoc origini patroni faciunt praeiudicium et utrubique muneribus adstringuntur . 
Relegatus in eo loco , in quem relegatus est , interim necessarium domicilium habet . 
Senator ordine motus ad originalem patriam , nisi hoc specialiter impetraverit , non restituitur . 
Senatores et eorum filii filiaeque quoquo tempore nati nataeve , itemque nepotes pronepotes et proneptes ex filio origini eximuntur , licet municipalem retineant dignitatem . 
Senatores , qui liberum commeatum , id est ubi velint morandi arbitrium impetraverunt , domicilium in urbe retinent . 
Qui fenus exercent , omnibus patrimonii intributionibus fungi debent , etsi possessionem non habeant . 
Honores et munera non ordinatione , sed potioribus quibusque iniungenda sunt . 
Surdus et mutus si in totum non audiant aut non loquantur , ab honoribus civilibus , non etiam a muneribus excusantur . 
Is , qui non sit decurio , duumviratu vel aliis honoribus fungi non potest , quia decurionum honoribus plebeii fungi prohibentur . 
Ad decurionatum filii ita demum pater non consentit , si contrariam voluntatem vel apud acta praesidis vel apud ipsum ordinem vel quo alio modo contestatus sit . 
Aestimationem honoris aut muneris in pecunia pro administratione offerentes audiendi non sunt . 
Qui pro honore pecuniam promisit , si solvere eam coepit , totam praestare operis inchoati exemplo cogendus est . 
Invitus filius pro patre rem publicam salvam fore cavere non cogitur . 
Defensionem rei publicae amplius quam semel suscipere nemo cogitur , nisi id fieri necessitas postulet . 
Ab his oneribus , quae possessionibus vel patrimonio indicuntur , nulla privilegia praestant vacationem . 
Corpus mensurarum frumenti iuxta annonam urbis habet vacationem ; in provinciis non item . 
Angariorum praestatio et recipiendi hospitis necessitas et militi et liberalium artium professoribus inter cetera remissa sunt . 
Auctis post appellationem medio tempore facultatibus paupertatis obtentu non excusantur . 
Defensores rei publicae ab honoribus et muneribus eodem tempore vacant . 
Legato , qui publicum negotium tuitus sit , intra tempora vacationis praestituta rursum eiusdem negotii defensio mandari non potest . 
Comites praesidum et proconsulum procuratorumve Caesaris a muneribus vel honoribus et tutelis vacant . 
Legatus antequam officio legationis functus sit , in rem suam nihil agere potest , exceptis his quae ad iniuriam eius vel damnum parata sunt . 
Si quis in munere legationis , antequam ad patriam reverteretur , decessit , sumptus qui proficiscenti sunt dati non restituuntur . 
Decuriones pretio viliori frumentum , quod annona temporalis est patriae suae , praestare non sunt cogendi . 
Nisi ad opus novum pecunia specialiter legata sit , vetera ex hac reficienda sunt . 
Ad curatoris rei publicae officium spectat , ut dirutae domus a dominis extruantur . 
Domum sumptu publico extructam , si dominus ad tempus pecuniam impensam cum usuris restituere noluerit , iure eam res publica distrahit . 
[ De pactis et conventis ] - De his rebus pacisci possumus , de quibus transigere licet : ex his enim pacti obligatio solummodo nascitur . 
In bonae fidei contractibus pactum conventum alio pacto dissolvitur , et licet exceptionem pariat , replicatione tamen excluditur . 
Pacto convento aquiliana stipulatio subici solet . 
Sed consultius est huic poenam quoque subiungere , quia rescisso quoquo modo pacto poena ex stipulatu peti potest . 
Neque contra leges neque contra bonos mores pacisci possumus . 
a . 
Pactum contra ius aut constitutiones aut senatus consulta interpositum nihil momenti habet . 
De rebus litigiosis et convenire et transigere possumus . 
a . 
Post rem iudicatam pactum , nisi donationis causa interponatur , servari non potest . 
Functio dotis pacto mutari non potest , quia privata conventio iuri publico nihil derogat . 
De criminibus propter infamiam nemo cum adversario pacisci potest . 
[ b ] - Parentes naturales in ius vocare nemo potest : una est enim omnibus parentibus servanda reverentia . 
Ingratus libertus est , qui patrono obsequium non praestat , vel res eius filiorumve tutelam administrare detractat . 
[ De procuratoribus et cognitoribus ] - Omnes infames , qui postulare prohibentur , cognitores fieri non posse etiam volentibus adversariis . 
Femina in rem suam cognitoriam operam suscipere non prohibetur . 
In rem suam cognitor procuratorve ille fieri potest , qui pro omnibus postulat . 
Actio iudicati non solum in dominum aut domino , sed etiam heredi et in heredem datur . 
[ De procuratoribus ] - Mandari potest procuratio praesenti et nudis verbis et per litteras et per nuntium et apud acta praesidis et magistratus . 
Procurator aut ad litem aut ad omne negotium aut ad partem negotii aut ad res administrandas datur . 
Voluntarius procurator , qui se negotiis alienis offert , rem ratam dominum habiturum cavere debet . 
Cum quo agitur suo nomine , si in rem actio est , pro praede litis et vindiciarum adversario satisdare cogitur aut iudicatum solvi . 
. . . . Si in personam sit actio , . 
. . . . . . . 
in rem pro praede litis et vindiciarum . 
. . . . . . . . . . . . . . . . . . . . Actoris procurator non solum absentem defendere , sed et rem ratam dominum habiturum satisdare cogitur . 
Procurator antequam . 
. . . . . . . 
accipere iudicium . 
. . . . . . . . . . Petitoris procurator rem ratam dominum habiturum desiderante adversario satisdare cogendus est , quia nemo in re aliena idoneus est sine satisdatione . 
Si satis non det procurator absentis , actio ei absentis nomine non datur . 
Actoris procurator non in rem suam datus propter impensas quas in litem fecit potest desiderare , ut sibi ex iudicatione satis fiat , si dominus litis solvendo non sit . 
Absens reus causas absentiae per procuratorem reddere potest . 
[ De negotiis gestis ] - Qui negotia aliena gerit , et bonam fidem et exacpraestare tam diligentiam rebus eius pro quo intervenit praestare debet . 
Tutor post finitam tutelam si in administratione duret , actione negotiorum gestorum pupillo vel curatori eius tenebitur . 
a . 
Litis contestatae tempore quaeri solet , an pupillus , cuius sine tutoris auctoritate negotia gesta sunt , locupletior sit ex ea re factus , cuius patitur actionem . 
Si pecuniae quis negotium gerat , usuras quoque totius temporis praestare cogitur et periculum eorum nominum quibus collocavit agnoscere , si litis tempore solvendo non sint : hoc enim in bonae fidei iudiciis servari convenit . 
Mater , quae filiorum suorum rebus intervenit , actione negotiorum gestorum et ipsis et eorum tutoribus tenebitur . 
Filius familias vel servus si negotium alicuius gerant , in patrem dominumve peculio tenus actio dabitur . 
Si pater vel dominus servo vel filio familias negotia aliena agenda commiserit , in solidum tenebitur . 
Pater si emancipati filii res sine ulla exceptione a se donatas administravit , filio actione negotiorum gestorum tenebitur . 
Qui , cum tutor curatorve non esset , pro tutore curatoreve res pupilli adultive administravit , actione negotiorum gestorum pro tutore curatoreve tenebitur . 
Actio negotiorum gestorum illi datur , cuius interest hoc iudicio experiri . 
Nec refert directa quis an utili actione agat vel conveniatur , quia in extraordinariis iudiciis , ubi conceptio formularum non observatur , haec subtilitas supervacua est , maxime cum utraque actio eiusdem potestatis est eundemque habet effectum . 
[ De calumniatoribus ] - Calumniosus est qui sciens prudensque per fraudem negotium alicui comparat . 
Et in privatis et in publicis iudiciis omnes calumniosi extra ordinem pro qualitate admissi plectuntur . 
[ a . 
De fugitivis ] - Servus a fugitivario comparatus intra decem annos manumitti contra prioris domini voluntatem non potest . 
Contra decretum amplissimi ordinis fugitivum in fuga constitutum nec emere nec vendere permissum est , inrogata poena in utrumque sestertiorum d milium . 
Limenarchae et stationarii fugitivos deprehensos recte in custodiam retinent . 
Magistratus municipales ad officium praesidis provinciae vel proconsulis comprehensos fugitivos recte transmittunt . 
Fugitivi in fundis fiscalibus quaeri et comprehendi possunt . 
Fugitivi , qui a domino non agnoscuntur , per officium praefecti vigilum distrahuntur . 
Intra triennium venditionis agniti fugitivi emptor pretium a fisco recipere potest . 
[ b . 
De reis institutis ] - a . 
Ab accusatione destitit qui cum adversario suo de compositione eius criminis quod intendebat fuerit locutus . 
b . 
Animo ab accusatione destitit , qui affectum et animum accusandi deposuit . 
c . 
Destitisse videtur , qui intra praefinitum accusationis a praeside tempus reum suum non peregit . 
d . 
Nuntiatores , qui per notoriam indicia produnt , notoriis suis adsistere iubentur . 
e . 
Calumniae causa puniuntur , qui in fraudem alicuius librum vel testimonium aliudve quid conquisisse vel scripsisse vel in iudicium protulisse dicuntur . 
De his criminibus , de quibus quis absolutus est , ab eo qui accusavit refricari accusatio non potest . 
Filius accusatoris si hoc crimen , quod pater intendit , post liberatum reum persequi velit , ab accusatione removendus est . 
Crimen , in quo alius destitit vel victus discessit , alius obicere non prohibetur . 
Delator non est , qui protegendae causae suae gratia aliquid ad fiscum nuntiat . 
[ De integri restitutione ] - Integri restitutio est redintegrandae rei vel causae actio . 
Integri restitutionem praetor tribuit ex his causis , quae per metum dolum et status permutationem et iustum errorem et absentiam necessariam et infirmitatem aetatis gesta esse dicuntur . 
Integri restitutio plus quam semel non est decernenda : ideoque causa cognita decernitur . 
Integri restitutio aut in rem competit aut in personam . 
In rem actio competit , ut res ipsa qua de agitur revocetur ; in personam aut quadrupli poena intra annum vel simpli post annum peti potest . 
Si aliquis , ut se de vi latronum vel hostium vel populi liberaret , aliquid mancipavit vel promisit , ad metum non pertinet : mercedem enim depulsi metus tribuit . 
Servus per metum mancipatus quidquid quaesierit vel stipulatus sit , ei adquirit qui vim passus est . 
Vis est maior rei impetus , qui repelli non potest . 
Qui quem in domo inclusit , ut sibi rem manciparet aut promitteret , extorsisse mancipationem videtur . 
Qui quem ferro vinxit , ut sibi aliquid traderet vel venderet , vim intulisse videtur . 
Qui in carcerem quem detrusit , ut aliquid ei extorqueret , quidquid ob hanc causam factum est , nullius est momenti . 
[ De dolo ] - Dolus est , cum aliud agitur , aliud simulatur . 
Qui dolum aut metum adhibuit , ut res ad alium transiret , uterque de vi et dolo actione tenebitur . 
[ De minoribus viginti et quinque annorum ] Minor viginti et quinque annorum si aliquod flagitium admiserit , quod ad publicam coercitionem spectet , ob hoc in integrum restitui non potest . 
Qui minori mandavit , ut negotia sua agat , ex eius persona in integrum restitui non potest , nisi minor sua sponte negotiis eius intervenerit . 
Si maior effectus rem , quam minor egit , pacto vel silentio comprobavit , adversus hoc quoque in integrum restitui frustra desiderat . 
Si minor minori heres existat , ex sua persona , non ex defuncti in integrum restitui potest . 
a . 
Si minor viginti quinque annis filio familias minori pecuniam credidit , melior est causa consumentis , nisi locupletior ex hoc inveniatur litis contestatae tempore is qui accepit . 
b . 
Minores si in iudicem compromiserunt et tutore auctore stipulati sunt , integri restitutionem adversus talem obligationem iure desiderant . 
Minor se in his , quae fideiussit vel fidepromisit vel spopondit vel mandavit , in integrum restituendo reum principalem non liberat . 
a . 
Minor ancillam vendidit : si eam emptor manumiserit , ob hoc in integrum restitui non poterit , sed adversus emptorem quanti sua interest actionem habebit . 
b . 
Mulier minor viginti quinque annis si pactione dotis deterior condicio eius fiat et tale pactum inierit , quod numquam maioris aetatis constitutae paciscerentur , atque ideo revocare velit , audienda est . 
Qui sciens prudensque se pro minore obligavit , si id consulto consilio fecit , licet minori succurratur , ipsi tamen non succurretur . 
Minor adversus emptorem in integrum restitutus pretio restituto fundum recipere potest : fructus enim in compensationem usurarum penes emptorem remanere placuit . 
Minor adversus distractiones eorum pignorum et fiduciarum , quas pater obligaverat , si non ita ut oportuit a creditore distractae sint , restitui in integrum potest . 
[ a ] Is , qui rei publicae causa afuturus erat , si procuratorem reliquerit , per quem defendi potuit , in integrum volens restitui non auditur . 
[ De plus petendo ] - Plus petendo causa cadimus aut loco aut summa aut tempore aut qualitate : loco alibi , summa plus , tempore petendo ante tempus , qualitate eiusdem rei speciem meliorem postulantes . 
[ De satisdando ] - Quotiens hereditas petitur , satisdatio iure desideratur et , si satis non detur , in petitorem hereditas transfertur : si petitor satisdare noluerit , penes possessorem possessio remanebit : in pari enim causa potior est possessor . 
Usufructuarius et de utendo usufructu satisdare debet perinde usurum , ac si ipse pater familias uteretur . 
[ De iudiciis omnibus ] - Hi , qui falsa rescriptione usi fuerint , lege Cornelia de falsis puniuntur . 
Qui falsum nesciens allegavit , falsi poena non tenetur . 
In caput domini patronive nec servus nec libertus interrogari potest . 
Praegnantes neque torqueri neque damnari nisi post editum partum possunt . 
Qui rescriptum a principe falsa allegatione elicuerint , uti eo prohibentur . 
Qui de se confessus est , in alium torqueri non potest , ne alienam salutem in dubium deducat , qui de sua desperavit . 
Qui sine accusatoribus in custodiam recepti sunt , quaestio de his habenda non est , nisi si aliquibus suspicionibus urgueantur . 
Per minorem causam maiori cognitioni praeiudicium fieri non oportet : maior enim quaestio minorem causam ad se trahit . 
In crimine adulterii nulla danda dilatio est , nisi ut personae exhibeantur , aut iudex ex qualitate negotii motus hoc causa cognita permiserit . 
[ a . 
De iudicato ] - a . 
Eum , pro quo quis apud officium cavit , exhibere cogitur . 
Item eum qui apud acta exhibiturum se esse quem promisit , etsi officio non caveat , ad exhibendum tamen cogitur . 
Qui exhibiturum se aliquem iudicio caverat , mortuo eo pro quo caverat periculo cautionis liberatur . 
b . 
Acta apud se habita , si partes consentiant et iudex hoc permiserit , potest iubere ea die circumduci , nisi vel negotium vel lis terminata est . 
c . 
De amplianda vel minuenda poena damnatorum post sententiam dictam sine principali auctoritate nihil est statuendum . 
d . 
Contra indefensos minores tutorem vel curatorem non habentes nulla sententia proferenda est . 
e . 
Contra pupillum indefensum eumque qui rei publicae causa abest vel minorem viginti quinque annis propositum peremptorium nihil momenti habet . 
f . 
Is , qui ad maius auditorium vocatus est , si litem inchoatam deseruit , contumax non videtur . 
g . 
Bonis venditis excipiuntur concubina et liberi naturales . 
h . 
Res publica creditrix omnibus chirographariis creditoribus praefertur . 
Filius familias iussu patris manumittere potest , matris non potest . 
In eum , qui album raserit corruperit sustulerit mutaverit quidve aliud propositum edicendi causa turbaverit , extra ordinem punitur . 
Si id quod emptum est neque tradatur neque mancipetur , venditor cogi potest , ut tradat aut mancipet . 
Deteriorem servum facit , qui fugam suaserit et qui furtum , et qui mores eius corpusve corruperit . 
Qui ancillam alienam virginem immaturam corruperit , poena legis aquiliae tenebitur . 
[ b . 
Si hereditas vel quid aliud petatur ] - In petitione hereditatis ea veniunt , quae defunctus mortis tempore reliquit , vel ea , quae post mortem ante aditam hereditatem ex ea quaesita sunt . 
Possessor hereditatis pretia earum rerum , quas dolo alienavit , cum usuris praestare cogendus est . 
Rerum ex hereditate alienatarum aestimatio in arbitrio petitoris consistit . 
Petitio hereditatis , cuius defunctus litem non erat contestatus , ad heredem non transmittitur . 
Hereditas pro ea parte peti debet , pro qua ad nos pertinet : alioquin plus petendi periculum incurrimus et causam perdimus . 
Qui petit hereditatem , ipse probare debet ad se magis quam ad eum qui possidet sive ex testamento sive ab intestato pertinere . 
Eas res , quas quis iuris sui esse putat , petere potest , ita tamen ut ipsi incumbat necessitas probandi eas ad se pertinere . 
Possessor hereditatis , qui ex ea fructus capere vel possidere neglexit , duplam eorum aestimationem praestare cogetur . 
Ii fructus in restitutione praestandi sunt petitori , quos unusquisque diligens pater familias et honestus colligere potuisset . 
[ De via publica ] - a . 
Si in agrum vicini viam publicam quis reiecerit , in tantum in eum viae receptae actio dabitur , quanti eius interest , cuius fundo iniuria inrogata est . 
Qui viam publicam exaravit , ad munitionem eius solus compellitur . 
[ Si quadrupes damnum intulerit ] - Si quadrupes pauperiem fecerit damnumve dederit quidve depasta sit , in dominum actio datur , ut aut damni aestimationem subeat aut quadrupedem dedat : quod etiam lege pesolania de cane cavetur . 
a . 
Si quis saevum canem habens in plateis vel in viis publicis in ligamen diurnis horis non redegerit , quidquid damni fecerit , a domino solvantur . 
b . 
Si quis caballum quodve aliud animal habens scabidum ita ambulare permiserit , ut vicinorum gregibus permixtus proprium inferat morbum , quidquid damni per eum datum fuerit , similiter a domino sarciatur . 
Feram bestiam in ea parte , qua populo iter est , colligari praetor prohibet : et ideo , sive ab ipsa sive propter eam ab alio alteri damnum datum sit , pro modo admissi extra ordinem actio in dominum vel custodem datur , maxime si ex eo homo perierit . 
Ei , qui inritatu suo feram bestiam vel quamcumque aliam quadrupedem in se proritaverit eaque damnum dederit , neque in eius dominum neque in custodem actio datur . 
In circulatores , qui serpentes circumferunt et proponunt , si cui ob eorum metum damnum datum est , pro modo admissi actio dabitur . 
[ Finium regundorum ] - In eum , qui per vim terminos deiecit vel amovit , extra ordinem animadvertitur . 
[ De servitutibus ] - Viam iter actum aquae ductum , qui biennio usus non est , amisisse videtur : nec enim ea usucapi possunt , quae non utendo amittuntur . 
Servitus hauriendae aquae vel ducendae biennio omissa intercidit et biennio usurpata recipitur . 
Servitus aquae ducendae vel hauriendae nisi ex capite vel ex fonte constitui non potest : hodie tamen ex quocumque loco constitui solet . 
[ De familiae herciscundae ] - Arbiter familiae herciscundae plus quam semel dari non potest : et ideo de his , quae divisa eo iudicio non sunt , communi dividundo arbiter postulatus partietur . 
De omnibus rebus hereditariis iudex cognoscere debet et celebrata divisione in semel de omnibus pronuntiet . 
Iudici familiae herciscundae convenit , ut ea , quae quis ex communi accepit , aut ipsa aut aestimationem eorum repraesentet , ut inter coheredes dividi possint . 
Iudex familiae herciscundae nec inter paucos coheredes , sed inter omnes dandus est : alioquin inutiliter datur . 
Omnes res , quae sociorum sunt , communi dividundo iudicio inter eos separantur . 
[ Quemadmodum actiones per infitiationem duplentur ] - Quaedam actiones si a reo infitientur , duplantur , velut iudicati , depensi , legati per damnationem relicti , damni iniuriarum legis Aquiliae , item de modo agri , cum a venditore emptor deceptus est . 
Ex his causis , quae infitiatione duplantur , pacto decidi non potest . 
[ De fideiussore et sponsore ] - Inter fideiussores ex edicto praetoris , si solvendo sint , licet singuli in solidum teneantur , obligatio dividetur . 
[ a ] - In dardanarios propter falsum mensurarum modum ob utilitatem popularis annonae pro modo admissi extra ordinem vindicari placuit . 
[ De sepulchris et lugendis ] - Ob incursum fluminis vel metum ruinae corpus iam perpetuae sepulturae traditum sollemnibus redditis sacrificiis per noctem in alium locum transferri potest . 
Corpus in civitatem inferri non licet , ne funestentur sacra civitatis : et qui contra ea fecerit , extra ordinem punitur . 
Intra muros civitatis corpus sepulturae dari non potest vel ustrina fieri . 
Qui corpus perpetuae sepulturae traditum vel ad tempus alicui loco commendatum nudaverit et solis radiis ostenderit , piaculum committit : atque ideo , si honestior sit , in insulam , si humilior in metallum dari solet . 
Qui sepulchrum violaverint aut de sepulchro aliquid sustulerint , pro personarum qualitate aut in metallum dantur aut in insulam deportantur . 
Qui sepulchrum alienum effregerit vel aperuerit eoque mortuum suum alienumve intulerit , sepulchrum violasse videtur . 
Vendito fundo religiosa loca ad emptorem non transeunt nec in his ius inferre mortuum habet . 
Qui monumento inscriptos titulos eraserit vel statuam everterit vel quid ex eodem traxerit , lapidem columnamve sustulerit , sepulchrum violasse videtur . 
In eo sarcophago vel solo , ubi corpus iam depositum est , aliud corpus inferri non potest , et qui intulerit reus sepulchri violati postulari potest . 
Qui alienum mortuum sepelierit , si in funus eius aliquid impenderit , recipere id ab herede vel a patre vel a domino potest . 
Maritus id quod in funus uxoris impendit ex dote retinere potest . 
Neque iuxta monumentum neque supra monumentum habitandi ius est : attactu enim conversationis humanae piaculum admittitur : et qui contra ea fecerit , pro qualitate personae vel opere publico vel exilio multatur . 
Parentes et filii maiores sex annis anno lugeri possunt , minores mense : maritus decem mensibus et cognati proximioris gradus octo . 
Qui contra fecerit , infamium numero habetur . 
Qui luget , abstinere debet a conviviis ornamentis purpura et alba veste . 
Quidquid in funus erogatur , inter aes alienum primo loco deducitur . 
Corpora animadversorum quibuslibet petentibus ad sepulturam danda sunt . 
Liber Secundus [ De rebus creditis et de iureiurando ] - a . 
Praesidis provinciae officiales , quia perpetui sunt , mutuam pecuniam dare et fenebrem exercere possunt . 
b . 
Praeses provinciae mutuam pecuniam fenebrem sumere non prohibetur . 
In pecuniariis causis si alter ex litigatoribus iusiurandum deferat , audiendus est : hoc enim et compendio litium et aequitatis ratione provisum est . 
Deferre iusiurandum prior actor potest : contrarium autem de calumnia iusiurandum reo competit . 
Si , reus cum iurare velit , actor illi necessitatem iurisiurandi remisit et hoc liquido appareat , actio in eum non datur . 
Heredi eius cum quo contractum est iusiurandum deferri non potest , quoniam contractum ignorare potest . 
Si qui de debito quocumque modo confessus docetur , ex ea re actio creditori non datur , sed ad solutionem compellitur . 
[ De pecunia constituta ] - Si id , quod mihi L. Titius debet , soluturum te constituas , teneris actione pecuniae constitutae . 
Idem est et si ei qui bona fide mihi servit constitutum fuerit . 
Si quis duobus pecuniam constituerit tibi aut Titio , etsi stricto iure propria actione pecuniae constitutae manet obligatus , etiamsi Titio solverit , tamen per exceptionem adiuvatur . 
[ De contractibus ] - Stipulatio est verborum conceptio , ad quam quis congrue interrogatus respondet : velut spondes ? 
spondeo : dabis ? 
dabo : promittis ? 
promitto : fidei tuae erit ? 
fidei meae erit : et tam pure quam sub condicione concipi potest . 
[ De commodato et deposito pignore fiduciave ] - Quidquid in rem commodatam ob morbum vel aliam rationem impensum est , a domino recipi potest . 
Si facto incendio ruina naufragio aut quo alio simili casu res commodata amissa sit , non tenebitur eo nomine is cui commodata est , nisi forte , cum posset rem commodatam salvam facere , suam praetulit . 
Servus vel equus a latronibus vel in bello occisi , si in aliam causam commodati sunt , actio commodati datur : custodia enim et diligentia rei commodatae praestanda est . 
Si rem aestimatam tibi dedero , ut ea distracta pretium ad me deferres , eaque perierit : si quidem ego te rogavi , meo periculo perit : si tu de vendenda promisisti , tuo periculo perit . 
[ De pignoribus ] - Creditor si simpliciter sibi pignus depositum distrahere velit , ter ante denuntiare debitori suo debet , ut pignus luat , ne a se distrahatur . 
Fetus vel partus eius rei quae pignori data est pignoris iure non tenetur , nisi hoc inter contrahentes convenerit . 
Compensatio debiti ex pari specie et causa dispari admittitur : velut si pecuniam tibi debeam et tu mihi pecuniam debeas , aut frumentum aut cetera huiusmodi , licet ex diverso contractu , compensare vel deducere debes : si totum petas , plus petendo causa cadis . 
[ De exercitoribus et institoribus ] - Filius familias si voluntate patris navem exerceat , patrem in solidum ob ea quae salva receperit obligat . 
[ Ad legem Rhodiam ] - Levandae navis gratia iactus cum mercium factus est , omnium intributione sarciatur , quod pro omnibus iactum est . 
Nave vel arbore vi tempestatis amissa vectores ad contributionem tenentur , nisi ipsis arborem salutis causa eruentibus navis salva sit . 
Iactu navis levata si perierit , extractis aliorum per urinatores mercibus eius quoque rationem haberi placuit , qui merces salva nave iactavit . 
Levandae navis gratia merces in scapham transiectas atque ideo amissas intributione earum quae in navi salvae sunt refici convenit : nave autem perdita conservatae cum mercibus scaphae ratio non habetur . 
Collatio intributionis ob iactum salva nave fieri debet . 
[ De institoribus ] - Sicut commoda sentimus ex actu praepositi institoris , ita et incommoda sentire debemus . 
Et ideo qui servum sive filium filiamve familias sive ancillam praeposuit negotio vel mercibus exercendis , eorum nomine in solidum convenitur . 
Si quis pecuniae fenerandae agroque colendo , condendis vendendisque frugibus praepositus est , ex eo nomine quod cum illo contractum est solidum fundi dominus obligatur : nec interest , servus an liber sit . 
Quod cum discipulis eorum , qui officinis tabernis praesunt contractum est , in magistros vel institores tabernae in solidum actio datur . 
[ De in rem verso ] - Servus vel filius familias si acceptam pecuniam in rem patris vel domini verterit , hoc modo : agrum puta colendo , domum fuliendo , mancipia vestiendo , mercando vel creditori solvendo vel quid tale faciendo , de in rem verso in solidum vel patrem vel dominum obligat : si tamen ob hanc causam pecunia data sit . 
Filius familias si in id acceperit mutuam pecuniam , ut eam pro sorore sua in dotem daret , pater eius de in rem verso actione tenebitur : ipsi enim mortua in matrimonio puella repetitio dotis datur . 
[ De senatus consulto Macedoniano ] - Qui filio familias contra interdictum amplissimi ordinis pecuniam mutuam crediderit , post mortem patris ex eo quod vivo patre credidit cum eo agere non potest . 
[ Ad senatus consultum Velleianum ] - In omni genere negotiorum et obligationum tam pro viris quam pro feminis intercedere mulieres prohibentur . 
Mulier , quae pro tutoribus filiorum suorum indemnitatem promisit , ad beneficium senatus consulti non pertinet . 
Si decipiendi animo , vel cum sciret se non teneri , mulier pro aliquo intercesserit , exceptio ei senatus consulti non datur : actionem enim , quae in dolum mulieris competit , amplissimus ordo non excludit . 
Procurator si mandatu mulieris pro alio intercesserit , exceptione senatus consulti velleiani adiuvatur , ne alias actio intercidat . 
[ De deposito ] - Deponere possumus apud alium id quod nostri iuris est vel alieni . 
Depositum est quasi diu positum . 
Servandum est , quod ad breve tempus custodiendum datur . 
Deponere videtur qui in metu ruinae incendii naufragii apud alium custodiae causa deponit . 
Deponere videtur et is , qui suspectam habens vel minus idoneam custodiam domus vel vim latronum timens apud aliquem rem custodiendam commodat . 
Si sacculum vel argentum signatum deposuero , et is penes quem depositum fuit me invito contrectaverit , et depositi et furti actio mihi in eum competit . 
a . 
Si ex permissu meo deposita pecunia is , penes quem deposita est , utatur , ut in ceteris bonae fidei iudiciis usuras eius nomine praestare mihi cogitur . 
Ob res depositas dolus tantum praestari mihi cogitur . 
a . 
Latae culpae finis est non intellegere id quod omnes intellegunt . 
In iudicio depositi ex mora et fructus veniunt et usurae rei depositae praestantur . 
Si quis rem penes se depositam apud alium deposuerit , tam ipse directam , quam is qui apud eum deposuit utilem actionem depositi habere possunt . 
Si pecuniam deposuero eaque uti tibi permisero , mutua magis videtur quam deposita , ac per hoc periculo tuo erit . 
Si rem apud te depositam vendideris eamque postquam redemeris perdideris , semel admisso dolo perpetua depositi actione teneberis . 
Ex causa depositi lege duodecim tabularum in duplum actio datur , edicto praetoris in simplum . 
In causa depositi compensationi locus non est , sed res ipsa reddenda est . 
- Debitor distractis fiduciis a creditore de superfluo adversus eum habet actionem . 
a . 
Si autem tardius superfluum restituat creditor id quod apud eum depositum est , ex mora etiam usuras debitori hoc nomine praestare cogendus est . 
b . 
Cum debitor gratuita pecunia utatur , potest creditor de fructibus rei sibi pigneratae ad modum legitimum usuras retinere . 
Quidquid creditor per fiduciarium servum quaesivit , sortem debiti minuit . 
Debitor creditori vendere fiduciam non potest : sed alii si velit vendere potest , ita ut ex pretio eiusdem pecuniam offerat creditori , atque ita remancipatam sibi rem emptori praestet . 
Si per suppositam personam creditor pignus suum invito debitore comparaverit , emptio non videtur et ideo quandoque lui potest : ex hoc enim causa pignoris vel fiduciae finiri non potest . 
Si inter creditorem et debitorem convenerit , ut fiduciam sibi vendere non liceat , non solvente debitore creditor denuntiare ei sollemniter potest et distrahere : nec enim in tali conventione fiduciae actio nasci potest . 
[ De lege commissoria ] - Si creditor rem fiduciae datam uni ex heredibus vel extraneo legaverit , adversus omnes heredes actio fiduciae competit . 
Si creditor rem fiduciariam fecerit meliorem , ob ea recuperanda quae impendit iudicio fiduciae debitorem habebit obnoxium . 
Novissimus creditor priorem oblata pecunia , quo possessio in eum transferatur , dimittere potest . 
Sed et prior creditor secundum creditorem , si voluerit , dimittere non prohibetur , quamquam ipse in pignore potior sit . 
Servus si mutuam pecuniam tempore servitutis acceperit , ex ea obligatione post manumissionem conveniri non potest . 
[ De usuris ] - Si pactum nudum de praestandis usuris interpositum sit , nullius est momenti : ex nudo enim pacto inter cives Romanos actio non nascitur . 
Usurae supra centesimam solutae sortem minuunt , consumpta sorte repeti possunt . 
Traiecticia pecunia propter periculum creditoris , quamdiu navigat navis , infinitas usuras recipere potest . 
Usurae , quae centesimam excedunt , per errorem solutae repeti possunt . 
Si quis pignora debitoris citra auctoritatem iudicantis abduxerit , violentiae crimen admittit . 
a . 
Si tutor constitutus quos invenerit debitores non convenerit ac per hoc minus idonei efficiantur , vel intra sex primos menses pupillares pecunias non collocaverit , ipse in debitam pecuniam et in usuras eius pecuniae quam non feneravit convenitur . 
Tutor in usuras non convenitur , si pecuniam pupillarem ideo non collocavit , quod idonea nomina non habebat , cui pecunia collecetur : cuius rei contestatio apud praesidem provinciae deponenda est . 
Ob fenus pupillaris pecuniae per contumaciam non exercitum aut fundorum omissam comparationem tutor , si non ad damnum resarciendum idoneus est , extra ordinem coercebitur . 
[ De mandatis ] - Ob subitam valetudinem , ob necessariam peregrinationem , ob inimicitiam et inanes rei actiones integra adhuc causa mandati negotio renuntiari potest . 
Si meis nummis mandato tuo aliquid tibi comparavero , etsi rem postea accipere nolis , mandati actio mihi adversus te competit . 
Non enim tantum quod impensum est , sed et usuras eius consequi possum . 
Certo pretio rem iussus distrahere si minoris vendiderit , mandati iudicio pretii summa poterit integrari : venditionem enim dissolvi non placuit . 
[ Pro socio ] - Sicut lucrum , ita damnum inter socios communicatur : nisi quid culpa socii vel fraude eversum sit . 
[ Ex empto et vendito ] - Venditor si eius rei quam vendidit dominus non sit , pretio accepto auctoritatis manebit obnoxius : aliter enim non potest obligari . 
Si res simpliciter traditae evincantur , tanto venditor emptori condemnandus est , quanto si stipulatione pro evictione cavisset . 
Res empta mancipatione et traditione perfecta si evincatur , auctoritatis venditor duplo tenus obligatur . 
Distracto fundo si quis de modo mentiatur , in duplo eius quod mentitus est officio iudicis aestimatione facta convenitur . 
Redhibitio vitiosi mancipii intra sex menses fieri potest propter latens vitium . 
Si ut servum quis pluris venderet , de artificio eius vel de peculio mentitus est , actione ex empto conventus quanto minoris valuisset emptori praestare compellitur , nisi paratus sit eum redhibere . 
Ex die emptionis , [ si pars pretii numerata sit , ] et fructus et operae servorum et fetus pecorum et ancillarum partus ad emptorem pertinent . 
Fundum alienum mihi vendidisti : postea idem ex causa lucrativa meus factus est : competit mihi adversum te ad pretium recuperandum actio ex empto . 
Post rem traditam nisi emptor pretium statim exsolvat , usuras eius praestare cogendus est . 
Mutus emere et vendere potest : furiosus autem neque vendere neque emere potest . 
Servus bona fide comparatus si ex veteri vitio fugerit , non tantum pretium dominus , sed et ea quae per fugam abstulit reddere cogitur . 
Cum probatio prioris fugae defecerit , servi responsioni credendum est : in se enim interrogari , non pro domino aut in dominum videtur . 
In eo contractu , qui ex bona fide descendit , instrumentorum oblatio sine causa desideratur , si quo modo veritas de fide contractus possit ostendi . 
a . 
Instrumentorum nomine ea omnia accipienda sunt , quibus causa instrui potest : et ideo tam testimonia quam personae instrumentorum loco habentur . 
Fundus eius esse videtur , cuius nomine comparatus est , non a quo pecunia numerata est , si tamen fundus comparatori sit traditus . 
Heredibus debitoris adversus creditorem , qui pignora vel fiducias distraxit , nulla actio datur , nisi a testatore inchoata ad eos transmissa sit . 
Electo reo principali fide iussor vel heres eius liberatur . 
Non idem in mandatoribus observatur . 
[ De locato et conducto ] - Homo liber , qui statum suum in potestate habet , et peiorem eum et meliorem facere potest : atque ideo operas suas diurnas nocturnasque locat . 
Fundi deterioris facti et culturae non exercitatae et aedificiorum non refectorum culpa arbitrio iudicis domino a conductore sarciri potest . 
Dominus horreorum effractis et compilatis horreis non tenetur , nisi custodiam eorum recepit : servi tamen eius cum quo contractum est propter aedificiorum notitiam in quaestionem peti possunt . 
In conducto fundo si conductor sua opera aliquid necessario vel utiliter auxerit vel aedificaverit vel instituerit , cum id non convenisset , ad recipienda ea quae impendit ex conducto cum domino fundi experiri potest . 
Qui contra legem conductionis fundum ante tempus sine iusta ac probabili causa deseruerit , ad solvendas totius temporis pensiones ex conducto conveniri potest , quatenus locatori in id quod eius interest indemnitas servetur . 
[ De nuptiis ] - Sponsalia tam inter puberes quam inter impuberes contrahi possunt . 
Eorum qui in potestate patris sunt sine voluntate eius matrimonia iure non contrahuntur , sed contracta non solvuntur : contemplatio enim publicae utilitatis privatorum commodis praefertur . 
Inter parentes et liberos iure civili matrimonia contrahi non possunt : nec filiam sororis aut neptem uxorem ducere possumus : proneptem aetatis ratio prohibet . 
Adoptiva cognatio impedit nuptias inter parentes ac liberos omnimodo , inter fratres eatenus , quatenus capitis minutio non intervenit . 
Nec socrum nec nurum nec privignam nec novercam aliquando citra poenam incesti uxorem ducere licet , sicut nec amitam aut materteram . 
Sed qui vel cognatam contra interdictum duxerit , remisso mulieri iuris errore ipse poenam adulterii lege Iulia patitur , non etiam ducta . 
Inter servos et liberos matrimonium contrahi non potest , contubernium potest . 
Neque furiosus neque furiosa matrimonium contrahere possunt : sed contractum matrimonium furore non tollitur . 
Vir absens uxorem ducere potest : femina absens nubere non potest . 
Libertum , qui ad nuptias patronae vel uxoris filiaeque patroni adfectaverit , pro dignitate personae metalli poena vel operis publici coerceri placuit . 
Si quis officium in aliqua provincia administrat , inde oriundam vel ibi domicilium habentum uxorem ducere non potest , quamvis sponsare non prohibeatur : ita scilicet , ut , si post officium depositum noluerit mulier nuptias contrahere , liceat ei hoc facere arris tantummodo redditis quas acceperat . 
Veterem sponsam in provincia , qua quis administrat , uxorem ducere potest , et dos data non fit caduca . 
Qui in provincia aliquid administrat , in ea provincia filias suas in matrimonium collocare et dotem constituere non prohibetur . 
Non est matrimonium , si tutor vel curatur pupillam suam intra vicesimum et sextum annum non desponsam a patre nec testamento destinatam ducat uxorem vel eam filio suo iungat : quo facto uterque infamatur et pro dignitate pupillae extra ordinem coercetur : nec interest , filius sui iuris an in patris potestate sit . 
Curatoris libertum eam pupillam , cuius patronus res administrat , uxorem ducere satis incivile est . 
[ De concubinis ] - Eo tempore , quo quis uxorem habet , concubinam habere non potest . 
Concubina igitur ab uxore solo dilectu separatur . 
Concubinam ex ea provincia , in qua quis aliquid administrat , habere potest . 
[ a . 
De mulieribus quae se servis alienis iunxerint vel ad senatus consultum Claudianum ] - Si mulier ingenua civisque Romana vel Latina alieno se servo coniunxerit , si quidem invito et denuntiante domino in eodem contubernio perseveraverit , efficitur ancilla . 
Si servo pupilli ingenua mulier se coniungat , denuntiatione tutoris efficitur ancilla . 
Mulier et si . 
. . , tamen ei quae se servo iunxerit denuntiando adquirit ancillam . 
Procurator et filius familias et servus iussu patris aut domini denuntiando faciunt ancillam . 
Si peculiari servo filii familias libera se mulier coniunxerit , nulla disquisitione paternae voluntatis iure sollemni decurso adquiret ancillam . 
Liberta sciente patrono alieni servi secuta contubernium eius qui denuntiavit efficitur ancilla . 
Liberta si ignorante patrono servo se alieno coniunxerit , ancilla patroni efficitur ea condicione , ne aliquando ab eo ad civitatem Romanam perducatur . 
Filii familias servo , quem ex castrensi peculio habet , si se ingenua mulier coniunxerit , eius denuntiatione efficitur ancilla . 
Filia familias si invito vel ignorante patre servo alieno se iunxerit , etiam post denuntiationem statum suum retinet , quia facto filiorum peior condicio parentum fieri non potest . 
Filia familias si iubente patre invito domino servi alieni contubernium secuta sit , ancilla efficitur , quia parentes deteriorem filiorum condicionem facere possunt . 
Liberta servi patroni contubernium secuta etiam post denuntiationem in eo statu manebit , quia domum patroni videtur deserere noluisse . 
Errore quae se putavit ancillam atque ideo alieni servi contubernium secuta est , si postea liberam se sciens in contubernio eodem perseveraverit , efficitur ancilla . 
Si patrona servo liberti sui se coniunxerit , etiam denuntiatione conventam ancillam fieri non placuit . 
Mulier ingenua , quae se sciens servo municipum iunxerit , etiam citra denuntiationem ancilla efficitur : non item si nesciat . 
Nescisse autem videtur , quae comperta condicione contubernio se abstinuit , aut libertum putavit . 
Libera mulier contubernium eius secuta , qui plures dominos habuit , eius fit ancilla , qui prior denuntiavit , nisi forte ab omnibus factum sit . 
Si mater servo filii se iunxerit , non tollit senatus consultum claudianum erubescendam matris etiam in re turpi reverentiam exemplo eius , quae se servo liberti sui coniunxerit . 
Tribus denuntiationibus conventa etsi ex senatus consulto facta videatur ancilla , domino tamen adiudicata citra auctoritatem interpositi per praesidem decreti non videtur : ipse enim debet auferre qui dare potest libertatem . 
Filia familias mortuo patre si in servi contubernio perseveraverit , pro tenore senatus consulti Claudiani conventa efficitur ancilla . 
[ b . 
De dotibus ] - Dos aut antecedit aut sequitur matrimonium , et ideo vel ante nuptias vel post nuptias dare potest : sed ante nuptias data earum expectat adventum . 
a . 
Mutus surdus caecus dotis nomine obligantur , quia et nuptias contrahere possunt . 
b . 
Manente matrimonio non perditurae uxori ob has causas dos reddi potest : ut sese suosque alat , ut fundum idoneum emat , ut in exsilium vel in insulam relegato parenti praestet alimonia , aut ut egentem virum , fratrem sororemve sustineat . 
Lege Iulia de adulteriis cavetur , ne dotale praedium maritus invita uxore alienet . 
[ De pactis inter virum et uxorem ] - Fructus fundi dotalis constante matrimonio percepti lucro mariti cedunt , etiam pro rata anni eius , quo factum est divortium . 
Omnibus pactis stipulatio subici debet , ut ex stipulatu actio nasci possit . 
[ De donationibus inter virum et uxorem ] - Mortis causa donatio est , quae impendentis metu mortis fit , ut ortu valetudinis peregrinationis navigationis vel belli . 
Manumissionis gratia inter virum et uxorem donatio favore libertatis recepta est , vel certe quod nemo ex hoc fiat locupletior : ideoque servum manumittendi causa invicem sibi donare non prohibentur . 
Inter virum et uxorem nec per interpositam personam donatio fieri potest . 
Inter virum et uxorem contemplatione donationis imaginaria venditio contrahi non potest . 
Superstite eo qui matrimonii tempore donaverat , ante decedente cui fuerat donatum , id quod donatum est penes donatorem remanet . 
Quod si simul tam is cui donatum est quam is qui donavit decesserit , quaestionis decidendae gratia magis placuit valere donationem , quod donator non supervivat , qui rem condicere possit . 
Quocumque tempore contemplatione mortis inter virum et uxorem donatio facta est , morte secuta convalescit . 
Si quis uxori ea condicione donavit , ut quod donavit in dotem accipiat , defuncto eo donatio convalescit . 
[ a ] - Mulier si in rem viri damnum dederit , pro tenore legis aquiliae convenitur . 
[ De liberis agnoscendis ] - Si serva conceperit et postea manumissa pepererit , liberum parit . 
Si libera conceperit et ancilla facta pepererit , liberum parit : id enim favor libertatis exposcit . 
Si ancilla conceperit et medio tempore manumissa sit , rursus facta ancilla pepererit , liberum parit : media enim tempora libertati prodesse , non nocere possunt . 
Ex ea muliere natus , quae ex causa fideicommissi manumitti debuit , si post moram libertati factam nascatur , ingenuus nascitur . 
Si mulier divortio facto gravidam se sciat , intra tricensimum diem viro denuntiare debet vel patri eius , ut ad ventrem inspiciendum observandumque custodes mittant : quo omisso partum mulieris omnimodo coguntur agnoscere . 
Si praegnantem se esse mulier non denuntiaverit vel custodes ventris missos non admiserit , liberum est patri vel avo natum non alere . 
Ceterum neglegentia matris , quo minus suus patri heres sit , obesse non debet . 
Si mulier se ex viro praegnantem neget , permittitur marito ventrem inspicere et ventri custodes dare . 
Venter inspicitur per quinque obstetrices , et quod maxima pars earum denuntiaverit , pro vero habetur . 
Obstetricem , quae partum alienum attulit , ut supponi possit , summo supplicio adfici placuit . 
Necare videtur non tantum is qui partum praefocat , sed et is qui abicit et qui alimonia denegat et is qui publicis locis misericordiae causa exponit , quam ipse non habet . 
[ a ] - Adoptare quis nepotis loco potest , etiam si filium non habet . 
Eum , quem quis adoptavit , emancipatum vel in adoptionem datum iterum non potest adoptare . 
[ Quemadmodum filii sui iuris efficiuntur ] - Pater ab hostibus captus desinit habere filios in potestate : postliminio reversus tam filios quam omnia sui iuris in potestatem recipit , ac si numquam ab hostibus captus sit . 
Singulae mancipationes vel isdem vel aliis testibus fieri possunt , vel eodem die vel intermisso tempore . 
Emancipatio etiam die feriato fieri potest . 
Apud magistratus municipales , si habeant legis actionem , emancipari et manumitti potest . 
Filium familias invitus emancipari non cogitur . 
[ De adulteriis ] - Capite secundo legis Iuliae de adulteriis permittitur patri tam adoptivo quam naturali adulterum cum filia cuiuscumque dignitatis domi suae vel generi sui deprehensum sua manu occidere . 
Filius familias pater si filiam in adulterio deprehenderit , verbis quidem legis prope est , ut non possit occidere : permitti tamen ei debet , ut occidat . 
Capite quinto legis Iuliae cavetur , ut adulterum deprehensum viginti horas attestando vicinos retinere liceat . 
Maritus in adulterio deprehensos non alios quam infames et eos qui corpore quaestum faciunt , servos etiam , excepta uxore quam prohibetur , occidere potest . 
Maritum , qui uxorem deprehensam cum adultero occidit , quia hoc impatientia iusti doloris admisit , lenius puniri placuit . 
Occiso adultero dimittere statim maritus debet uxorem atque ita triduo proximo profiteri , cum quo adultero et in quo loco uxorem deprehenderit . 
Inventa in adulterio uxore maritus ita demum adulterum occidere potest , si eum domi suae deprehendat . 
Eum , qui in adulterio deprehensam uxorem non statim dimiserit , reum lenocinii postulari placuit . 
Servi vero tam mariti quam uxoris in causa adulterii torqueri possunt , nec his libertas sub specie impunitatis data valebit . 
Duos uno tempore uxoris adulteros accusari posse sciendum est : plures vero non posse . 
Cum his , quae publice mercibus vel tabernis exercendis procurant , adulterium fieri non placuit . 
Qui masculum liberum invitum stupraverit , capite punitur . 
Qui voluntate sua stuprum flagitiumque impurum patitur , dimidia parte bonorum suorum multatur , nec testamentum ei ex maiore parte facere licet . 
Adulterii convictas mulieres dimidia parte dotis et tertia parte bonorum ac relegatione in insulam placuit coerceri : adulteris vero viris pari in insulam relegatione dimidiam bonorum partem auferri , dummodo in diversas insulas relegentur . 
Incesti poenam , quae in viro in insulam deportatio est , mulieri placuit remitti : hactenus tamen , quatenus lege Iulia de adulteriis non apprehenditur . 
Ancillarum sane stuprum , nisi deteriores fiant , aut per eas ad dominam adfectet , citra noxam habetur . 
In causa adulterii dilatio postulata impertiri non potest . 
[ De excusationibus tutorum ] - Inimicitiae capitales , quas quis cum patre defuncto habuit , a tutelis excusant , ne paterno inimico pupillus committatur . 
Ad curam eius , cuius quis tutelam administravit , invitus vocari non potest . 
Quinquaginta dierum saptium tantummodo ad contestandas excusationum causas pertinet : peragendo enim negotio ex die nominationis continui quattuor menses constituti sunt . 
Post susceptam tutelam caecus aut surdus aut mutus aut furiosus aut valetudinarius deponere tutelam potest . 
Paupertas , quae operi et oneri tutelae impar est , solet tribuere vacationem . 
Pro t . 
. . ut est Latinus Iunianus . 
. . codicillis ad testamentum non pertinentibus . 
[ De potioribus nominandis ] - Non recte potiorem videtur nominare , qui causam nominati potioris non expresserit . 
Potior quis esse debet non solum gradu generis , sed et substantia rei familiaris . 
Amicos appellare debemus non levi notitia coniunctos , sed quibus fuerint in iura cum patre familias honestis familiaritatis quaesita rationibus . 
[ Qui potiores nominare non possunt ] - Libertus , quem pater tutorem dedit , si minus idoneus dicatur , excusari quidem non potest , sed adiungi illi curator potest . 
[ Ad orationem divi Severi ] - Dolo tutoris curatorisve detecto in duplum eius pecuniae condemnatione conveniuntur , qua minorem fraudare voluerunt . 
[ a ] - Postumo tutor datus non nato postumo neque tutelae , quia nullus pupillus est , neque negotiorum gestorum iudicio tenetur , quia administrasse negotia eius qui natus non esset non videtur : et ideo utilis in eum actio dabitur . 
[ De furtis ] - Fur est qui dolo malo rem alienam contrectat . 
Furtorum genera sunt quattuor : manifesti , nec manifesti , concepti et oblati . 
Manifestus fur est qui in faciendo deprehensus est et qui intra terminos eius loci , unde quid sustulerat , deprehensus est , vel antequam ad eum locum quo destinaverat pervenerit . 
Nec manifestus fur est qui in faciendo quidem deprehensus non est , sed eum furtum fecisse negari non potest . 
Concepti actione is tenetur , apud quem furtum quaesitum et inventum est . 
Oblati actione is tenetur , qui rem furtivam alii obtulit , ne apud se inveniretur . 
Furti actione is agere potest , cuius interest rem non perdidisse . 
Concepti is agere potest , qui rem concepit et invenit . 
Oblati is agere potest , penes quem res concepta et inventa est . 
Manifesti furti actio et nec manifesti et concepti et oblati heredi quidem competit , sed in heredem non datur . 
Servus , qui furtum fecerit damnumve dederit , nisi id pro sui quantitate dominus sarcire sit paratus , noxae dedi potest . 
Si servus furtum fecerit , deinde manumissus sit aut alienatus , cum ipso manumisso vel emptore agi potest : noxa enim caput sequitur . 
Filius familias si furtum fecerit , deinde emancipetur , furti actio in eum datur , quia in omnibus noxa caput sequitur . 
Non tantum qui furtum fecerit , sed etiam is , cuius ope aut consilio furtum factum fuerit , furti actione tenetur . 
Rei hereditariae , antequam ab herede possideatur , furtum fieri non potest . 
Qui meretricem libidinis causa rapuit et celavit , eum quoque furti actione teneri placuit . 
Furti manifesti actio praeter quadrupli poenam ipsius rei persecutionem genere vindicationis et condictionis continet . 
Furti concepti actio adversus eum qui obtulit tripli est poena et ipsius rei repetitio . 
Furti quocumque genere condemnatus famosus efficitur . 
Quaecumque in caupona vel in meritorio stabulo diversoriove perierint , in exercitores eorum furti actio competit . 
Si res vendita ante traditionem subrepta sit , emptor et venditor furti agere possunt : utriusque enim interest rem tradi vel tradere . 
Si quid in nave rateve perierit , furti actio in exercitorem navis datur . 
Rem pignori datam debitor creditori subtrahendo furtum facit : quam si et ipse similiter amiserit , suo nomine persequi potest . 
Pater vel dominus de ea re , quae filio familias vel servo subrepta est , furti agere potest : interest enim ei deferri actionem , qui de peculio convenitur . 
Si rem , quam tibi commendavi , postea subripui , furti actio competere tibi non poterit : rei enim nostrae furtum facere non possumus . 
Qui furtum quaesiturus est , antequam quaerat , debet dicere , quid quaerat , et rem suo nomine et sua specie designare . 
Si , cum furtum quis quaerit , damnum iniuriae dederit , actione legis aquiliae tenebitur . 
Sive seges per furtum sive quaelibet arbores caesae sint , in duplum eius rei nomine reus convenitur . 
Ob indicium comprehendendi furis praemium promissum iure debetur . 
Si servum communem quis furatus sit , socio quoque actio furti dabitur . 
Qui pro derelicto rem iacentem occupavit , furtum non committit , tametsi a domino non derelinquendi animo relicta sit . 
Si servus furtum fecerit cum domino , praeter rei condictionem furti actio in dominum datur . 
Fullo et sarcinator , qui polienda vel sarcienda vestimenta accepit , si forte his utatur , ex contrectatione eorum furtum fecisse videtur , quia non in eam causam ab eo videntur accepta . 
Frugibus ex fundo subreptis tam colonus quam dominus furti agere possunt , quia utriusque interest rem persequi . 
Qui ancillam non meretricem libidinis causa subripuit , furti actione tenebitur , et si suppressit , poena legis Fabiae coercetur . 
Qui tabulas cautionesve subripuit , in adscriptam summam furti actione tenebitur : nec interest , cancellatae nec ne sint , quia ex his debitum dissolutum interest comprobari . 
Qui servo fugae consilium dedit , furti quidem actione non tenetur , sed servi corrupti . 
Res subrepta si in domini potestatem reversa sit , cessat furti actio . 
Qui furandi animo conclave effregit vel aperuit , sed nihil abstulit , furti actione conveniri non potest , iniuriarum potest . 
Qui rem suam furatur , ita demum furti actione non tenetur , si alteri ex hoc non noceatur . 
Servus , qui in fuga est , a domino quidem possidetur , sed dominus furti actione eius nomine non tenetur , quia in potestate eum non habet . 
[ De operis libertorum ] - Egentem patronum libertus obligatione doni muneris et operarum solutus alere cogendus est pro modo facultatum suarum . 
Liber Tertius [ a ] - Quotiens is , cui bonorum possessio ab altero postulata est , fuerere coeperit , magis probatum ratum eum videri habuisse : rati enim habitio ad confirmationem prioris postulati pertinet . 
Si is , cui ignoranti petita est bonorum possessio , decesserit , heres eius intra tempora petitionis ratam eam habere non potest . 
[ De Carboniano edicto ] - Si fratri puberi controversia fiat , an pro parte impuberis differri causa debeat , variatum est : sed magis est , ut differri non debeat . 
[ De bonis liberti ] - In bonis liberti prior est patronus quam filius alterius patroni , itemque prior est filius patroni quam nepos alterius patroni . 
Libertus duos patronos heredes instituit : alter eorum vivo liberto moritur : is qui superest contra tabulas testamenti bonorum possessionem recte postulat . 
Libertorum hereditas in capita , non in stirpes dividitur : et ideo si unius patroni duo sint liberi et alterius quattuor , singuli viriles ( id est aequales ) portiones habebunt . 
Patronus vel patroni liberi ex parte dimidia heredes instituti aes alienum liberti pro portionibus exsolvere coguntur . 
Sicut testamento facto decedente liberto potestas datur patrono vel libertatis causa imposita petere vel partis bonorum possessionem , ita et cum intestato decesserit , earum rerum electio ei manet . 
Liberto per obreptionem adrogato ius suum patronus non amittit . 
[ De lege Fabiana ] - Ea , quae in fraudem patroni a liberto quoquo modo alienata sunt , Fabiana formula tam ab ipso patrono quam a liberis eius revocantur . 
[ a . 
De testamentis ] - Testamentum facere possunt masculi post impletum quartum decimum annum , feminae post duodecimum . 
Spadones eo tempore testamentum facere possunt , quo plerique pubescunt , id est annorum decem et octo . 
Filius familias , qui militavit , de castrensi peculio tam communi quam proprio iure testamentum facere potest . 
Castrense enim peculium est quod in castris adquiritur vel quod proficiscenti ad militiam datur . 
Caecus testamentum facere potest , quia accire potest adhibitos testes et audire sibi testimonium perhibentes . 
a . 
Qui manus amisit , testamentum facere potest , quamvis scribere non possit . 
Furiosus tempore intermissi furoris testamentum facere potest . 
Et mulieri , quae luxuriose vivit , bonis interdici potest . 
Moribus per praetorem bonis interdicitur hoc modo : quando tibi bona paterna avitaque nequitia tua disperdis liberosque tuos ad egestatem perducis , ob eam rem tibi ea re commercioque interdico . 
Qui ab hostibus captus est , testamentum quasi servus facere non potest . 
Sane valet testamentum id quod ante captivitatem factum est , si revertatur , iure postliminii , aut si ibidem decedat , beneficio legis Corneliae , qua lege etiam legitimae tutelae hereditatesque firmantur . 
In insulam relegatus et in opus publicum ad tempus damnatus , quia retinent civitatem , testamentum facere possunt et ex testamento capere . 
Plures quam septem ad testamentum adhibiti non nocent . 
Superflua enim facta prodesse iuri tantum , nocere non possunt . 
In adversa corporis valetudine mente captus eodem tempore testamentum facere non potest . 
Prodigus recepta vitae sanitate ad bonos mores reversus et testamentum facere potest et ad testamenti sollemnia adhiberi potest . 
Ex his , qui ad testamentum adhibentur , si qui sint qui Latine nesciant vel non intellegant , si tamen sentiant , cui rei intersint , adhibiti non vitiant testamentum . 
Repetundarum damnatus nec ad testamentum nec ad testimonium adhiberi potest . 
Hermaphroditus an ad testamentum adhiberi possit , qualitas sexus incalescentis ostendit . 
Singulos testes , qui in testamento adhibentur , proprio chirographo adnotare convenit , quis et cuius testamentum signaverit . 
[ b . 
De institutione heredum ] - Condicionum duo sunt genera : aut enim possibilis est , aut impossibilis : possibilis , quae per rerum naturam admitti potest , impossibilis , quae non potest : quarum ex eventu altera expectatur , altera impossibilis submovetur . 
Condiciones contra leges et decreta principum vel bonos mores adscriptae nullius sunt momenti : veluti si uxorem non duxeris , si filios non susceperis , si homicidium feceris , si larvali habitu processeris et his similia . 
Quotiens non apparet , qui sit heres institutus , institutio non valet : quod evenit , si testator plures amicos unius nominis habeat . 
Heredes aut instituti aut substituti dicuntur , instituti primo gradu , substituti secundo vel tertio scripti . 
Substituere quis et pure et sub condicione potest , et tam suis quam extraneis , tam puberibus quam impuberibus . 
In quot vult uncias testator hereditatem suam dividere potest . 
Impleto asse sine parte heredes instituti ad prioris assis semissem aequis portionibus veniunt . 
Servus alienus cum libertate heres institutus institutionem non infirmat : sed libertas ut alieno supervacue data videtur . 
Filio et extraneo aequis partibus heredibus institutis si praeterita adcrescat , tantum suo avocabit , quantum extraneo : si vero duo sint filii instituti , suis tertiam , extraneis dimidiam tollet . 
Talis postumorum institutio : si qui post mortem meam postumi nati fuerint , heredes sunto : si vivo eo nascantur , rumpunt testamentum . 
Nepos postumus , qui in locum patris succedere potest , ab avo aut heres instituendus est aut nominatim exheredandus , ne agnascendo rumpat testamentum . 
a . 
Filius familias si militet , ut paganus nominatim a patre aut heres scribi aut exheredari debet , iam sublato edicto divi Augusti , quo cautum fuerat , ne pater filium militem exheredet . 
Qui semel constituit ad se hereditatem pertinere , ac se eius rebus immiscuit , repudiare eam non potest , etiamsi damnosa sit . 
Pater quotiens filio mandat adire , certus esse debet , an pro parte an ex asse , et an ex institutione an ex substitutione , et an testamento an ab intestato filius suus heres exsistat . 
Mutus pater vel dominus filio vel servo heredibus institutis magis est ut , si intellectu non careat , nutu iubere possit adire hereditatem , ut ei iure eius commodum quaeri possit : quod facile explicari possit scientia litterarum . 
Mutus servus iussu domini pro herede gerendo obligat dominum hereditati . 
[ Ad senatus consultum Silanianum ] - Hereditas eius , qui a familia occisus esse dicitur , ante habitam quaestionem adiri non potest neque bonorum possessio postulari . 
Occisus videtur non tantum qui per vim aut per caedem interfectus est , velut iugulatus praecipitatus , sed et is qui veneno necatus dicitur : honestati enim heredis convenit qualemcumque mortem testatoris inultam non praetermittere . 
Domino occiso de ea familia quaestio habenda est , quae intra tectum fuerit , vel certe extra tectum cum domino eo tempore quo occidebatur . 
Qui occisus dicitur , si constet eum sibi quoquo modo manus intulisse , de familia eius quaestio non est habenda , nisi forte prohibere potuit nec prohibuit . 
Neroniano senatus consulto cavetur , ut occisa uxore etiam de familia viri quaestio habeatur , idemque ius in uxoris familia observatur , si vir dicatur occisus . 
Servi , qui sub eodem tecto fuerunt , ubi dominus perhibetur occisus , et torquentur et puniuntur , etsi testamento occisi manumissi sint . 
Sed et hi torquentur , qui cum occiso in itinere fuerunt . 
Servi de proximo si , cum possent ferre , auditis clamoribus auxilium domino non tulerunt , puniuntur . 
Servos , qui in itinere circumdatum a latronibus dominum per fugam deseruerunt , apprehensos et torqueri et summo supplicio adfici placuit . 
Habebitur de familia quaestio et si heres testatorem occidisse dicatur : nec interest , extraneus an ex liberis sit . 
In summa tamen sciendum et de his omnibus habendam esse quaestionem , qui in suspicione quacumque ratione veniunt . 
In disponenda eorum quaestione , quorum dominus dicitur interemptus , hic ordo servatur , primum ut constet occisum dominum , deinde , si id liqueat , de quibus ea quaestio habenda sit , atque ita de reis inquirendis . 
Etsi percussor certus sit , tamen de familia habenda questio est , ut caedis mandator inveniri possit . 
a . 
Hereditas a fisco ut indignis aufertur his primum , qui , cum suscepta re esset testatoris , apertis tabulis testamenti vel ab intestato adierunt hereditatem bonorumve possessionem acceperunt : amplius his et centum milia sestertiorum poena inrogatur . 
Nec refert , a quibus pater familias vel quemadmodum dicatur occisus esse . 
Omnibus , qui contra voluntatem defuncti faciunt , ut indignis aufertur hereditas , si nihil testamento in fraudem legis fuerit cautum . 
Sive falsum sive ruptum sive irritum dicatur esse testamentum , salva eorum disceptatione scriptus heres iure in possessionem mitti desiderat . 
Si inter heredem institutum et substitutum controversia sit , magis placet eum in possessionem rerum hereditariarum mitti , qui primo loco scriptus est . 
Scriptus heres ut statim in possessionem mittatur , iure desiderat . 
Hoc post annum impetrare non poterit . 
In eo testamento heres scriptus , quod neque ut oportuit oblatum nec publice recitatum est , in possessionem mitti frustra desiderat . 
In possessionem earum rerum , quas mortis tempore testator non possedit , heres scriptus , priusquam iure ordinario experiatur , improbe mitti desiderat . 
[ a ] - Litterae , quibus hereditas promittitur vel animi adfectus exprimitur , vim codicillorum non obtinent . 
[ De legatis ] - Per praeceptionem uni ex heredibus nummi legati , qui domi non erant , officio iudicis familiae herciscundae a coheredibus praestabuntur . 
Ante heredis institutionem legari non potest : inter medias heredum institutiones , sive alter sive uterque adeat , potest . 
Interdum dimidium , interdum totum debetur : dimidium , si per vindicationem legatum sit : totum , si per damnationem . 
Post diem legati cedentem actio , quae inchoata non est , ad heredem non transmittitur . 
Communi servo cum libertate et sine libertate legari potest , totumque legatum socio testatoris adquiritur . 
Post mortem heredis legari non potest , quia nihil ab herede heredis relinqui potest . 
In mortis tempus tam suae quam heredis eius legata conferri possunt hoc modo Lucio Titio , cum morietur , do lego , aut heres meus dare damnas esto . 
Per vindicationem legatum etsi nondum constituerit legatarius ad se pertinere , atque ita post apertas tabulas ante aditam hereditatem decesserit , ad heredem suum legatum transmittit . 
a . 
Illud aut illud utrum elegerit legatarius : nullo a legatario electo decedente eo post diem legati cedentem ad heredem transmitti placuit . 
Si res obligata creditori , cuius causam testator non ignoravit , per damnationem legata sit , luitio ad heredis sollicitudinem spectat . 
Servo fataliter interempto legatarii damnum est , quia legatum nulla culpa heredis intercidit . 
Damnari heres potest , ut alicui domum extruat aut aere alieno eum liberet . 
Sinendi modo tam corporales res quam quae in iure consistunt legari possunt : et ideo debitori id quod debet recte legatur . 
Eius rei quae legata est exemplo heredis partem agnoscere partem repudiare legatarius non potest . 
Legatum nisi certae rei sit et ad certa personam deferatur , nullius est momenti . 
Si quis sibi et titio legatum adscripserit , magis est , ut totum legatum ad coniunctum pertineat . 
a . 
Uxori legatum in alieno testamento scribere non prohibemur . 
Qui se filio testatoris impuberi tutorem adscripserit , ut suspectus a tutela removendus est , ad quam ultro videtur adfectasse . 
Rem legatam testator si postea pignori vel fiduciae dederit , ex eo voluntatem mutasse non videtur . 
Ususfructus uniuscuiusque rei legari potest et aut ipso iure constituetur aut per heredem praestabitur : ex causa damnationis per heredem praestabitur : ipso iure per vindicationem . 
Furiosi et aegrotantis et infantis ususfructus utiliter relinquitur . 
Horum enim alius resipiscere , alius convalescere , alius crescere potest . 
Ancillae usufructu legato partus eius ad usufructuarium non pertinent . 
Gregis usufructu legato grege integro manente fetus ad usufructuarium pertinent , salvo eo , ut quidquid gregi deperierit , ex fetibus impleatur . 
Areae usufructu legato aedificia in ea constitui non possunt . 
Accessio ab alluvione ad fructuarium fundum , quia fructus fundi non est , non pertinet : venationis vero et aucupii reditus ad fructuarium pertinent . 
Servos neque torquere neque flagellis caedere neque in eum casum facto suo perducere usufructuarius potest , quo deteriores fiant . 
Fructu legato si usus non adscribatur , magis placuit usumfructum videri adscriptum . 
Fructus enim sine usu esse non possunt . 
Si alteri usus , alteri fructus legatus sit , fructuarius in usu concurrit , quod in fructu usuarius facere non potest . 
Coniunctim duobus ususfructus do lego legatus altero mortuo ad alterum in solidum pertinebit . 
Usufructu legato de modo utendi cautio a fructuario solet interponi , et ideo perinde omnia se usurum , ac si optimus pater familias uteretur , fideiussoribus oblatis cavere cogitur . 
a . 
Arbores vi tempestatis , non culpa fructuarii eversas ab eo substitui non placet . 
b . 
Quidquid in fundo nascitur vel quidquid inde percipitur , ad fructuarium pertinet : pensiones quoque iam antea locatorum , agrorum , si ipsae quoque specialiter comprehensae sint . 
Sed ad exemplum venditionis , nisi fuerint specialiter exceptae , potest usufructuarius conductorem repellere . 
c . 
Caesae harundinis vel pali compendium , si in eo quoque fundi vectigal esse consuevit , ad fructuarium pertinet . 
Ususfructus amissus ad proprietatem recurrit . 
Amittitur autem quinque modis : capitis minutione , rei permutatione , non utendo , in iure cessione , dominii comparatione . 
Capitis minutione amittitur , si in insulam fructuarius deportetur , vel si ex causa metalli servus poenae efficiatur , et si statum ex adrogatione vel adoptione mutaverit . 
Non utendo amittitur ususfructus , si possessione fundi biennio fructuarius non utatur , vel rei mobilis anno . 
Rei mutatione amittitur ususfructus , si domus legata incendio conflagraverit aut ruina perierit , licet postea restituatur . 
In iure cessione amittitur ususfructus , quotiens domino proprietatis eum fructuarius in iure cesserit . 
Finitur ususfructus aut morte aut tempore : morte , cum usufructuarius moritur : tempore , quotiens ad certum tempus ususfructus legatur , velut biennio aut triennio . 
Fundo vel servo legato tam fundi instrumentum quam servi peculium ad legatarium pertinet . 
Quaerendorum fructuum causa esse videntur , qui opus rusticum faciunt , et monitores et vilici et saltuarii : item boves aratorii , aratra , bidentes et falces putatoriae : frumentum quoque ad sementem repositum . 
Fructuum cogendorum causa comparata instrumento cedunt , velut corbes , alvei falces messoriae et fenariae , item molae olivariae . 
Conservandorum fructuum causa comparata instrumento cedunt , velut dolia , cupae , vehicula rustica , cibaria , pistores , asini , focariae : item ancillae quae vestimenta rusticis faciunt , scutra quoque et sutor continebuntur . 
Uxores eorum qui operantur magis est ut instrumento cedant . 
Pecora quoque et pastores eorum stercorandi causa parata instrumento continentur . 
Ea autem , quae custodiae magis causa quod ad usus patris familias eo delata sunt , instrumenti nomine non continentur . 
Uxores vero eorum , qui mercedes praestare consueverant , neque instructionis neque instrumenti appellatione continentur . 
Piscaturae vel venationis instrumentum ita demum instrumento fundi continetur , si ex his maxime fundi reditus cogantur . 
Fructus percepti instrumento fundi ita demum cedunt , si ibidem absumi a testatore consueverant . 
Fundo cum omni instrumento rustico et urbano et mancipiis quae ibi sunt legato semina quoque et cibaria debebuntur . 
Fundo cum omni instrumento rustico et urbano et mancipiis quae ibi sunt legato tam supellex quam aeramentum itemque argentum et vestes , quae ibi pater familias instruendi gratia habere solet , debebuntur : item ea mancipia , quae usui patris familias esse solent , itemque aves et pecora , quae instruendarum epularum gratia in fundo comparata sunt : exceptis his , quae ibi custodiae causa deposita sunt . 
Fundo legato ita ut optimus maximusque est retia apraria et cetera venationis instrumenta continebuntur : quae etiam ad instrumentum pertinent , si quaestus fundi ex maxima parte in venationibus consistat . 
Fructus , qui solo cohaerebant mortis testatoris tempore , ad legatarium pertinent : ante percepti ad heredem . 
Fundo legato cum mancipiis et pecoribus et omni instrumento rustico et urbano peculium actoris ante testatorem defuncti , si ex eodem fundo fuerit , magis placet ad legatarium pertinere . 
Actor vel colonus ex alio fundo in eodem constitutus , qui cum omni instrumento legatus erat , ad legatarium no pertinet , nisi eum ad ius eius fundi testator voluerit pertinere . 
Adiunctiones , quas fundo legato testator ex diversis emptionibus applicaverat , legatario cedere placuit . 
Instructo praedio legato fabri ferrarii , item tignarii , , putatores et qui instruendi fundi gratia ibidem morabantur , legato cedunt . 
Instructo fundo legato libri quoque et bibliothecae quae in eodem fundo sunt legato continentur . 
Servos studendi gratia ex eodem fundo , qui cum mancipiis fuerat legatus , alio translatos ad legatarium placuit pertinere . 
Fundo ita ut possederat legato mancipia tam urbana quam rustica , itemque argentum et vestes , quae eodem tempore in fundo comprehendentur , ad legatarium pertinent . 
Pascualia , quae postea comparata ad fundum legatum testator adiunxerat , si eius appellatione contineantur , ad legatarium pertinent . 
Quidquid in eadem domo , quam instructam legavit pater familias , perpetuo instruendi gratia habuit , legatario cedit . 
Instructa domo legata ea legato continentur , quibus domus munitior vel tuta ab incendio praestatur : tegulae specularia et vela legato continebuntur : item aeramenta lecti culcitae pulvini subsellia cathedrae mensae armaria delphicae pelves conchae aquimanalia candelabra lucernae et similia quacumque materia expressa . 
Domo legata balneum eius , quod publice praebetur , nisi alias separetur , legato cedit . 
Domo cum omni iure suo sicut instructa est legata urbana familia , item artifices et vestiarii et zetarii et aquarii itidem domui servientes legato cedunt . 
Omnibus quae in domo sunt legatis cautiones debitorum rationesque servorum legato cedunt . 
Monilibus legatis aurum vel argentum non debetur , nisi de his quoque manifeste sensisse testatorem possit ostendi . 
Instrumento cauponio legato ea debentur , quae cauponis usui parata sunt , velut vasa , in quibus vinum defunditur : escarai quoque et pocularia vasa debentur . 
Sane ministri earum rerum legato non cedunt . 
Instrumento medici legato collyria et emplastra et apparatus omnis conficiendorum medicamentorum , itemque ferramenta legato cedunt . 
Instrumento pictoris legato colores penicilli cauteria et temperandorum colorum vasa debebuntur . 
Pistoris instrumento legato cribra asini molae et servi qui pistrinum exercent , item machinae , quibus farinae subiguntur , legato cedunt . 
Instrumento balneatorio legato balneator ipse et scamna et hypopodia , fistulae , miliaria , epitonia , rotae aquaiae , iumenta quoque quibus ligna deferuntur legato cedunt . 
Instrumento piscatoris legato et retia et nassae et fuscinae et naviculae , hami quoque et cetera eiusmodi usibus destinata debentur . 
Suppellectile legata capsae armaria , nisi solum librorum aut vestis ponendae gratia paratae sint , debebuntur , sed et buxina et cristallina et argentea et vitrea vasa tam escaria quam pocularia , et vestis stratoria legato cedunt . 
Villis vel agris separatim legatis alterum alteri cedit . 
Servis do lego legatis ancillae quoque debebuntur : non item servi legatis ancillis : sed ancillarum appellatione tam virgines quam servorum pueri continentur : his scilicet esceptis ; exceptis ; , qui fiduciae dati sunt . 
Servis amanuensibus legatis omnes qui ex conversatione urbana et in ministerio fuerint debebuntur , nisi ex his aliqui perpetuo ad opus rusticum transferantur . 
Venatores servi vel aucupes an inter urbana ministeria contineantur , dubium remansit : et ideo voluntatis est quaestio . 
Tamen si instruendarum cotidianarum epularum gratia habentur , debentur . 
Muliones et institores inter urbana ministeria continentur : item opsonatores et vestiarii et cellararii et cubicularii et arcarii et coqui placentarii tonsores pistores lecticarii . 
Pecoribus legatis quadrupedes omnes continentur , quae gregatim pascuntur . 
Iumentis legatis boves non continentur : equis vero legatis equas quoque placuit contineri . 
Ovibus autem legatis agni non continentur , nisi annuales sint . 
Grege ovium legato arietes etiam continentur . 
Avibus legatis anseres phasiani gallinae et aviaria debebuntur : an autem phasianarii et pastores anserum , voluntatis est quaestio . 
Dulcibus legatis sapa , defrutum mulsum , dulce etiam vinum , palmae , caricae , uvae passae debebuntur . 
Sed in hoc quoque voluntatis est quaestio , quia et in specie pomorum comprehendi possunt . 
Frugibus legatis tam legumina quam hordeum et triticum continentur . 
Veste legata ea cedunt , quae ex lana et lino texta sunt : item serica et bombycina , quae tamen induti vel operiendi cingendi sternendi iniciendique causa parata sunt : pelles quoque indutoriae continebuntur . 
Veste virili legata ea tantummodo debentur , quae ad usum virilem salvo pudore virilitatis attinent . 
Stragula quoque huic legato cedunt . 
Muliebri veste legata omnia quae ad usum muliebrem spectant debebuntur . 
Lana legata , sive sucida sive lota sit sive pectinata sive versicoloria , legato cedit : purpura vero aut stamen subtemenve hoc nomine non continentur . 
Mundo muliebri legato ea cedunt , per quae mundior mulier lautiorque efficitur , velut speculum conchae situli , item pyxides unguenta et vasa , in quibus ea sunt : item sella balnearis et cetera huiusmodi . 
Ornamentis legatis ea cedunt , per quae ornatior mulier efficitur , veluti anuli catenae reticuli et cetera , quibus collo vel capite vel manibus mulieres ornantur . 
Argento legato massae tantummodo debebuntur : vasa enim , quae proprio nomine separantur , legato non cedunt , quia nec lana legata vestimenta debentur . 
Vasis argenteis legatis ea omnia continentur , quae capacitati alicui praeparata sunt , et ideo tam potoria quam escaria , item ministeria omnia debebuntur , veluti urceoli lances patinae piperataria : cochlearia quoque itemque trullae calices scyphi et his similia . 
Libris legatis tam chartae volumina vel membranae et philyrae continentur : codices quoque debentur : librorum enim appellatione non volumina chartarum , sed scripturae modus qui certo fine concluditur aestimatur . 
Auro legato gemmae quoque inclusae itemque margaritae et smaragdi legato cedunt . 
Sed magis est voluntatis esse quaestionem : infectum enim aurum debebitur : factum enim ornamentorum genere continetur . 
Vasis argenteis legatis emblemata quoque ex auro infixa legato cedunt . 
Argento potorio legato omnia quae ad poculorum speciem comparata sunt debebuntur , veluti paterae calices scyphi urceoli oenophoria et conchae . 
Carruca cum iunctura legata mulae quoque legatae , non et mulio videtur , propter cotidianam loquendi consuetudinem . 
a . 
Heres servum proprium , quem testator legaverat , manumittendo nihil agit , quia scientiae vel ignorantiae eius nullam placuit admitti rationem . 
b . 
Libertus , qui in priore parte testamenti legatum acceperat et ingratus postea eadem scriptura a testatore appellatus est , commutata voluntate actionem ex testamento habere non potest . 
Prolatis codicillis vel alio testamento , quibus ademptum est legatum vel certe rescissum , perperam soluta repetuntur . 
[ De mortis causa donationibus ] - Mortis causa donat qui ad bellum proficiscitur et qui navigat , ea scilicet condicione , ut , si reversus fuerit , sibi restituatur , si perierit , penes eum remaneat cui donavit . 
Donatio mortis causa cessante valetudine et sequente sanitate , paenitentia etiam revocatur : morte enim tantummodo convalescit . 
[ Ad legem Falcidiam ] - Exhausta legatis aut fideicommissis vel mortis causa donationibus hereditate auxilio Falcidiae institutus heres quadrantem retinere potest . 
Quotiens de modo quartae retinendae quaeritur , propter periculum plus petendi officio iudicis omnibus aestimatis quarta facienda est , quae apud heredem remaneat , aut certe exigenda cautio a legatario , ut quod plus dodrante perceperit restituat . 
Ea , quae mater viva filio donavit , in quartam non imputantur . 
a . 
Aeris alieni loco deducuntur non solum pretia eorum quibus libertas data est et eorum qui supplicio sunt adfecti , sed et eius quem praetor propter indicium proditae mortis vel detectae eorum coniurationis libertate donavit . 
Ex mora praestandorum fideicommissorum vel legatorum fructus et usurae peti possunt : mora autem fieri videtur , cum postulanti non datur . 
[ ] [ ] - Si nullae sint res hereditariae , in quas legatarii vel fideicommissarii mittantur , in rem quidem heredis mitti non possunt , sed per praetorem denegatas heredi actiones ipsi persequantur . 
[ ] - In bonis curatoris privilegium furiosi furiosaeve servatur : prodigus et omnes omnino , etiamsi in edicto non fit eorum mentio , in bonis curatoris decreto privilegium consequuntur . 
Liber Quartus [ De fideicommissis ] - Ab uxore , cui vir dotem praelegavit , fideicommissum relinqui non potest , quia non ex lucrativa causa testamento aliquid capit , sed proprium recipere videtur . 
A postumo herede instituto fideicommissum dari potest . 
Ab imperatore herede instituto legatum et fideicommissum peti potest . 
A surdo vel muto , sive legatum acceperit sive heres institutus sit vel ab intestato successerit , fideicommissum relinquitur . 
a . 
A patre vel domino relictum fideicommissum , si hereditas ei non quaeratur , ab emancipato filio vel servo manumisso utiilibus actionibus postulatur : penes eos enim quaesitae hereditatis emolumentum remanet . 
Qui fideicommissum relinquit , etiam cum eo loqui potest cui relinquit , velut peto , Gai Sei , contentus sis illa re , aut volo tibi illud praestari . 
Fideicommittere his verbis possumus rogo , peto , volo , mando , deprecor , cupio , iniungo . 
Desidero quoque et impero verba utile faciunt fideicommissum . 
Relinquo vero et commendo nullam fideicommissi pariunt actionem . 
a . 
Nutu etiam relinquitur fideicommissum , dummodo is nutu relinquat , qui et loqui potest , nisi superveniens morbus ei impedimento sit . 
Tam nostras res quam alienas per fideicommissum relinquere possumus : sed nostrae statim , alienae autem aestimatae aut redemptae praestantur . 
Si alienam rem tamquam suam testator per fideicommissum reliquerit , non relicturus , si alienam scisset , ut solet legatum , ita inutile erit fideicommissum . 
Testator supervivens si eam rem quam reliquerat vendiderit , extinguitur fideicommissum . 
Codicillis , qui testamento confirmati non sunt , adscriptum fideicommissum iure debetur . 
Filio quibuscumque verbis a patre fideicommissum relictum iure debetur : sufficit enim inter coniunctas personas quibuscumque verbis ut in donatione voluntas expressa . 
Et ideo etiam pridie quam morietur recte relictum videtur . 
In tempus emancipationis vel cum sui iuris erit fideicommissum relictum quocumque modo patria potestate liberato debetur . 
Rogati invicem sibi , si sine liberis decesserint , hereditatem restituere , altero decedente sine liberis hereditas ad eum pervenit qui supervixit : nec ex eo pacisci contra voluntatem testatoris possunt . 
Heres ante aditam hereditatem , legatarius antequam legatum accipiat , fideicommissum praestare non possunt . 
Rem fideicommissam si heres vendiderit eamque sciens compararit , nihilo minus in possessionem eius fideicommissarius mitti iure desiderat . 
Quotiens libertis fideicommissum relinquitur , ad eos tantummodo placuit pertinere , qui manumissi sunt vel qui in eodem testamento libertatem intra numerum legitimum consecuti sunt . 
Cui ab herede fideicommissum non praestatur , non solum in res hereditarias , sed et in proprias heredis inducitur . 
Ius omne fideicommissi non in vindicatione , sed in petitione consistit . 
Fideicommissum relictum et apud eum cui relictum est ex causa lucrativa inventum extingui placuit , nisi defunctus aestimationem quoque eius praestari voluit . 
Columnis aedium vel tignis per fideicommissum relictis ea tantummodo amplissimus ordo praestari voluit nulla aestimationis facta mentione , quae sine domus iniuria auferri possunt . 
[ De senatus consulto Trebelliano ] - Senatus consulto Trebelliano prospectum est , ne solus heres omnibus hereditariis actionibus oneretur . 
Et ideo quotiens hereditas ex causa fideicommissi restituitur , actiones eius in fideicommissarium transferuntur , quia unicuique damnosam esse fidem suam non oportet . 
[ De senatus consulto Pegasiano ] - Inter heredem et fideicommissarium , cui ex Pegasiano hereditas restituitur , partis et pro parte stipulatio interponitur , ut heredi instituto pro quarta actiones , pro ceteris vero portionibus fideicommissario competant . 
Totam hereditatem restituere rogatus si quartam retinere nolit , magis est , ut eam ex Trebelliano debeat restituere : tunc enim omnes actiones in fideicommissarium dantur . 
Lex Falcidia itemque senatus consultum Pegasianum deducto omni aere alieno deorumque donis quartam residuae hereditatis ad heredem voluit pertinere . 
Qui totam hereditatem restituit , cum quartam retinere ex Pegasiano debuisset , si non retineat , repetere eam non potest . 
Nec enim indebitum solvisse videtur qui plenam fidem defuncto praestare maluit . 
[ De repudianda hereditate ] - Recusari hereditas non tantum verbis , sed et re potest et alio quovis indicio voluntatis . 
Heres per magistratus municipales ex auctoritate praesidis fideicommissario postulante hereditatem adire et restituere compellitur . 
Fideicommissarius si adfirmet heredem nolle adire hereditatem , absente eo interponi decretum et in possessionem mitti iure desiderat . 
Suspectam hereditatem adire compulsus omnia ex Trebelliano restituit . 
[ De inofficiosi querella ] - Inofficiosum dicitur testamentum , quod frustra liberis exheredatis non ex officio pietatis videtur esse conscriptum . 
Post factum a matre testamentum filius procreatus , non mutata ab ea cum posset voluntate , ad exemplum praeteriti inofficiosi querellam recte instituit . 
Testamentum , in quo imperator heres scriptus est , inofficiosum argui potest : eum enim qui leges facit pari maiestate legibus obtemperare convenit . 
Qui inofficiosum dicere non potest , hereditatem petere non prohibetur . 
Ex asse heres institutus inofficiosum dicere non potest : nec interest , exhausta nec ne sit hereditas , cum apud eum quarta aut legis Falcidiae aut senatus consulti Pegasiani beneficio sit remansura . 
Quartae portionis portio liberis deducto aere alieno et funeris impensa praestanda est , ut ab inofficiosi querella excludantur . 
Libertates quoque eam portionem minuere placet . 
Filius iudicio patris si minus quarta portione consecutus sit , ut quarta sibi a coheredibus citra inofficiosi querellam impleatur , iure desiderat . 
Pactio talis , ne de inofficioso testamento dicatur , querellam super iudicio futuram non excludet : meritis enim liberos quam pactionibus adstringi placuit . 
Rogatus hereditatem restituere etsi inofficiosi querellam instituerit , fideicommisso non fit iniuria : quartam enim solummodo hereditatis amittit , quam beneficio senatus consulti habere potuisset . 
Heres institutus habens substitutum si de inofficioso dixerit nec obtinuerit , non id ad fiscum , sed ad substitutum pertinebit . 
[ De vicesima ] - Tabulae testamenti aperiuntur hoc modo , ut testes vel maxima pars eorum adhibeatur , qui signaverint testamentum : ita ut agnitis signis rupto lino aperiatur et recitetur atque ita describendi exempli fiat potestas ac deinde signo publico obsignatum in archivum redigatur , ut , si quando exemplum eius interciderit , sit , unde peti possit . 
Testamenta in municipiis coloniis oppidis praefectura vico castello conciliabulo facta in foro vel basilica praesentibus testibus vel honestis viris inter horam secundam et decimam diei aperiri recitarique debebunt , exemploque sublato ab isdem rursus magistratibus obsignari , quorum praesentia constat apertum . 
a . 
Qui aliter aut alibi , quam ubi lege praecipitur , testamentum aperuerit recitaveritve , poena sestertiorum quinque milium tenetur . 
Testamentum lex statim post mortem testatoris aperiri voluit . 
Et ideo , quamvis sit rescriptis variatum , tamen a praesentibus intra triduum vel quinque dies aperiendae sunt tabulae : ab absentibus quoque intra eos dies , cum supervenerint : nec enim oportet tam heredibus et legatariis aut libertatibus quam necessario vectigali moram fieri . 
[ De lege Cornelia ] - Qui testamentum falsum scripserit recitaverit subiecerit signaverit suppresserit amoverit resignaverit deleverit , poena legis Corneliae de falsis tenebitur , id est in insulam deportatur . 
Non tantum is , qui testamentum subiecit suppressit delevit , poena legis Corneliae coercetur , sed et is qui sciens dolo malo id fieri iussit faciendumve curavit . 
Testamentum supprimit , qui sciens prudensque tabulas testamenti in fraudem heredum vel legatariorum fideivecommissariorum aut libertatium non profert . 
Supprimere tabulas videtur , qui cum habeat et proferre possit , eas proferre non curat . 
Codicilli quoque si lateant nec proferantur , supprimi videbuntur . 
Edicto perpetuo cavetur , ut , si tabulae testamenti non appareant , de earum exhibitione interdicto reddito intra annum agi possit , quo ad exhibendum compellitur qui supprimit . 
Tabularum autem appellatione chartae quoque et membranae continentur . 
[ De intestatorum successione ] - Intestati dicuntur , qui testamentum facere non possunt , vel ipsi linum , ut intestati decederent , abruperunt , vel ii quorum hereditas repudiata est , cuiusve condicio defecerit . 
Sine iure praetorio factum testamentum obiecta doli exceptione obtinebit . 
a . 
Quorum testamenta rumpuntur aut inrita fiunt , ipso quidem iure testati decedunt , sed per consequentias sublato testamento intestati decedunt . 
Intestatorum hereditas lege duodecim tabularum primum suis heredibus , deinde agnatis et aliquando quoque gentilibus deferebatur . 
Sane consanguinei , quos lex non apprehenderat , interpretatione prudentium primum inter agnatos locum acceperunt . 
Sui heredes sunt hi : primo loco filius filia in potestate patris constituti : nec interest , adoptivi sint an naturales et secundum legem Iuliam Papiamve quaesiti : modo maneant in potestate . 
Qui sui heredes sunt , ipso iure heredes etiam ignorantes constituuntur , ut furiosi aut infantes et peregrinantes : quibus bonorum possessionis propter praetoriam actionem non erat necessaria . 
In suis heredibus adeo a morte testatoris rerum hereditariarum dominium continuatur , ut nec tutoris auctoritas pupillis nec furiosis curator sit necessarius , nisi forte solvendo sit hereditas : quamvis etiam furiosus , si resipuerit , et pupillus , si adoleverit , abstinere possint . 
Post mortem patris natus vel ab hostibus reversus aut ex primo secundove mancipio manumissus , cuiusve erroris causa probata , licet non fuerint in potestate , sui tamen patri heredes efficiuntur . 
Post filios filias ad intestatorum successionem inter suos veniunt nepotes neptes pronepotes proneptes ac deinde masculino sexu post filium descendentes , si nullus parentum impedimento ipsis in avi potestate vel proavi familia remanserit : parentes enim liberis suis , cum quibus in potestate fuerunt ipsi , ordine successionis obsistunt . 
Filii si cum nepotibus ex alio filio susceptis in familia retinentur , ad intestati patris successionem cum fratris filiis vocantur . 
Quibus in patris sui partem venientibus hereditas in stirpes , non in capita dividitur , ita ut unus filius et plures nepotes singulos semisses habeant . 
Idemque evenit , si avo ex duobus filiis impari numero nepotes successerint . 
Ex filia nepotes sui heredes non sunt : in avi enim materni potestate alienam familiam sequentes ipsa ratione esse non possunt . 
Eo tempore suus heres constituendus est , quo certum est aliquem intestatum decessisse : quod ex eventum deficientis condicionis et ortu nepotis , qui vivo avo post mortem patris natus est , definiri potest . 
Quem filius emancipatus suscepit vel adoptavit , sui heredis locum in avi successione , sicut ipse pater , obtinere non potest . 
Adoptivus tamen nec quasi cognatus bonorum possessionem eius petere potest . 
Si sui heredes non sunt , ad agnatos legitima hereditas pertinebit , inter quos primum locum consanguinei obtinent . 
Agnati autem sunt cognati virilis sexus per virilem sexum descendentes , sicut filius fratris et patruus et deinceps tota successio . 
Inter agnatos et cognatos hoc interest , quod in agnatis etiam cognati continentur , inter cognatos vero agnati non comprehenduntur . 
Et ideo patruus et agnatus est et cognatus , avunculus autem cognatus tantummodo . 
Consanguinei sunt eodem patre nati , licet diversis matribus , qui in potestate fuerunt mortis tempore : adoptivus quoque frater , si non sit emancipatus , et hi qui post mortem patris nati sunt vel causam probaverunt . 
Soror iure consanguinitatis tam ad fratris quam ad sororis hereditatem admittitur . 
Consanguineis non exsistentibus agnatis defertur hereditas , prout quis alterum gradu praecesserit : quod si plures eodem gradu consistunt , simul admittuntur . 
Si sint fratres defuncti et fratris filii vel nepotes fratre non exsistente , filius fratris nepoti praefertur . 
Sed si duorum fratrum sint liberi , non in stirpes , sed in capita hereditas distribuitur , scilicet ut pro numero singulorum viritim distribuatur hereditas . 
Feminae ad hereditates legitimas ultra consanguineas successiones non admittuntur : idque iure civili voconiana ratione videtur effectum . 
Ceterum lex duodecim tabularum nulla discretione sexus cognatos admittit . 
In hereditate legitima successioni locus non est . 
Et ideo fratre decedente , antequam adeat aut repudiet hereditatem , fratris filius admitti non potest , quia omissa successio proximiori defertur . 
Ab hostibus captus neque sui neque legitimi heredis ius amittit postliminio reversus . 
Quod et circa eos , qui in insulam deportantur vel servi poenae effecti sunt , placuit observari , si per omnia in integrum indulgentia principali restituantur . 
Pro herede gerere est destinatione futuri dominii aliquid ex hereditariis rebus usurpare : et ideo pro herede gerere videtur , qui fundorum hereditariorum culturas rationesque disponit , et qui servis hereditariis , iumentis rebusve aliis utitur . 
Ex pluribus heredibus isdemque legitimis si qui omiserint hereditatem vel in adeundo aliqua ratione fuerint impediti , his qui adierunt vel eorum heredibus omittentium portiones adcrescunt . 
Quod in herede instituto eum qui acceperat substitutum evenire non poterit : diversa enim causa est scripti et legitimi . 
[ Ad senatus consultum Tertullianum ] - Matres tam ingenuae quam libertinae cives Romanae , ut ius liberorum consecutae videantur , ter et quater peperisse sufficit , dummodo vivos et pleni temporis pariant . 
Quae semel uno partu tres filios edidit , ius liberorum non consequitur : non enim ter peperisse , sed semel partum fudisse videtur : nisi forte per intervalla pariat . 
Mulier si monstruosum aliquid aut prodigiosum enixa sit , nihil proficit : non sunt enim liberi , qui contra formam humani generis converso more procreantur . 
Partum , qui membrorum humanorum officia duplicavit , quia hoc ratione aliquatenus videtur effectum , matri prodesse placuit . 
Septimo mense natus matri prodest : ratio enim Pythagoraei numeri hoc videtur admittere , ut aut septimo pleno aut decimo mense partus maturior videatur . 
Aborsus et abactus venter partum efficere non videtur . 
Libertina ut ius liberorum consequi possit , quater eam peperisse ut ingenuam sufficit . 
Latina ingenua ius quiritium consecuta si ter peperit , ad legitimam filii hereditatem admittitur : non est enim manumissa . 
Ius liberorum mater habet , quae tres filios aut habet aut habuit aut neque habet neque habuit . 
Habet , cui supersunt : habuit quae amisit : neque habet neque habuit , quae beneficio principis ius liberorum consecuta est . 
Mater per fratrem excluditur et in successione frater cum sorore aequa sorte succedit . 
Quod si frater defuerit , mater et filiae , quantae fuerint , aequales capiunt portiones . 
- Filii vulgo quaesiti ad legitimam matris hereditatem adspirare non prohibentur , quia pari iure , ut ipsorum hereditates matribus , ita ipsis matrum deferri debuerunt . 
Ad filiam ancillam vel libertam ex senatus consulto Claudiano effectam legitima matris intestatae hereditas pertinere non potest , quia neque servi neque liberti matrem civilem habere intelleguntur . 
Ad legitimam intestatae matris hereditatem filii cives Romani , non etiam Latini admittuntur . 
Cives autem Romanos eo tempore esse oportet , quo eis defertur et ab iis legitima hereditas aditur . 
Perinde autem matris certiores filii fiunt , non nuntio accepto , sed pro liquido comperto , quod intestata decesserit . 
Filius maternam hereditatem eandemque legitimam nisi adeundo quaerere non potest . 
[ De gradibus ] - a . 
Stemmata cognationum directo limite in duas lineas separantur , quarum altera superior , altera inferior : ex superiore autem et secundo gradu transversae lineae pendent , quas omnes latiore tractatu habito in librum singularem contexuimus . 
Primo gradu superiori linea continentur pater mater , inferiori filius filia : quibus nullae aliae personae iunguntur . 
Secundo gradu continentur superiori linea avus avia , inferiori nepos neptis , transversa frater soror . 
Quae personae duplicantur : avus enim et avita tam ex patre quam ex matre , nepos neptis tam ex filio quam ex filia , frater soror tam ex patre quam ex matre accipiuntur . 
Quae personae sequentibus quoque gradibus similiter pro substantia earum , quae in quoque gradu consistunt , ipso ordine duplicantur . 
Tertio gradu veniunt supra proavus proavia : infra pronepos proneptis : ex obliquo fratris sororisque filius filia , patruus amita , id est patris frater et soror , avunculus matertera , id est matris frater et soror . 
Quarto gradu veniunt supra abavus abavia : infra abnepos abneptis : ex obliquo fratris et sororis nepos neptis , frater patruelis soror patruelis , id est patrui filius filia , consobrinus consobrina , id est avunculi et materterae filius filia , amitinus amitina , id est amitae filius filia : itemque consobrini , qui ex duabus sororibus nascuntur . 
Quibus adcrescit patruus magnus amita magna , id est avi paterni frater et soror : avunculus magnus matertera magna , id est aviae tam paternae quam maternae frater et soror . 
Quinto gradu veniunt supra quidem atavus atavia : infra adnepos adneptis : ex obliquo fratris et sororis pronepos proneptis , fratris patruelis sororis patruelis amitini amitinae consobrini consobrinae filius filia , propius sobrino sobrina , id est patrui magni amitae magnae avunculi magni materterae magnae filius filia . 
His adcrescunt propatruus proamita , hi sunt proavi paterni frater et soror : proavunculus promatertera , hi sunt proaviae paternae maternaeque frater et soror proavique materni . 
Sexto gradu veniunt supra tritavus tritavia . 
Infra trinepos trineptis : ex obliquo fratris et sororis abnepos abneptis , fratris patruelis sororis patruelis , amitini amitinae , consobrini consobrinae , patrui magni amitae magnae avunculi magni materterae magnae nepos neptis , propioris sobrino filius filia , qui consobrini appellantur . 
Quibus ex latere adcrescunt propatrui proamitae proavunculi promaterterae filius filia : abpatruus abamita , hi sunt abavi paterni frater et soror : abavunculus abmatertera , hi sunt abaviae paternae maternaeque frater et soror abavique materni . 
Septimo gradu qui sunt cognati recta linea supra infraque , propriis nominibus non appellantur : sed ex transversa linea continentur fratris sororisve adnepotes adneptes , consobrini filii filiaeque . 
Successionis idcirco gradus septem constituti sunt , quia ulterius per rerum naturam , nec nomina inveniri nec vita succedentibus prorogari potest . 
[ De manumissionibus ] - Servum communem unus ex dominis manumittendo Latinum facere non potest nec magis quam civem Romanum : cuius portio eo casu , quo , si proprius esset , ad civitatem Romanam perveniret , socio adcrescit . 
Mutus et surdus servum vindicta liberare non possunt : inter amicos tamen et per epistulam manumittere non prohibentur . 
Ut autem ad iustam libertatem pervenire possit , condicione venditionis excipi potest . 
Tormentis apud praesidem subiectus et de nulla culpa confessus ad iustam libertatem perduci potest . 
Fideicommissa libertas data facto heredis non mutatur , si servum , quem manumittere iussus est , vinxerit . 
Communem servum unus ex sociis vinciendo futurae libertati non nocebit : inter pares enim sententia clementior severiori praefertur : et certe humanae rationis est favere miserioribus , prope et innocentes dicere , quos absolute nocentes pronuntiare non possunt . 
Debitor creditorve servum pignoris vinciendo dediticium facere non possunt : alter enim sine altero causam pignoris deteriorem facere non potest . 
Servus furiosi domini vel pupilli iussu vinctus dediticiorum numero non efficitur , quia neque furiosus neque pupillus exacti consilii capax est . 
Non tantum si ipse dominus vinciat , nocet libertati , sed et si vinciri iubeat aut vincentis procuratoris actorisve factum comprobet . 
Quod si , antequam sciret vinctum , solutionis eius causas approbaverit , libertati futurae vincula non nocebunt . 
Caeco curator dari non potest , quia ipse sibi procuratorem instituere potest . 
[ De fideicommissis libertatibus ] - Ea condicione heres institutus si liberos suos emancipaverit omnimodo eos emancipare cogendus est : pro condicione enim hoc loco emancipatio videtur adscripta . 
Decedente eo , a quo fideicommissa libertas relicta est , heredes eius eam praestare cogendi sunt . 
Decedens servis suis libertatem ita dedit : illum et illum liberos esse volo eosque filiis meis tutores do : impeditur fideicommissa libertas , quia pupilli sine tutoris auctoritate manumittere non possunt et habentibus tutores tutor dari non potest . 
Sed interim vice absentium pupilli habebuntur , ut ex decreto amplissimi ordinis primum libertas ac deinde tutela competere possit . 
[ Ad legem Fufiam Caniniam ] - Nominatim servi testamento manumitti secundum legem fufiam possunt . 
Nominatim autem manumittere intellegitur hoc modo stichus liber esto . 
Cum autem opsonatorem , vel qui ex ancilla illa nascetur , liberum esse volo , ex Orfitiano senatus consulto perinde libertas competit , ac si nominatim data sit : officiorum enim et artium appellatio nihil de significatione nominum mutat : nisi forte plures sint , qui eo officio designentur : tunc enim nomen adiugendum est , ut eluceat , de quo testator sensisse videatur . 
Codicillis testamento confirmatis datae libertates cum his quae tabulis testamenti datae sunt concurrunt , et sine antecedant sive sequantur testamentum , novissimo loco adhibentur , quia ex testamento utraeque confirmantur . 
Quotiens numerus servorum propter legem Fufiam Caniniam ineundus est , fugitivi quoque , quorum semper possessio animo retinetur , computandi sunt . 
Lege Fufia Caninia cavetur , ut certus servorum numerus testamento manumittatur . 
Subductis igitur duobus usque ad decem pars dimidia , a decem usque ad triginta pars tertia , a triginta usque ad centum pars quarta , a centum usque ad quingentos pars quinta . 
Plures autem quam centum ex maiori numero servorum manumitti non licet . 
[ a ] - Nec filio patroni invito libertus natalibus suis restitui potest : quid enim interest ipsi patrono an filiis eius fiat iniuria ? 
Liber Quintus [ De liberali causa ] - Qui contemplatione extremae necessitatis aut alimentorum gratia filios suos vendiderint , statui ingenuitatis eorum non praeiudicant : homo enim liber nullo pretio aestimatur . 
Idem nec pignori ab his aut fiduciae dari possunt : ex quo facto sciens creditor deportatur . 
Operae tamen eorum locari possunt . 
Veritati et origini ingenuitatis manumissio quocumque modo facta non praeiudicat . 
Descriptio ingenuorum ex officio fisci inter fiscalem familiam facta ingenuitati non praeiudicat . 
Qui metu et impressione alicuius terroris apud acta praesidis servum se esse mentitus est , postea statum suum defendenti non praeiudicat . 
Post susceptum liberale iudicium si adsertor causam deseruerit , in alium adsertorem omne iudicium transferri placuit : in priorem vero , quod prodendae libertatis gratia factum est , extra ordinem vindicatur : non enim oportet susceptam status causam nulla cogente necessitate destitui . 
Cui necessitas probandi de ingenuitate sua non incumbit , ultro si ipse probare desideret , audiendus est . 
Qui de ingenuitate cognoscunt , de calumnia eius , qui temere controversiam movit , ad modum exsilii possunt ferre sententiam . 
Tutores vel curatores pupillorum , quorum tutelam et res administraverunt , postea status quaestionem facere non possunt . 
Maritus uxori eidemque libertae status quaestionem inferre non prohibetur . 
[ a ] - Locatio vectigalium , quae calor licitantis ultra modum solitae conductionis inflavit , ita demum admittenda est , si fideiussores idoneos et cautionem is qui licitatione vicerit offerre paratus sit . 
Ad conducendum vectigal invitus nemo compellitur et ideo impleto tempore conductionis elocanda sunt . 
Reliquatores vectigalium ad iterandam conductionem , antequam superiori conductioni satisfaciant , admittendi non sunt . 
Debitores fisci itemque rei publicae vectigalia conducere prohibentur , ne ex alia causa eorum debita onerentur : nisi forte tales fideiussores obtulerint , qui debitis eorum satisfacere parati sint . 
Socii vectigalium si separatim partes administrent , alter ab altero minus idoneo in se portionem transferri iure desiderat . 
Quod illicite publice privatimque exactum est cum altero tanto passis iniuriam exsolvitur : per vim vero extortum cum poena tripli restituitur : amplius extra ordinem plectuntur : alterum enim utilitas privatorum , alterum vigor publicae disciplinae postulat . 
Earum rerum vectigal , quarum numquam praestitum est , praestari non potest . 
Quod si praestari consuetum indiligentia publicani omiserat , alius exercere non prohibetur . 
Res exercitui paratas praestationi vectigalium subici non placuit . 
Fiscus ab omnium vectigalium praestationibus immunis est . 
a . 
Mercatores autem , qui de fundis fiscalibus mercari consuerunt , nullam immunitatem solvendi publici vectigalis usurpare possunt . 
Cotem ferro subigendo necessariam hostibus quoque venumdari , ut ferrum et frumentum et sales , non sine periculo capitis licet . 
Agri publici , qui in perpetuum locantur , a curatore sine auctoritae principali revocari non possunt . 
Dominus navis si illicite aliquid in nave vel ipse vel vectores imposuerint , navis quoque fisco vindicatur . 
Quod si absente domino id a magistro vel gubernatore aut proreta nautave aliquo id factum sit , ipsi quidem capite puniuntur commissis mercibus , navis autem domino restituitur . 
Illicitarum mercium persecutio heredem quoque adfligit . 
Eam rem , quae commisso vindicata est , dominus emere non prohibetur vel per se vel per alios quibus hoc mandaverit . 
Qui maximos fructus ex redemptione vectigalium consequuntur , si postea tanto locari non possunt , ipsi ea prioribus pensionibus suscipere compelluntur . 
[ De usucapione ] - Possessionem adquirimus et animo et corpore : animo utique nostro , corpore vel nostro vel alieno . 
Sed nudo animo adipisci quidem possessionem non possumus , retinere tamen nudo animo possumus , sicut in saltibus hibernis aestivisque contingit . 
Per liberas personas , quae in potestate nostra non sunt , adquiri nobis nihil potest . 
Sed per procuratorem adquiri nobis possessionem posse utilitatis causa receptum est . 
Absente autem domino comparata non aliter ei , quam si rata sit , quaeritur . 
Longi autem temporis praescriptio inter praesentes continui decennii spatio , inter absentes vicennii comprehenditur . 
Viginti annorum praescriptio etiam adversus rem publicam prodest ei , qui iustum initium possessionis habuit nec medio tempore interpellatus est . 
Actio tamen quanti eius interest adversus eos rei publicae datur , qui ea negotia defendere neglexerunt . 
Si post motam intra tempora quaestionem res ad novum dominum emptione transierit , nec is per viginti annos fuerit inquietatus , avelli ei possessionem non opertet . 
[ De his quae per turbam fiunt ] - In eos , qui per turbam seditionemve damnum alicui dederint dandumve curaverint , si quidem res pecuniaria est , aestimatione dupli sarcitur : quod si ex hoc corpori alicuius , vitae membrisve noceatur , extra ordinem vindicatur . 
Quidquid ex incendio ruina naufragio navique expugnata raptum susceptum suppressumve erit , eo anno in quadruplum eius rei , quam quis suppresserit celaverit rapuerit , convenitur , postea in simplum . 
Hi qui aedes alienas villasve expilaverint effregerint expugnaverint , si quidem id turba cum telis coacta fecerint , capite puniuntur . 
Telorum autem appellatione omnia , ex quibus saluti hominis noceri possit , accipiuntur . 
Receptores adgressorum itemque latronum eadem poena adficiuntur , qua ipsi latrones : sublatis enim susceptoribus grassantium cupido conquiescit . 
Fures vel raptores balnearum plerumque in metallum aut in opus publicum damnantur : nam nonnumquam pro frequentia admissorum iudicantis sententia temperatur . 
Incendiarii , qui consulto incendium inferunt , summo supplicio adficiuntur . 
Quod si per incuriam ignis evaserit , dupli compendio damnum eiusmodi sarciri placuit . 
[ De iniuriis ] - Iniuriam patimur aut in corpus aut extra corpus : in corpus Veribus et illatione stupri , extra corpus conviciis et famosis libellis , quod ex adfectu uniuscuiusque patientis et facientis aestimatur . 
Furiosus itemque infans adfectu doli et captu contumeliae carent : idcirco iniuriarum agi cum his non potest . 
Si liberis qui in potestate sunt aut uxori fiat iniuria , nostra interest vindicare : ideoque per nos actio inferri potest . 
Si modo is qui fecit in iniuriam nostram id fecisse doceatur . 
Corpori iniuria infertur , cum quis pulsatur cuive stuprum infertur aut de stupro interpellatur . 
Quae res extra ordinem vindicatur , ita ut pulsatio pudoris poena capitis vindicetur . 
Sollicitatores alienarum nuptiarum itemque matrimoniorum interpellatores et si effectu sceleris potiri non possint , propter voluntatem perniciosae libidinis extra ordinem puniuntur . 
Iniuriarum actio aut lege aut more aut mixto iure introducta est . 
Lege duodecim tabularum de famosis carminibus , membris ruptis et ossibus fractis . 
Moribus , quotiens factum pro qualitate sui arbitrio iudicis aestimatur , congruentis poenae supplicio vindicatur . 
Mixto iure actio iniuriarum ex lege Cornelia constituitur , quotiens quis pulsatur , vel cuius domus introitur ab his , qui vulgo directarii apellantur . 
In quos extra ordinem animadvertitur , ita ut prius ingruentis consilium pro modo commentae fraudis poena vindicetur exilii aut metalli aut operis publici . 
Iniuriarum civiliter damnatus eiusque aestimationem inferre iussus famosus efficitur . 
Atrox iniuria aestimatur aut loco aut tempore aut persona : loco , quotiens in publico inrogatur : tempore , quotiens interdiu : persona , quotiens senatori vel equiti Romano decurionive vel alias spectatae auctoritatis viro : et si plebeius vel humili loco natus senatori vel equiti Romano , decurioni vel magistratui vel aedili vel iudici , quilibet horum , vel si his omnibus plebeius . 
Qui per calumniam iniuriae actionem instituit , extra ordinem punitur : omnes enim calumniatores exilii vel insulae relegatione aut ordinis amissione puniri placuit . 
Iniuriarum non nisi praesentes accusare possunt : crimen enim , quod vindictae aut calumniae iudicium expectat , per alios intendi non potest . 
Fit iniuria contra bonos mores , veluti si quis fimo corrupto aliquem perfuderit , caeno , luto oblinierit , aquas spurcaverit , fistulas lacus quidve aliud in iniuriam publicam contaminaverit : in quos graviter animadverti solet . 
Qui puero praetextato stuprum aliudve flagitium abducto ab eo vel corrupto comite persuaserit , mulierem puellamve interpellaverit , quidve pudicitiae corrumpendae gratia fecerit , donum praebuerit pretiumve , quo id persuadeat , dederit , perfecto flagitio capite punitur , imperfecto in insulam deportatur : corrupti comites summo supplicio adficiuntur . 
Qui carmen famosum in iniuriam alicuius vel alia quaelibet cantica , quo agnosci possit , composuerit , ex auctoritate amplissimi ordinis in insulam deportatur : interest enim publicae disciplinae opinionem uniuscuiusque a turpi carminis infamia vindicare . 
Psalterium , quod vulgo canticum dicitur , in alterius infamiam compositum et publice cantatum tam in eos qui hoc cantaverint quam in eos qui composuerint , extra ordinem vindicatur : eo acrius , si personae dignitas ab hac iniuria defendenda sit . 
In eos auctores , qui famosos libellos in contumeliam alterius proposuerint , extra ordinem usque ad relegationem insulae vindicatur . 
Convicium iudici ab appellatoribus fieri non oportet : alioquin infamia notantur . 
Maledictum itemque convicium publice factum ad iniuriae vindictam revocatur . 
Quo facto condemnatos infamis efficitur . 
Non tantum is , qui maledictum aut convicium ingesserit , iniuriarum convictus famosus efficitur , sed et is , cuius ope consiliove factum esse dicitur . 
Convicium contra bonos mores fieri videtur , si obscaeno nomine aut inferiore parte corporis nudatus aliquis insectatus sit . 
Quod factum contemplatione morum et causa publicae honestatis vindictam extraordinariae ultionis expectat . 
Servus , qui iniuriam aut contumeliam fecerit , si quidem atrocem , in metallum damnatur , si vero levem , flagellis caesus sub poena vinculorum temporalium domino restituitur . 
[ a . 
De effectu sententiarum et finibus litium ] - Res iudicatae videntur ab his , qui imperium potestatemque habent vel qui ex auctoritate eorum inter partes dantur , itemque a magistratibus municipalibus usque ad summam , qua ius dicere possunt , itemque ab his , qui ab imperatore extra ordinem petuntur . 
Ex compromisso autem iudex sumptus rem iudicatam non facit : sed si poena inter eos promissum sit , poena re in iudicium deducta ex stipulatu peti potest . 
Confessi debitores pro iudicatis habentur , ideoque ex die confessionis tempora solutioni praestituta computantur . 
Confiteri quis in iudico non tantum sua voce , sed et litteris et quocumque modo potest : convinci autem non nisi scriptura aut testibus potest . 
Eorum , qui debito confessi sunt , pignora capi et distrahi possunt . 
Ea , quae altera parte absente decernuntur , vim rerum iudicatarum non obtinent . 
a . 
De unoquoque negotio praesentibus omnibus , quos causa contingit , iudicari oportet : aliter enim iudicatum tantum inter praesentes tenet . 
b . 
Qui apud fiscum causam defendere saepius conventi neglexerint , rebus iudicatis subiciendi sunt . 
Quod eo apparet , si saepe conventi praesentiam suam facere noluerint . 
Trinis litteris vel edictis aut uno pro omnibus dato aut trina denuntiatione conventus nisi ad iudicem , ad quem sibi denuntiatum est aut cuius litteris vel edicto conventus est , venerit , quasi in contumacem dicta sententia auctoritatem rerum iudicatarum obtinet : quin immo nec appellari ab ea potest . 
a . 
Ab ea sententia , quae adversus contumaces lata est , neque appellari necque in duplum revocari potest . 
Confessionem suam reus in duplum revocare non potest . 
Res olim iudicata post longum silentium in iudicium deduci non potest nec eo nomine in duplum revocari . 
Longum autem tempus exemplo longae praescriptionis decennii inter praesentes , inter absentes vicennii computatur . 
In causa capitali absens nemo damnatur neque absens per alium accusare aut accusari potest . 
Falsis instrumentis religione iudicis circumducta , si iam dicta sententia prius de crimine admisso constiterit , eius causae instauratio iure deposcitur . 
Ratio calculi saepius se patitur supputari atque ideo potest quocumque tempore retractari , si non longo tempore evanescat . 
[ b ] - Pupillus si non defendatur , in possessione creditoribus constitutis minoribus ex his usque ad pubertatem alimenta praestanda sunt . 
Eius qui ab hostibus captus est bona venire non possunt , quamdiu revertatur . 
[ De interdictis ] - a . 
Neque muri neque portae habitari sine permissu principis propter fortuita incendia possunt . 
b . 
Concedi solet , ut imagines et statuae , quae ornamento rei publicae sunt futurae , in publicum ponantur . 
Retinendae possessionis gratia comparata sunt interdicta , per quae eam possessionem quam iam habemus retinere volumus , quale est uti possidetis de rebus soli et utrubi de re mobili . 
Et in priore quidem is potior est , qui redditi interdicti tempore nec vi nec clam nec precario ab adversario possedit : in altero vero potior est qui maiore parte anni retrorsum numerati nec vi nec clam nec precario possedit . 
Ut interdictum , ita et actio proponitur , ne quis via publica aliquem prohibeat . 
Cuius rei sollicitudo ad viarum curatores pertinet , a quarum munitione nemo exceptus est . 
Si quis tamen in ea aliquid operis fecerit , quo commeantes impediantur , demolito opere condemnatur . 
Non tantum si ipse dominus possessione deiciat , utile interdictum est , sed etiam si familia eius . 
Familiae autem nomine etiam duo servi continentur . 
Vi deicitur non tantum qui oppressu multitudinis aut fustium aut telorum aut armorum metu terretur , sed et is qui violentiae opinione comperta possessione cessit , si tamen eam adversarius ingressus sit . 
De navi vi deiectus hoc interdicto experiri non potest : sed utilis ei actio de rebus recuperandis exemplo vi bonorum raptorum datur . 
Idemque in eo dicendum est , qui carruca aut equo deicitur : quibus non abductis iniuriarum actio datur . 
Vi deiectus videtur et qui in praedio vi retinetur et qui in via territus est , ne ad fundum suum accederet . 
Qui vi aut clam aut precario possidet ab adversario , impune deicitur . 
Ex rebus vi possessis si aliquae res arserint vel servi decesserint , licet id sine dolo eius qui deiecit factum sit , aestimatione tamen condemnandus est , qui ita voluit adipisci rem iuris alieni . 
a . 
Cuiuscumque fundi usufructuarius prohibitus aut deiectus de restitutione omnium rerum simul occupatarum agit : sed et si medio tempore aliquo casu interciderit ususfructus , aeque de perceptis antea fructibus utilis actio tribuitur . 
b . 
Si fundus , cuius ususfructus petitur , non a domino possideatur , actio redditur . 
Et ideo si de fundi proprietate inter duos quaestio sit , fructuarius nihilo minus in possessione esse debet satisque ei a possessore cavendum est , quod non sit prohibiturus frui eum , cui ususfructus relictus est , quamdiu de iure suo probet . 
Sed si ipsi usufructuario quaestio moveatur , interim ususfructus eius differtur : sed caveri de restituendo eo , quod ex his fructibus percepturus est , vel si satis non detur , ipse frui permittitur . 
c . 
Si de via itinere actu aquaeductu agatur , huiusmodi cautio praestanda est , quamdiu quis de iure suo doceat non se impediturum agentem et aquam ducentem et iter facientem . 
Quod si neget ius esse adversario agendi aquae ducendae , cavere sine praeiudicio amittendae servitutis debebit , donec quaestio finietur , non se usurum . 
d . 
. 
. . fructuarius , licet suo nomine . 
f . 
. 
. . sive ad fundum nostrum facit sive ex fundo . 
Servitute usus non videtur nisi is , qui suo iure uti se credidit : ideoque si quis pro via publica vel pro alterius servitute usus sit , nec interdictum nec actio utiliter competit . 
Si inter vicinos ex communi rivo aqua ducatur , induci prius debet , et his vicibus , quibus a singulis duci consuevit , ducenti vis fieri prohibetur : alienam autem aquam usurpanti nummaria poena inrogatur . 
Cuius rei cura ad sollicitudinem praesidis spectat . 
Redditur interdicti actio , quae proponitur ex eo , ut quis quod precarium habet restituat . 
Nam et civilis actio huius rei sicut commodati competit : eo vel maxime , quod ex beneficio suo unusquisque iniuriam pati non debet . 
Precario possidere videtur non tantum qui per epistulam vel qualibet alia ratione hoc sibi concedi postulavit , sed et is qui nullo voluntatis indicio , patiente tamen domino possidet . 
Heres eius , qui precariam possessionem tenebat , si in ea manserit , magis dicendum est clam videri possidere : nullae enim preces eius videntur adhibitae . 
Et ideo persecutio eius rei semper manebit nec interdicto locus est . 
Arbor , quae in alienas aedes imminet vel in vicini agrum , nisi a domino sublucari non potest , isque conveniendus est ut eam sublucet . 
Quod si conventus dominus id facere noluerit , a vicino luxuries ramorum compescitur : idque qualiscumque dominus facere non prohibetur . 
Adversus eum , qui hominem liberum vinxerit suppresserit incluserit operamve ut id fieret dederit , tam interdictum quam legis Fabiae super ea re actio redditur : et interdicto quidem id agitur , ut exhibeatur is qui detinetur , lege autem Fabia , ut etiam poena nummaria coerceatur . 
concordans matrimonium separari a patre divus pius prohibuit , itemque a patrono libertum , a parentibus filium filiamque : nisi forte quaeratur , ubi utilius morari debeat . 
Omnibus bonis , quae habet quaeque habiturus est , obligatis nec concubina nec filius naturalis nec alumnus nec quae in usu cotidiano habet obligantur : ideoque de his nec interdictum redditur . 
[ De obligationibus ] - Obligationum firmandarum gratia stipulationes inductae sunt , quae quadam verborum sollemnitate concipiuntur , et appellatae , quod per eas firmitas obligationum constringitur stipulum enim veteres firmum appellaverunt . 
Verborum obligatio inter praesentes , non etiam inter absentes contrahitur . 
Quod si scriptum fuerit instrumento promisisse aliquem , perinde habetur , atque si interrogatione praecedente responsum sit . 
a . 
Si sub una significatione diversis nominibus ea res quae in stipulatum deducitur appellatur , non infirmat obligationem , si alter altero verbo utatur . 
b . 
Si , qui viam ad fundum suum dari stipulatus fuerit , postea fundum partemve eius ante constitutam servitutem alienaverit , evanescit stipulatio . 
Fructuarius servus si quid ex re fructuarii aut ex operis suis adquirit , ad fructuarium pertinet . 
Quidquid autem aliunde vel ex re proprietarii adquirit , domino proprietatis adquirit . 
Cum facto promissoris res in stipulatum deducta intercidit , perinde agi ex stipulatu potest , ac si ea res extaret : ideoque promissor aestimatione eius punitur , maxime si in dolum quoque eius concepta fuerit stipulatio . 
[ De novationibus ] - Non solum per nosmet ipsos novamus quod nobis debetur , sed etiam per eos , per quos stipulari possumus , velut per filiam familias vel per servum iubendo vel ratum habendo . 
Procurator quoque noster ex iussu nostro receptum est ut novare possit . 
[ De stipulationibus ] - Substitutus heres ab instituto , qui sub condicione scriptus est , utiliter sibi institutum hac stipulatione cavere compellit , ne petita bonorum possessione res hereditarias deminuat : hoc enim casu ex die interpositae stipulationis duplos fructus praestare compellitur . 
Huius enim praeiudicium a superiore differt , quo quaeritur , an ea res de qua agitur maior sit centum sestertiis : ideoque in longiorem diem concipitur . 
Ex die accepti iudicii dupli fructus computantur . 
Et tam dantes quam accipientes , heredes quoque eorum , procuratores cognitorumque personae , itemque sponsores eadem stipulatione comprehenduntur : eorum quoque , quorum nomine promittitur . 
Quotiens iudicatum solvi stipulatione satisdetur , omissa eius actio rei iudicatae persecutionem non excludit . 
Emancipati liberi praeteriti si velint miscere se paternae hereditati et cum his qui in potestate remanserunt communis patris dividere hereditatem , antequam bonorum possessionem petant , de conferendo cavere cum satisdatione debebunt . 
Quod si satisdare non possunt , statim ex fide bonorum confusionem excepto peculio castrensi facere cogendi sunt . 
[ De contrahenda auctoritate ] - Ob metum impendentis damni vicino satisdari debet datis sponsoribus super eo quod damni acciderit . 
De communi pariete utilitatis causa hoc coepit observari , ut aedificet quidem , cuius aedificare interest , cogatur vero socius portionis suae impensas agnoscere . 
[ De donationibus ] - Species extra dotem a matre in honorem nuptiarum praesente filia genero traditae donationem perfecisse videntur . 
Probatio traditae vel non traditae possessionis non tam in iure quam in facto consistit : ideoque sufficit ad probationem , si rem corporaliter teneant . 
Pater si filio familias aliquid donaverit et in ea voluntate perseverans decesserit , morte patris donatio convalescit . 
Cum unius rei in duos donatio confertur , potior est ille , cui res tradita est : nec interest , posterior is an prior acceperit , et exceptae nec ne personae sint . 
Invitus donator de evictione rei donatae promittere non cogitur , nec eo nomine , si promiserit , oneratur , quia lucrativae rei possessor ab evictionis actione ipsa iuris ratione depellitur . 
a . 
Si pater emancipati filii nomine donationis animo pecuniam feneravit eamque filius stpulatus est , ipso iure perfectam donationem ambigi non potest . 
Ei , qui aliquem a latrunculis vel hostibus eripuit , in infinitum donare non prohibetur ( si tamen donatio et non merces eximii laboris appellanda est ) , quia contemplationem salutis certo modo aestimari non placuit . 
[ De iure fisci et populi ] - a . 
In fraudem fisci non solum per donationem sed quocumque modo res alienatae revocantur . 
Idemque iuris est et si non quaeratur : aeque enim in omnibus fraus punitur . 
b . 
Bona eorum , qui in custodia vel in vinculis vel compedibus decesserunt , heredibus eorum non auferuntur , sive testato sive intestato decesserunt . 
c . 
Eius bona , qui sibi mortem conscivit , non ante ad fiscum coguntur , quam prius constiterit , cuius criminis gratia manus sibi intulerit . 
Eius bona , qui sibi ob aliquod admissum flagitium mortem conscivit et manus intulit , fisco vindicantur . 
Quod si id taedio vitae aut pudore aeris alieni vel valetudinis alicuius impatientia admisit , non inquietabuntur , sed ordinariae successioni relinquuntur . 
d . 
A debitore fisci in fraudem datas libertates retrahi placuit . 
Sane ipsum ita ab alio emere mancipium , ut manumittat , non est prohibitum : ergo tunc et libertatem praestare possit . 
Ei etiam velut indigno aufertur hereditas qui adfinem vel cognatum , cui ipse ab intestato successurus erat , testamentum facere prohibuit aut ne iure subsisteret operam dedit . 
a . 
Portiones quoque eorum fisco vindicantur , qui mortem libertorum suspecto decedentium non defenderunt : omnes enim heredes vel eos qui loco heredis sunt officiose agere circa defuncti vindictam convenit . 
Si pater vel dominus id testamentum , quo filius eius vel servus heredes instituti sunt aut legatum acceperunt , falsum redarguant nec obtineant , fisco locus est . 
Aetati eius , qui accusat testamentum , si non obtineat , succurri solet in id quod ita amisit : maxime si tutoris aut curatoris consilio actio instituta sit . 
a . 
Minor viginti quinque annis omissam allegationem per in integrum restitutionis auxilium repetere potest . 
In ea provincia , ex qua quis originem ducit , officium fiscale administrare prohibetur , ne aut gratiosus aut calumniosus apud suos esse videatur . 
Quotiens sine auctoritate iudicati officiales alicuius bona occupant vel describunt vel sub observatione esse faciunt , adito procuratore iniuria submovetur et rei huius auctores ad praefectos praetorio puniendi mittuntur . 
Litem in perniciem privatorum fisco donari non oportet nec ab eodem donatam suscipi . 
Imperatorem litis causa heredem institui invidiosum est : nec enim calumniandi facultatem ex principali maiestate capi oportet . 
Ex nuda pollicitatione nulla actio nascitur : ideoque eius bona , qui se heredem imperatorem facturum esse iactaverat , a fisco occupare non possunt . 
a . 
Ex imperfecto testamento legata vel fideicommissa imperatorem vindicare inverecundum est : decet enim tantae maiestati eas servare leges , quibus ipse solutus esse videtur . 
b . 
Quod si ea bona , ex quibus imperator heres institutus est , solvendo non sint , re perspecta consulitur imperator : heredis enim instituti in adeundis vel repudiandis huiusmodi hereditatibus voluntas exploranda est . 
Privilegium fisci est inter omnes creditores primum locum retinere . 
Quicumque a fisco convenitur , non ex indice et exemplo alicuius scripturae , sed ex authentico conveniendus est , et ita , si contractus fides possit ostendi : ceterum calumniosam scripturam vim iustae petitionis in iudicio obtinere non convenit . 
Eius bona , qui falsam monetam percussisse dicitur , fisco vindicantur . 
Quod si servi ignorante domino id fecisse dicantur , ipsi quidem summo supplicio adficiuntur , domino tamen nihil aufertur , quia peiorem domini causam servi facere , nisi forte scierit , omnino non possunt . 
Ex his bonis , quae ad fiscum delata sunt , instrumenta vel chirographa , acta etiam ad ius privatorum pertinentia restitui postulantibus convenit . 
Neque instrumenta neque acta a quoquam adversus fiscum edi oportet . 
Ipse autem fiscus actorum suorum exempla hac condicione edit , ut is , cui describendi fit potestas , adversus se vel rem publicam his actis ne utatur : de quo cavere compellitur , ut , si usus is contra interdictum fuerit , causa cadat . 
Quotiens apud fiscum agitur , actorum potestas postulanda est , ut merito his uti liceat , eaque manu commentariensis adnotanda sunt . 
Quod si ea aliter proferantur , is qui ita protulerit causa cadit . 
Quotiens iterum apud fiscum eadem causa tractatur , priorum actorum , quorum usus non fuerat postulatus , ex officio recitatio iure poscetur . 
Qui pro alio a fisco conventus debitum exsolvit , non inique postulat persecutionem bonorum eius pro quo solvit : in quo etiam adiuvari per officium solet . 
Fiscalibus debitoribus petentibus ad comparandam pecuniam dilationem negari non placuit . 
Cuius rei aestimatio ita arbitrio iudicantis conceditur , ut in maioribus summis non plus quam tres , menses , in minoribus vero non plus quam duo prorogentur : prolixioris autem temporis spatium ab imperatore postulandum est . 
Si principalis rei bona ad fiscum devoluta sint , fideiussores liberantur : nisi forte minus idonei sint et in reliquum non exsolutae quantitatis accesserint . 
Si plus servatum est ex bonis debitoris a fisco distractis , iure ac merito restitui postulatur . 
Conductor ex fundo fiscali nihil transferre potest nec cupressi materiam vendere vel olivae non substitutis aliis ceterasque arbores pomiferas caedere : et facta eius rei aestimatione in quadruplum convenitur . 
Minoribus viginti quinque annis neque fundus neque vectigalia locanda sunt , ne adversus ea beneficio aetatis utantur . 
[ De delatoribus ] - Omnes omnino deferre alterum et causam pecuniariam fisco nuntiare prohibentur : nec referrt , mares istud an feminae faciant , servi an ingenui an libertini , an suos an extraneos deferant : omni enim modo puniuntur . 
Servi fiscales , qui causam domino prodere ac nuntiare contendunt , deferre non videntur . 
Subornati sane reum prodere coguntur , ne qui quod per se non potest per alium deferat . 
Perinde autem subornnatores ac delatores puniuntur . 
Damnati servi , sive post sententiam sive ante sententiam dominorum facinora confessi sint , nullo modo audiuntur , nisi forte reos deferant maiestatis . 
[ De quaestionibus habendis ] - In criminibus eruendis quaestio quidem adhibetur : sed non statim a tormentis incipiendum est , ideoque prius argumentis quaerendum , et si suspicione aliqua reus urgueatur , adhibitis tormentis de sociis et sceleribus suis confiteri compellitur . 
Unius facinoris plurimi rei ita audiendi sunt , ut ab eo primum incipiatur , qui timidior et tenerae aetatis esse videatur . 
Reus evidentioribus argumentis oppressus repeti in quaestionem potest , maxime si in tormenta animum corpusque duraverit . 
In ea causa , in qua nullis reus argumentis urguebatur , tormenta non facile adhibenda sunt : sed instandum accusatori , ut id quod intendat comprobet atque convincat . 
Testes torquendi non sunt convincendi mendacii aut veritatis gratia , nisi cum facto intervenisse dicuntur . 
[ De testibus ] - Suspectos gratiae testes , et eos vel maxime , quos accusator de domo produxerit vel vitae humilitas infamarit , interrogari non placuit : in teste enim et vitae qualitas spectari debet et dignitas . 
In adfinem vel cognatum inviti testes interrogari non possunt . 
Adversus se invicem parentes et liberi , itemque liberti nec volentes ad testimonium admittendi sunt , quia rei verae testimonium necessitudo personarum plerumque corrumpit . 
Testes , cum de fide tabularum nihil dicitur , adversus scripturam interrogari non possunt . 
Qui falso vel varie testimonia dixerunt vel utrique parti prodiderunt , aut in exilium aguntur aut in insulam relegantur aut curia submoventur . 
In re pecuniaria tormenta , nisi cum de rebus hereditariis quaeritur , non adhibentur : alias autem iureiurando aut testibus explicantur . 
[ De servorum quaestionibus ] - Servum de facto in se interrogari posse ratio aequitatis ostendit : nec enim obesse ei debet , qui per servum aliquid sine cautione commodat vel deponit . 
Iudex tutelaris itemque centumviri , si aliter de rebus hereditariis vel de fide generis instrui non possunt , poterunt de servis hereditariis habere quaestionem . 
Servi alieni in alterius caput non nisi singuli torqueri possunt . 
Et hoc invito domino non est permittendum , nisi delator , cuius interest quod intendit probare , pretia eorum quanti dominus taxaverit inferre sit paratus , vel certe deterioris facti servi subire taxationem . 
Servo qui ultro aliquid de domino confitetur , fides non accommodatur : nec enim oportet in rebus dubiis salutem dominorum servorum arbitrio committi . 
Servi in caput domini neque a praeside neque a procuratore , neque in pecuniariis quam in capitalibus causis interrogari possunt . 
Communis servus in caput alterius ex dominis torqueri non potest . 
Qui servum ideo comparavit , ne in se torqueretur , restituto pretio poterit interrogari . 
Servus in caput eius domini , a quo distractus est cuique aliquando servivit , in memoriam prioris dominii interrogari non potest . 
a . 
Servus nec si a domino ad tormenta offeratur , interrogandus est . 
b . 
Sane quotiens quaeritur , an servi in caput domini interrogandi sint , prius de eorum dominio oportet inquiri . 
Si servus ad hoc fuerit manumissus , ne torqueatur , quaestio de eo nihilo minus haberi potest . 
Quaestioni eius latronis , quem quis obtulit , cum de eo confitetur , fidem accommodari non convenit : nisi id forte velandae conscientiae suae gratia , quam cum reo habuit , fecisse doceatur . 
Neque accusator per alium accusare neque reus per alium defendi potest , nisi ingratum libertum patronus accuset aut rei absentia defendatur . 
a . 
. 
. . Alii propter suspicionem calumniae , ut illi qui falsum testimonium subornati dixerunt . 
Si pecunia data iudici reus absolutus esse dicatur idque in eum fuerit comprobatum , ea poena damnatur , qua reus damnari potuisset . 
In convictum reum , suive torqueri possit sive non possit , pro modo admissi sceleris statuendum est . 
Reis suis edere crimina accusatores cogendi sunt : scire enim oportet , quibus sint criminibus responsuri . 
Cogniturum de criminibus praesidem oportet ante diem palam facere custodias se auditurum , ne hi , qui defendendi sunt , subitis accusatorum criminibus opprimantur : quamvis defensionem quocumque tempore postulante reo negari non oportet , adeo ut propterea et differantur et proferantur custodiae . 
Custodiae non solum pro tribunali , sed et de plano audiri possunt atque damnari . 
In pecuniariis causis omnibus dilatio singulis causis plus semel tribui non potest : in capitalibus autem reo tres dilationes , accusatori duae dari possunt : sed utrumque causa cognita . 
[ De abolitionibus ] - Post abolitionem publicam a delatore suo reus intra tricensimum diem repeti potest , postea non potest . 
Summa supplicia sunt crux crematio decollatio : mediocrium autem delictorum poenae sunt metallum ludus deportatio : minimae relegatio exilium opus publicum vincula . 
Sane qui ad gladium dantur , intra annum consumendi sunt . 
[ De abactoribus ] - Abactores sunt , qui unum equum , duas equas totidemque boves vel capras decem aut porcos , quinque abegerint . 
Quidquid vero intra hunc numerum fuerit ablatum , in poena furti pro qualitate eius aut in duplum aut in triplum convenitur , vel fustibus caesus in opus publicum unius anni datur aut sub poena vinculorum domino restituetur . 
Atroces pecorum abactores plerumque ad gladium vel in metallum , nonnumquam autem in opus publicum dantur . 
Atroces autem sunt , qui equos et greges ovium de stabulo vel de pascuis abigunt , vel si id saepius aut ferro conducta mano faciunt . 
Si ea pecora , de quibus quis litigat , abegerit , ad forum remittendus est atque ita convictus in duplum vel in triplum fur ismore damnatur . 
Qui bovem vel equum errantem quodve aliud pecus abduxerit , furem magis eius quam abactorem constitui placuit . 
[ De sacrilegis ] - Qui noctu manu facta praedandi ac depopulandi gratia templum inrumpunt , bestiis obiciuntur : si vero per diem leve aliquid de templo abstulerint , vel deportantur honestiores vel humiliores in metallum damnantur . 
[ a ] - Rei sepulchrorum violatorum , si corpora ipsa extraxerint vel ossa eruerint , humilioris quidem fortunae summo supplicio adficiuntur , honestiores in insulam deportantur : alias autem relegantur aut in metallum damnantur . 
[ De incendiariis ] - Incendiarii , qui quid in oppido praedandi causa faciunt , capite puniuntur . 
Qui casam aut villam inimicitiarum gratia incenderunt , humiliores in metallum aut in opus publicum damnantur , honestiores in insulam relegantur . 
Fortuita incendia , quae casu venti ferente vel incuria ignem supponentis ad usque vicini agros evadunt , si ex eo seges vel vinea vel olivae vel fructiferae arbores concrementur , datum damnum aestimatione sarciatur . 
Commissum vero servorum , si domino videatur , nexae deditione sarcitur . 
Messium sane per dolum incensores , vinearum olivarumve aut in metallum humiliores damnantur , aut honestiores in insulam relegantur . 
Qui noctu frugiferas arbores manu facta ceciderint , ad tempus plerumque in opus publicum damnatur aut honestiores damnum sarcire coguntur vel curia submoventur vel relegantur . 
[ De vaticinatoribus et mathematicis ] - Vaticinatores , qui se deo plenos adsimulant , idcirco civitate expelli placuit , ne humana credulitate publici mores ad spem alicuius rei corrumperentur , vel certe ex eo populares animi turbarentur . 
Ideoque primum fustibus caesi civitate pelluntur : perseverantes autem in vincula publica coniciuntur aut in insulam deportantur vel certe relegantur . 
Qui novas sectas vel ratione incognitas religiones inducunt , ex quibus animi hominum moveantur , honestiores deportantur , humiliores capite puniuntur . 
Qui de salute principis vel summa rei publicae mathematicos hariolos haruspices vaticinatores consulit , cum eo qui responderit capite punitur . 
Non tantum divinatione quis , sed ipsa scientia eiusque libris melius fecerit abstinere . 
Quod si servi de salute dominorum consuluerint , summo supplicio , id est cruce , adficiuntur : consulti autem si responsa dederint , aut in metallum damnantur aut in insulam relegantur . 
[ a ] - Si quis aliquid ex metallo principis vel ex moneta sacra furatus sit , poena metalli et exilii punitur . 
Transfugae ad hostes vel consiliorum nostrorum renuntiatiores aut vivi exuruntur aut furcae suspenduntur . 
[ De seditiosis ] - Auctores seditionis et tumultus vel concitatores populi pro qualitate dignitatis aut in crucem tolluntur aut bestiis obiciuntur aut in insulam deportantur . 
Qui terminos effodiunt vel exarant arboresve terminales evertunt , si quidem id servi sua sponte fecerint , in metallum damnantur : humiliores in opus publicum , honestiores in insulam amissa tertia parte bonorum relegantur aut exulare coguntur . 
Cives Romani , qui se iudaico ritu vel servos suos circumcidi patiuntur , bonis ademptis in insulam perpetuo relegantur : medici capite puniuntur . 
Iudaei si alienae nationis comparatos servos circumciderint , aut deportantur aut capite puniuntur . 
Qui nondum viripotentes virgines corrumpunt , humiliores in metallum damnantur , honestiores in insulam relegantur aut in exilium mittuntur . 
Qui se suis nummis redemptum non probaverit , libertatem petere non potest : amplius eidem domino sub poena vinculorum redditur , vel , si ipse dominus malit , in metallum damnatur . 
[ Ad legem Corneliam de sicariis et veneficis ] - Lex Cornelia poenam deportationis infligit ei qui hominem occiderit eiusve rei causa furtive faciendi cum telo fuerit , et qui venenum hominis necandi causa habuerit vendiderit paraverit , falsum testimonium dixerit , quo quis periret , mortisve causam praestiterit . 
Quae omnia facinora in honestiores poena capitis vindicari placuit , humiliores vero in crucem tolluntur aut bestiis obiciuntur . 
Homicida est qui aliquo genere teli hominem occidit mortisve causam praestitit . 
Qui hominem occiderit , aliquando absolvitur , et qui non occidit , ut homicida damnatur : consilium enim uniuscuiusque , non factum puniendum est . 
Ideoque qui , cum vellet occidere , id casu aliquo perpetrare non potuit , ut homicida punitur : et is , qui casu iactu teli hominem imprudenter occidit , absolvitur . 
Quod si in rixa percussus homo perierit , quoniam ictus quoque ipsos contra unumquemque contemplari oportet , ideo humiliores in ludum aut in metallum damnantur , honestiores dimidia parte bonorum multati relegantur . 
Causa mortis idonea non videtur , cum caesus homo post aliquot dies officium diurnae vitae retinens decessit , nisi forte fuerit ad necem caesus aut letaliter vulneratus . 
Servus si plagis defecerit , nisi id dolo fiat , dominus homicidii reus non potest postulari : modum enim castigandi et in servorum coercitione placuit temperari . 
Qui telum tutandae salutis causa gerit , non videtur hominis occidendi causa portare . 
Tel , autem appellatione non tantum ferrum contineturi sed omne quod nocendi causa portatum est . 
Qui latronem caedem sibi inferentem vel alias quemlibet stupro occiderit , puniri non placuit : alius enim vitam , alius pudorem publico facinore defenderunt . 
Si quis furem nocturnum vel diurnum , cum se telo defenderet , occiderit , hac quidem lege non tenetur : sed melius fecerit , si eum comprehensum transmittendum ad praesidem magistratibus obtulerit . 
Mandatores caedis perinde ut homicidae puniuntur . 
Iudex , qui in caput fortunasque hominis pecuniam acceperit , in insulam bonis ademptis deportatur . 
Si putator , ex arbore cum ramum deiceret , non proclamavit , ut vitaretur , atque ita praeteriens eiusdem ictu perierit , etsi in legem non incurrit , in metallum datur . 
Qui hominem invitum libidinis aut promercii causa castravit castrandumve curavit , sive is servus sive liber sit , capite punietur , honestiores publicatis bonis in insulam deportantur . 
Qui abortionis aut amatorium poculum dant , etsi id dolo non faciant , tamen quia mali exempli res est , humiliores in metallum , honestiores in insulam amissa parte bonorum relegantur : quod si ex hoc mulier aut homo perierit , summo supplicio adficiuntur . 
Qui sacra impia nocturnave , ut quem obcantarent defigerent obligarent , fecerint faciendave curaverint , aut cruci suffiguntur aut bestiis obiciuntur . 
Qui hominem immolaverint exve eius sanguine litaverint , fanum templumve , polluerint , bestiis obiciuntur , vel si honestiores sint , capite puniuntur . 
Magicae artis conscios summo supplicio adfici placuit , idest bestiis obici aut cruci suffigi . 
Ipsi autem magi vivi exuruntur . 
Libros magicae artis apud se neminem habere licet : et penes quoscumque reperti sint , bonis ademptis , ambustis his publice , in insulam deportantur , humiliores capite puniuntur . 
Non tantum huius artis professio , sed etiam scientia prohibita est . 
Si ex eo medicamine , quod ad salutem hominis vel ad remedium datum erat , homo perierit , is qui dederit , si honestior sit , in insulam relegatur , humilior autem capite punitur . 
[ Ad legem Pompeiam de parricidiis ] - Lege Pompeia de parricidiis tenentur qui patrem matrem avum aviam fratrem sororem patronum patronam occiderint , etsi antea insuti culleo in mare praecipitabantur , hodie tamen vivi exuruntur vel ad bestias dantur . 
[ Ad legem Corneliam testamentariam ] - Lege Cornelia testamentaria tenentur : qui testamentum quodve aliud instrumentum falsum sciens dolo malo scripserit recitaverit subiecerit suppresserit amoverit resignaverit deleverit , quodve signum adulterinum sculpserit fecerit expresserit amoverit reseraverit , quive nummos aureos argenteos adulteraverit laverit conflaverit raserit corruperit vitiaverit , vultuve principum signatam monetam praeter adulterinam reprobaverit : honestiores quidem in insulam deportantur , humiliores autem aut in metallum dantur aut in crucem tolluntur : servi autem post admissum manumissi capite puniuntur . 
a . 
Qui falsam monetam percusserint , si id totum formare noluerunt , suffragio iustae paenitentiae absolvuntur . 
b . 
Accusatio suppositi partus nulla temporis praescriptione depellitur , nec interest , decesserit nec ne ea quae partum subdidisse contenditur . 
Qui ob falsum testimonium perhibendum vel verum non perhibendum pecuniam acceperit dederit iudicemve , ut sententiam ferat vel non ferat , corruperit corrumpendumve curaverit , humiliores capite puniuntur , honestiores publicatis bonis cum ipso iudice in insulam deportantur . 
Falsum est , quidquid in veritate non est , sed pro vero adseveratur . 
Iudex , qui contra sacras principum constitutiones contrave ius publicum , quod apud se recitatum est , pronuntiat , in insulam deportatur . 
Qui rationes acta libellos album propositum testationes cautiones chirographa epistulas sciens dolo malo in fraudem alicuius deleverit mutaverit subiecerit subscripserit , quive aes inauraverit argentaverit , quive , cum argentum aurum poneret , aes stannumve subiecerit , falsi poena coercetur . 
Amplissimus ordo decrevit eas tabulas , quae publici vel privati contractus scripturam continent , adhibitis testibus ita signari , ut in summa marginis ad mediam partem perforatae triplici lino constringantur atque impositae supra linum cerae signa imprimantur , ut exteriori scripturae fidem interior servet . 
Aliter tabulae prolatae nihil momenti habent . 
a . 
Testamentum , quod nullo iure valet , impune supprimitur : nihil est enim , quod ex eo aut petatur aut consistere possit . 
Qui vivi testamentum aperuerit recitaverit resignaverit , poena legis corneliae tenetur : et plerumque aut humiliores in metallum dantur aut honestiores in insulam deportantur . 
Si quis instrumenta litis suae a procuratore vel cognitore adversario prodita esse convicerit , tam procurator quam cognitor , si humiliores sunt , in metallum damnantur , si honestiores sunt , adempta dimidia parte bonorum in perpetuum relegantur . 
Qui falsis instrumentis actis epistulis rescriptis sciens dolo malo usus fuerit , poena falsi coercetur : ideoque humiliores in metallum damnantur , honestiores in insulam deportantur . 
Instrumenta penes se deposita quicumque alteri altero absente reddiderit vel adversario prodiderit , pro personae eius condicione aut in metallum damnatur aut in insulam relegatur . 
Qui sibi falsum nomen imposuerit , genus parentesve finxerit , quo quid alienum interciperet caperet possideret , poena legis corneliae de falsis coercetur . 
Qui insignibus altioris ordinis utuntur militiamque confingunt , quo quem terreant vel concutiant , humiliores capite puniuntur , honestiores deportantur . 
Si qui de iudicis amicitiis vel familiaritate mentientes eventus sententiarum eius vendunt , quidve obtentu nominis eius agunt , convicti pro modo delicti aut relegantur aut capite puniuntur . 
[ Ad legem Iuliam de vi publica et privata ] - Lege Iulia de vi publica damnatur , qui aliqua potestate praeditur civem Romanum antea ad populum , nunc imperatorem appellantem necaverit necarive iusserit , torserit Veraverit condemnaverit inve publica vincula duci iusserit . 
Cuius rei poena in humiliores capitis in honestiores insulae deportatione coercetur . 
Hac lege excipiuntur , qui artem ludicram faciunt , iudicati etiam et confessi et qui ideo in carcerem duci iubentur , quod ius dicenti non obtemperaverint quidve contra disciplinam publicam fecerint : tribuni etiam militum et praefecti classium alarumve , ut sine aliquo impedimento legis Iuliae per eos militare delictum coerceri possit . 
Lege Iulia de vi privata tenetur , qui quem armatis hominibus possessione domo villa agrove deiecerit expugnaverit obsederit clauserit , idve ut fieret homines commodaverit locaverit conduxerit : quive coetum concursum turbam seditionem incendium fecerit , funerari sepelirive aliquem prohibuerit , funusve eripuerit turbaverit : et qui eum , cui aqua et igni interdictum est , receperit celaverit tenuerit : quive cum telo in publico fuerit , templa portas aliudve quid publicum armatis obsederit cinxerit clauserit occupaverit . 
Quibus omnibus convictis , si honestiores sunt , tertia pars bonorum eripitur et in insulam relegantur : humiliores in metallum damnantur . 
Creditor chirographarius si sine iussu praesidis per vim debitoris sui pignora , cum non haberet obligata , ceperit , in legem Iuliam de vi privata committit . 
Fiduciam vero et pignora apud se deposita persequi et sine auctoritate iudicis vindicare non prohibetur . 
[ Ad legem Iuliam peculatus ] - Si quis fiscalem pecuniam attrectaverit subripuerit mutaverit seu in suos usus converterit , in quadruplum eius pecuniae quam sustulit condemnatur . 
[ Ad legem Iuliam repetundarum ] - Iudices pedanei si pecunia corrupti dicantur , plerumque a praeside aut curia submoventur aut in exilium mittuntur aut ad tempus relegantur . 
[ Ad legem Iuliam maiestatis ] - Lege Iulia maiestatis tenetur is , cuius ope consilio adversus imperatorem vel rem publicam arma mota sunt exercitusve eius in insidias deductus est , quive iniussu imperatoris bellum gesserit dilectumve habuerit , exercitum comparaverit sollicitaverit , deseruerit imperatorem . 
His antea in perpetuum aqua et igni interdicebatur : nunc vero humiliores bestiis obiciuntur vel vivi exuruntur , honestiores capite puniuntur . 
Quod crimen non solum facto , sed et verbis impiis ac maledictis maxime exacerbatur . 
In reum maiestatis inquiri prius convenit , quibus opibus , qua factione , quibus hoc auctoribus fecerit : tanti enim criminis reus non obtentu adulationis alicuius , sed ipsius admissi causa puniendus est , et ideo , cum de eo quaeritur , nulla dignitas a tormentis excipitur . 
[ a . 
Ad legem Iuliam ambitus ] - Petiturus magistratus vel provinciae sacerdotium si turbam suffragiorum causa conduxerit , servos advocaverit aliamve quam multitudinem conduxerit , convictus ut vis publicae reus in insulam deportatur . 
[ b . 
Ad legem Fabiam ] - Lege Fabia tenetur , qui civem Romanum ingenuum , libertinum servumve alienum celaverit vendiderit vinxerit comparaverit . 
Et olim quidem huius legis poena nummaria fuit , sed translata est cognitio in praefectum urbis , itemque praesidis provinciae extra ordinem meruit animadversionem . 
Ideoque humiliores aut in metallum dantur aut in crucem tolluntur , honestiores adempta dimidia parte bonorum in perpetuum relegantur . 
Si servus sciente domino alienum servum subtraxerit vendiderit celaverit , in ipsum dominum animadvertitur . 
Quod si id domino ignorante commiserit , in metallum datur . 
[ De poenis militum ] - Si pecunia accepta miles custodiam dimiserit , capite puniendus est . 
Et certe quaeritur , cuius criminis reus dimissus esse videatur . 
Qui custodiam militi prosequenti magna manu excusserunt capite puniuntur . 
Qui metu criminis , in quo iam reus fuerat postulatus , nomen militiae dedit , statim sacramento solvendus est . 
Miles turbator pacis capite punitur . 
Miles , qui ex carcere dato gladio erupit , poena capitis punitur . 
Eadem poena tenetur et qui cum eo quem custodiebat deseruit . 
Miles , qui sibi manus intulit nec factum peregit , nisi impatientia doloris aut morbi luctusve alicuius vel alia causa fecerit , capite puniendus est : alias cum ignominia mittendus est . 
[ Quando appellandum sit ] - Quotiens iusiurandum postulatur , eo tempore appellandum est , quo defertur , non quo iuratur . 
[ De cautionibus et poenis appellationum ] - Ne liberum quis et solutum haberet arbitrium retractandae et revocandae sententiae , et poenae et tempora appellatoribus praestituta sunt . 
Quod nisi iuste appelaverint , tempora ad cavendum in poena appellationis quinque dierum praestituta sunt . 
Igitur morans in eo loco , ubi appellavit , cavere debet , ut ex die acceptarum litterarum continui quinque dies computentur : si vero longius , salva dinumeratione interim quinque dies cum eo ipso quo litteras acceperit computantur . 
Ne quis in captionem verborum in cavendo incidat , expeditissimum est poenam ipsam vel quid aliud pro ea deponere : necesse enim non habet sponsorem quis vel fideiussorem dare aut praesens esse : et si contra eum fuerit pronuntiatum , perdit quod deposuit . 
Quotiens in poena appellationis cavetur , tam unus quam plures fideiussores , si idonei sint , dari possunt : sufficit enim etiam per unum idoneum indemnitati poenae consuli . 
Si plures appellant , una cautio sufficit , et si unus caveat , omnibus vincit . 
Cum a pluribus sententiis provocatur , singulae cautiones exigendae sunt et de singulis poenis spondendum est . 
Modus poenae , in qua quis cavere debet , specialiter in cautione exprimendus est , ut sit , in qua stipulatio committatur : aliter enim recte cavisse non videtur . 
Adsertor si provocet , in eius modi tertiam cavere debet , quanti causa aestimata est . 
In omnibus pecuniariis causis magis est , ut in tertiam partem eius pecuniae caveatur . 
[ De litteris dimissoriis ] - Ab eo , a quo appellatum est , ad eum , qui de appellatione cogniturus est , litterae dimissoriae diriguntur , quae vulgo apostoli appellantur : quorum postulatio et acceptio intra quintum diem ex officio facienda est . 
Qui intra tempora praestituta dimissorias non postulaverit vel acceperit vel reddiderit , praescriptione ab agendo submovetur et poenam appellationis inferre cogetur . 
[ De reddendis causis appellationum ] - Meritum appellationis causae capitalis et ipsam rationem status non nisi per nosmet ipsos prosequi possumus : nemo enim absens aut duci in servitutem potest aut damnari . 
Moratorias appellationes et eas , quae ab exsecutoribus et confessis fiunt , recipi non placuit . 
Eum qui appellat cum convicio ipsius iudicis appellare non oportet : ideoque ita factum arbitrio principis vindicatur . 
[ Post provocationem quid observandum est ] - Quotiens possessor appellat , fructus medii temporis deponi convenit . 
Quod si petitor provocet , fructus in causa depositi esse non possunt nec recte eorum nomine satisdatio postulatur . 
Si propter praedia urbana vel mancipia appelletur , pensiones eorum vel mercedes , vecturae etiam , si de navi agatur , deponi solent . 
[ De meritis appellationum ] - Omnimodo ponendum est , ut , quotiens iniusta appellatio pronuntiatur , sumptus , quos dum sequeretur adversarius impendit , reddere cogatur , non simplos , sed quadruplos . 
