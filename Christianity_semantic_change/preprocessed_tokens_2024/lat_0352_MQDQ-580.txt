Credideram nil posse meis affectibus addi quo , venerande pater , diligerere magis . 
accessit ( grates superis medioque nepoti , bina dedit nostris qui iuga nominibus ) , accessit titulus , tua quo reverentia crescat , quo doceam natum quid sit amare patrem . 
ipse nepos te fecit avum , mihi filius idem et tibi ego : hoc nato nos sumus ambo patres . 
nec iam sola mihi pietas mea suadet amorem : nomine te gemini iam genitoris amo . 
quippe tibi aequatus videor , quia parvulus isto nomine honoratum me quoque nobilitat , dein aetas quia nostra eadem : nam supparis aevi sum tibi ego et possum fratris habere vicem . 
nec tantum nostris spatium interponitur annis , quanta solent alios tempora dividere : vidi ego natales fratrum distare tot annis , quot nostros . 
aevum nomina non onerant . 
pulchra iuventa tibi senium sic iungit , ut aevum quod prius est maneat , quod modo ut incipiat ; et placuisse reor geminis aetatibus , ut se non festinato tempore utraque daret , leniter haec flueret , haec non properata veniret , maturam frugem flore manente ferens . 
annos me nescire tuos , pater optime , testor , totque putare tuos quot reor esse meos . 
nesciat hos natus ; numeret properantior heres , testamenta magis quam pia vota fovens , exemploque docens pravo iuvenescere natos ut nolint patres se quoque habere senes . 
verum ego primaevo genitus genitore fatebor supparis haec aevi tempora grata mihi . 
debeo quod natus , suadet pia cura nepotis addendum patri , quo veneremur avum . 
tu quoque , mi genitor , geminata vocabula gaude , nati primaevi nomine factus avus . 
exiguum , quod avus : faveant pia numina divum deque nepote suo fiat avus proavus . 
largius et poterunt producere fata senectam ; sed rata vota reor , quae moderata , magis . 
