Quid faciat laetas segetes , quo sidere terram uertere , Maecenas , ulmisque adiungere uitis conueniat , quae cura boum , qui cultus habendo sit pecori , apibus quanta experientia parcis , hinc canere incipiam . 
uos , o clarissima mundi lumina , labentem caelo quae ducitis annum , Liber et alma Ceres , uestro si munere tellus Chaoniam pingui glandem mutauit arista , poculaque inuentis Acheloia miscuit uuis , et uos , agrestum praesentia numina , Fauni , ( ferte simul Faunique pedem Dryadesque puellae ) munera uestra cano . 
tuque o , cui prima frementem fudit equom magno tellus percussa tridenti , Neptune ; et cultor nemorum , cui pinguia Ceae ter centum niuei tondent dumeta iuuenci ; ipse nemus linquens patrium saltusque Lycaei Pan , ouium custos , tua si tibi Maenala curae , adsis , o Tegeaee , fauens , oleaeque Minerua inuentrix , uncique puer monstrator aratri , et teneram ab radice ferens , Siluane , cupressum ; dique deaeque omnes , studium quibus arua tueri , quique nouas alitis non ullo semine fruges , quique satis largum caelo demittitis imbrem ; tuque adeo , quem mox quae sint habitura deorum concilia incertum est , urbisne inuisere , Caesar . 
terrarumque uelis curam , et te maxumus orbis auctorem frugum tempestatumque potentem accipiat cingens materna tempora myrto , an deus immensi uenias maris ac tua nautae numina sola colant , tibi seruiat ultima Thule , teque sibi generum Tethys emat omnibus undis , anne nouum tardis sidus te mensibus addas , qua locus Erigonen inter Chelasque sequentis panditur ( ipse tibi iam bracchia contrahit ardens Scorpios et caeli iusta plus parte reliquit ) quidquid eris ( nam te nec sperant Tartara regem , nec tibi regnandi ueniat tam dira cupido , quamuis Elysios miretur Graecia campos , nec repetita sequi curet Proserpina matrem ) da facilem cursum , atque audacibus adnue coeptis , ignarosque uiae mecum miseratus agrestis ingredere et uotis iam nunc adsuesce uocari . 
Uere nouo , gelidus canis cum montibus umor liquitur et Zephyro putris se gleba resoluit , depresso incipiat iam tum mihi taurus aratro ingemere , et sulco attritus splendescere uomer . 
illa seges demum uotis respondet auari agricolae , bis quae solem , bis frigora sensit ; illius immensae ruperunt horrea messes . 
ac prius ignotum ferro quam scindimus aequor , uentos et uarium caeli praediscere morem cura sit ac patrios cultusque habitusque locorum , et quid quaeque ferat regio et quid quaeque recuset . 
hic segetes , illic ueniunt felicius uuae , arborei fetus alibi , atque iniussa uirescunt gramina . 
nonne uides , croceos ut Tmolus odores , India mittit ebur , molles sua tura Sabaei , at Chalybes nudi ferrum , uirosaque Pontus castorea , Eliadum palmas Epiros equarum ? 
continuo has leges aeternaque foedera certis imposuit natura locis , quo tempore primum Deucalion uacuum lapides iactauit in orbem , unde homines nati , durum genus . 
ergo age , terrae pingue solum primis extemplo a mensibus anni fortes inuertant tauri , glebasque iacentis puluerulenta coquat maturis solibus aestas ; at si non fuerit tellus fecunda , sub ipsum Arcturum tenui sat erit suspendere sulco : illic , officiant laetis ne frugibus herbae , hic , sterilem exiguus ne deserat umor harenam . 
Alternis idem tonsas cessare noualis et segnem patiere situ durescere campum ; aut ibi flaua seres mutato sidere farra , unde prius laetum siliqua quassante legumen aut tenuis fetus uiciae tristisque lupini sustuleris fragilis calamos siluamque sonantem . 
urit enim lini campum seges , urit auenae , urunt Lethaeo perfusa papauera somno : sed tamen alternis facilis labor , arida tantum ne saturare fimo pingui pudeat sola neue effetos cinerem immundum iactare per agros . 
sic quoque mutatis requiescunt fetibus arua , nec nulla interea est inaratae gratia terrae . 
saepe etiam sterilis incendere profuit agros atque leuem stipulam crepitantibus urere flammis : siue inde occultas uiris et pabula terrae pinguia concipiunt , siue illis omne per ignem excoquitur uitium atque exsudat inutilis umor , seu pluris calor ille uias et caeca relaxat spiramenta , nouas ueniat qua sucus in herbas , seu durat magis et uenas astringit hiantis , ne tenues pluuiae rapidiue potentia solis acrior aut Boreae penetrabile frigus adurat . 
multum adeo , rastris glebas qui frangit inertis uimineasque trahit cratis , iuuat arua , neque illum flaua Ceres alto nequiquam spectat Olympo ; et qui , proscisso quae suscitat aequore terga , rursus in obliquom uerso perrumpit aratro exercetque frequens tellurem atque imperat aruis . 
umida solstitia atque hiemes orate serenas , agricolae ; hiberno laetissima puluere farra , laetus ager : nullo tantum se Mysia cultu iactat et ipsa suas mirantur Gargara messes . 
quid dicam iacto qui semine comminus arua insequitur cumulosque ruit male pinguis harenae , deinde satis fluuium inducit riuosque sequentis , et , cum exustus ager morientibus aestuat herbis , ecce supercilio cliuosi tramitis undam elicit ? 
illa cadens raucum per leuia murmur saxa ciet , scatebrisque arentia temperat arua . 
quid qui , ne grauidis procumbat culmus aristis , luxuriem segetum tenera depascit in herba , cum primum sulcos aequant sata , quique paludis collectum umorem bibula deducit harena ? 
praesertim incertis si mensibus amnis abundans exit et obducto late tenet omnia limo , unde cauae tepido sudant umore lacunae . 
Nec tamen , haec cum sint hominumque boumque labores uersando terram experti , nihil improbus anser Strymoniaeque grues et amaris intiba fibris officiunt aut umbra nocet . 
pater ipse colendi haut facilem esse uiam uoluit primusque per artem mouit agros curis acuens mortalia corda , nec torpere graui passus sua regna ueterno . 
ante Iouem nulli subigebant arua coloni ; ne signare quidem aut partiri limite campum fas erat : in medium quaerebant , ipsaque tellus omnia liberius nullo poscente ferebat . 
ille malum uirus serpentibus addidit atris , praedarique lupos iussit pontumque moueri , mellaque decussit foliis ignemque remouit , et passim riuis currentia uina repressit , ut uarias usus meditando extunderet artis paulatim , et sulcis frumenti quaereret herbam , ut silicis uenis abstrusum excuderet ignem . 
tunc alnos primum fluuii sensere cauatas ; nauita tum stellis numeros et nomina fecit Pleiadas , Hyadas , claramque Lycaonis Arcton ; tum laqueis captare feras et fallere uisco inuentum et magnos canibus circumdare saltus ; atque alius latum funda iam uerberat amnem alta petens , pelagoque alius trahit umida lina ; tum ferri rigor atque argutae lammina serrae ( nam primi cuneis scindebant fissile lignum ) , tum uariae uenere artes . 
labor omnia uicit improbus et duris urgens in rebus egestas . 
prima Ceres ferro mortalis uertere terram instituit , cum iam glandes atque arbuta sacrae deficerent siluae et uictum Dodona negaret . 
mox et frumentis labor additus , ut mala culmos esset robigo segnisque horreret in aruis carduus ; intereunt segetes , subit aspera silua , lappaeque tribolique , interque nitentia culta infelix lolium et steriles dominantur auenae . 
quod nisi et herbam insectabere rastris et sonitu terrebis aues et ruris opaci falce premes umbram uotisque uocaueris imbrem , heu magnum alterius frustra spectabis aceruom , concussaque famem in siluis solabere quercu . 
Dicendum et quae sint duris agrestibus arma , quis sine nec potuere seri nec surgere messis : uomis et inflexi primum graue robur aratri , tardaque Eleusinae matris uoluentia plaustra , tribulaque traheaeque et iniquo pondere rastri ; uirgea praeterea Celei uilisque supellex , arbuteae crates et mystica uannus Iacchi . 
omnia quae multo ante memor prouisa repones , si te digna manet diuini gloria ruris . 
continuo in siluis magna ui flexa domatur in burim et curui formam accipit ulmus aratri . 
huic a stirpe pedes temo protentus in octo , binae aures , duplici aptantur dentalia dorso . 
caeditur et tilia ante iugo leuis altaque fagus stiuaque , quae currus a tergo torqueat imos , et suspensa focis explorat robora fumus . 
Possum multa tibi ueterum praecepta referre , ni refugis tenuisque piget cognoscere curas . 
area cum primis ingenti aequanda cylindro et uertenda manu et creta solidanda tenaci , ne subeant herbae neu puluere uicta fatiscat , tum uariae illudant pestes : saepe exiguus mus sub terris posuitque domos atque horrea fecit , aut oculis capti fodere cubilia talpae , inuentusque cauis bufo et quae plurima terrae monstra ferunt , populatque ingentem farris aceruom curculio atque inopi metuens formica senectae . 
contemplator item , cum se nux plurima siluis induet in florem et ramos curuabit olentis : si superant fetus , pariter frumenta sequentur , magnaque cum magno ueniet tritura calore ; at si luxuria foliorum exuberat umbra , nequiquam pinguis palea teret area culmos . 
semina uidi equidem multos medicare serentis et nitro prius et nigra perfundere amurca , grandior ut fetus siliquis fallacibus esset , et quamuis igni exiguo properata maderent . 
uidi lecta diu et multo spectata labore degenerare tamen , ni uis humana quotannis maxima quaeque manu legeret . 
sic omnia fatis in peius ruere ac retro sublapsa referri , non aliter quam qui aduerso uix flumine lembum remigiis subigit , si bracchia forte remisit , atque illum in praeceps prono rapit alueus amni . 
Praeterea tam sunt Arcturi sidera nobis Haedorumque dies seruandi et lucidus Anguis , quam quibus in patriam uentosa per aequora uectis Pontus et ostriferi fauces temptantur Abydi . 
Libra dies somnique pares ubi fecerit horas et medium luci atque umbris iam diuidit orbem , exercete , uiri , tauros , serite hordea campis , usque sub extremum brumae intractabilis imbrem ; nec non et lini segetem et Cereale papauer tempus humo tegere et iamdudum incumbere aratris , dum sicca tellure licet , dum nubila pendent . 
uere fabis satio ; tum te quoque , medica , putris accipiunt sulci et milio uenit annua cura , candidus auratis aperit cum cornibus annum Taurus et auerso cedens Canis occidit astro . 
at si triticeam in messem robustaque farra exercebis humum solisque instabis aristis , ante tibi Eoae Atlantides abscondantur Gnosiaque ardentis decedat stella Coronae , debita quam sulcis committas semina quamque inuitae properes anni spem credere terrae . 
multi ante occasum Maiae coepere ; sed illos exspectata seges uanis elusit auenis . 
si uero uiciamque seres uilemque phaselum , nec Pelusiacae curam aspernabere lentis , haut obscura cadens mittet tibi signa Bootes : incipe et ad medias sementem extende pruinas . 
Idcirco certis dimensum partibus orbem per duodena regit mundi sol aureus astra . 
aut pecori signum aut numeros impressit aceruis . 
quinque tenent caelum zonae : quarum una corusco semper sole rubens et torrida semper ab igni ; quam circum extremae dextra laeuaque trahuntur caeruleae , glacie concretae atque imbribus atris ; has inter mediamque duae mortalibus aegris munere concessae diuom , et uia secta per ambas , obliquus qua se signorum uerteret ordo . 
mundus , ut ad Scythiam Riphaeasque arduus arces consurgit , premitur Libyae deuexus in Austros . 
hic uertex nobis semper sublimis ; at illum sub pedibus Styx atra uidet Manesque profundi . 
maxumus hic flexu sinuoso elabitur Anguis circum perque duas in morem fluminis Arctos , Arctos Oceani metuentis aequore tingui . 
illic , ut perhibent , aut intempesta silet nox , semper et obtenta densentur nocte tenebrae ; aut redit a nobis Aurora diemque reducit , nosque ubi primus equis Oriens afflauit anhelis illic sera rubens accendit lumina Uesper . 
hinc tempestates dubio praediscere caelo possumus , hinc messisque diem tempusque serendi , et quando infidum remis impellere marmor conueniat , quando armatas deducere classis , aut tempestiuam siluis euertere pinum . 
Nec frustra signorum obitus speculamur et ortus , temporibusque parem diuersis quattuor annum . 
frigidus agricolam si quando continet imber , multa , forent quae mox caelo properanda sereno , maturare datur : durum procudit arator uomeris obtunsi dentem , cauat arbore lyntres exacuunt alii uallos furcasque bicornis , atque Amerina parant lentae retinacula uiti . 
nunc facilis rubea texatur fiscina uirga , nunc torrete igni fruges , nunc frangite saxo . 
quippe etiam festis quaedam exercere diebus fas et iura sinunt : riuos deducere nulla religio uetuit , segeti praetendere saepem , insidias auibus moliri , incendere uepres , balantumque gregem fluuio mersare salubri . 
saepe oleo tardi costas agitator aselli uilibus aut onerat pomis , lapidemque reuertens incussum aut atrae massam picis urbe reportat . 
Ipsa dies alios alio dedit ordine Luna felicis operum . 
quintam fuge : pallidus Orcus Eumenidesque satae ; tum partu Terra nefando Coeumque Iapetumque creat saeuomque Typhoea et coniuratos caelum rescindere fratres . 
ter sunt conati imponere Pelio Ossam scilicet , atque Ossae frondosum inuoluere Olympum ; ter pater exstructos disiecit fulmine montis . 
septuma post decimam felix et ponere uitem et prensos domitare boues et licia telae addere . 
nona fugae melior , contraria furtis . 
Multa adeo gelida melius se nocte dedere , aut cum sole nouo terras irrorat Eous . 
nocte leues melius stipulae , nocte arida prata tondentur ; noctis lentus non deficit umor . 
et quidam seros hiberni ad luminis ignes peruigilat ferroque faces inspicat acuto . 
interea longum cantu solata laborem arguto coniunx percurrit pectine telas , aut dulcis musti Uulcano decoquit umorem et foliis undam trepidi despumat aheni . 
at rubicunda Ceres medio succiditur aestu , et medio tostas aestu terit area fruges . 
nudus ara , sere nudus . 
hiemps ignaua colono : frigoribus parto agricolae plerumque fruuntur mutuaque inter se laeti conuiuia curant . 
inuitat genialis hiemps curasque resoluit , ceu pressae cum iam portum tetigere carinae , puppibus et laeti nautae imposuere coronas . 
sed tamen et quernas glandes tum stringere tempus et lauri bacas oleamque cruentaque myrta , tum gruibus pedicas et retia ponere ceruis auritosque sequi lepores , tum figere dammas stuppea torquentem Balearis uerbera fundae , cum nix alta iacet , glaciem cum flumina trudunt . 
Quid tempestates autumni et sidera dicam , atque , ubi iam breuiorque dies et mollior aestas , quae uigilanda uiris ? 
uel cum ruit imbriferum uer , spicea iam campis cum messis inhorruit et cum frumenta in uiridi stipula lactentia turgent ? 
saepe ego , cum flauis messorem induceret aruis agricola et fragili iam stringeret hordea culmo , omnia uentorum concurrere proelia uidi , quae grauidam late segetem ab radicibus imis sublimem expulsam eruerent ; ita turbine nigro ferret hiemps culmumque leuem stipulasque uolantes . 
saepe etiam immensum caelo uenit agmen aquarum et foedam glomerant tempestatem imbribus atris collectae ex alto nubes ; ruit arduus aether , et pluuia ingenti sata laeta boumque labores diluit ; implentur fossae et caua flumina crescunt cum sonitu feruetque fretis spirantibus aequor . 
ipse pater media nimborum in nocte corusca fulmina molitur dextra : quo maxima motu terra tremit ; fugere ferae et mortalia corda per gentis humilis strauit pauor : ille flagranti aut Atho aut Rhodopen aut alta Ceraunia telo deicit ; ingeminant Austri et densissimus imber : nunc nemora ingenti uento , nunc litora plangunt . 
hoc metuens caeli menses et sidera serua , frigida Saturni sese quo stella receptet , quos ignis caelo Cyllenius erret in orbis . 
in primis uenerare deos , atque annua magnae sacra refer Cereri laetis operatus in herbis extremae sub casum hiemis , iam uere sereno . 
tum pingues agni et tum mollissima uina , tum somni dulces densaeque in montibus umbrae . 
cuncta tibi Cererem pubes agrestis adoret : cui tu lacte fauos et miti dilue Baccho , terque nouas circum felix eat hostia fruges , omnis quam chorus et socii comitentur ouantes , et Cererem clamore uocent in tecta ; neque ante falcem maturis quisquam supponat aristis quam Cereri torta redimitus tempora quercu det motus incompositos et carmina dicat . 
Atque haec ut certis possemus discere signis , aestusque pluuiasque et agentis frigora uentos , ipse pater statuit quid menstrua luna moneret , quo signo caderent Austri , quid saepe uidentes agricolae propius stabulis armenta tenerent . 
continuo uentis surgentibus aut freta ponti incipiunt agitata tumescere et aridus altis montibus audiri fragor , aut resonantia longe litora misceri et nemorum increbrescere murmur . 
iam sibi tum curuis male temperat unda carinis , cum medio celeres reuolant ex aequore mergi clamoremque ferunt ad litora , cumque marinae in sicco ludunt fulicae notasque paludis deserit atque altam supra uolat ardea nubem . 
saepe etiam stellas uento impendente uidebis praecipites caelo labi noctisque per umbram flammarum longos a tergo albescere tractus ; saepe leuem paleam et frondes uolitare caducas , aut summa nantis in aqua colludere plumas . 
at Boreae de parte trucis cum fulminat et cum Eurique Zephyrique tonat domus , omnia plenis rura natant fossis atque omnis nauita ponto umida uela legit . 
numquam imprudentibus imber offuit : aut illum surgentem uallibus imis aeriae fugere grues , aut bucula caelum suspiciens patulis captauit naribus auras , aut arguta lacus circumuolitauit hirundo et ueterem in limo ranae cecinere querellam ; saepius et tectis penetralibus extulit oua angustum formica terens iter , et bibit ingens arcus , et e pastu decedens agmine magno coruorum increpuit densis exercitus alis . 
iam uariae pelagi uolucres et quae Asia circum dulcibus in stagnis rimantur prata Caystri : certatim largos umeris infundere rores , nunc caput obiectare fretis , nunc currere in undas et studio incassum uideas gestire lauandi . 
tum cornix plena pluuiam uocat improba uoce et sola in sicca se cum spatiatur harena . 
ne nocturna quidem carpentes pensa puellae nesciuere hiemem , testa cum ardente uiderent scintillare oleum et putris concrescere fungos . 
Nec minus ex imbri soles et aperta serena prospicere et certis poteris cognoscere signis : nam neque tum stellis acies obtunsa uidetur , nec fratris radiis obnoxia surgere Luna , tenuia nec lanae per caelum uellera ferri ; non tepidum ad solem pinnas in litore pandunt dilectae Thetidi alcyones , non ore solutos immundi meminere sues iactare maniplos . 
at nebulae magis ima petunt campoque recumbunt , solis et occasum seruans de culmine summo nequiquam seros exercet noctua cantus . 
apparet liquido sublimis in aere Nisus , et pro purpureo poenas dat Scylla capillo : quacumque illa leuem fugiens secat aethera pinnis , ecce inimicus atrox magno stridore per auras insequitur Nisus ; qua se fert Nisus ad auras , illa leuem fugiens raptim secat aethera pinnis . 
tum liquidas corui presso ter gutture uoces aut quater ingeminant , et saepe cubilibus altis nescio qua praeter solitum dulcedine laeti inter se in foliis strepitant : iuuat imbribus actis progeniem paruam dulcisque reuisere nidos : haud equidem credo , quia sit diuinitus illis ingenium aut rerum fato prudentia maior ; uerum ubi tempestas et caeli mobilis umor mutauere uias et Iuppiter uuidus Austris denset erant quae rara modo , et quae densa relaxat , uertuntur species animorum , et pectora motus nunc alios , alios dum nubila uentus agebat , concipiunt : hinc ille auium concentus in agris et laetae pecudes et ouantes gutture corui . 
Si uero solem ad rapidum lunasque sequentis ordine respicies , numquam te crastina fallet hora , neque insidiis noctis capiere serenae . 
luna reuertentis cum primum colligit ignis , si nigrum obscuro comprenderit aera cornu , maximus agricolis pelagoque parabitur imber ; at si uirgineum suffuderit ore ruborem , uentus erit : uento semper rubet aurea Phoebe . 
sin ortu quarto ( namque is certissimus auctor ) pura neque obtunsis per caelum cornibus ibit , totus et ille dies et qui nascentur ab illo exactum ad mensem pluuia uentisque carebunt , uotaque seruati soluent in litore nautae Glauco et Panopeae et Inoo Melicertae . 
sol quoque et exoriens et cum se condet in undas signa dabit ; solem certissima signa sequentur , et quae mane refert et quae surgentibus astris . 
ille ubi nascentem maculis uariauerit ortum conditus in nubem medioque refugerit orbe , suspecti tibi sint imbres : namque urget ab alto arboribusque satisque Notus pecorique sinister . 
aut ubi sub lucem densa inter nubila sese diuersi rumpent radii , aut ubi pallida surget Tithoni croceum linquens Aurora cubile , heu , male tum mitis defendet pampinus uuas ; tam multa in tectis crepitans salit horrida grando . 
hoc etiam , emenso cum iam decedit Olympo , profuerit meminisse magis ; nam saepe uidemus ipsius in uultu uarios errare colores : caeruleus pluuiam denuntiat , igneus Euros ; sin maculae incipiunt rutilo immiscerier igni , omnia tum pariter uento nimbisque uidebis feruere . 
non illa quisquam me nocte per altum ire neque a terra moneat conuellere funem . 
at si , cum referetque diem condetque relatum , lucidus orbis erit , frustra terrebere nimbis et claro siluas cernes Aquilone moueri . 
denique , quid uesper serus uehat , unde serenas uentus agat nubes , quid cogitet umidus Auster , sol tibi signa dabit . 
solem quis dicere falsum audeat ? 
ille etiam caecos instare tumultus saepe monet fraudemque et operta tumescere bella . 
ille etiam exstincto miseratus Caesare Romam , cum caput obscura nitidum ferrugine texit impiaque aeternam timuerunt saecula noctem . 
tempore quamquam illo tellus quoque et aequora ponti , obscenaeque canes importunaeque uolucres signa dabant . 
quotiens Cyclopum efferuere in agros uidimus undantem ruptis fornacibus Aetnam , flammarumque globos liquefactaque uoluere saxa ! 
armorum sonitum toto Germania caelo audiit , insolitis tremuerunt motibus Alpes . 
uox quoque per lucos uulgo exaudita silentis ingens , et simulacra modis pallentia miris uisa sub obscurum noctis , pecudesque locutae ( infandum ! 
) ; sistunt amnes terraeque dehiscunt , et maestum illacrimat templis ebur aeraque sudant . 
proluit insano contorquens uertice siluas fluuiorum rex Eridanus camposque per omnis cum stabulis armenta tulit . 
nec tempore eodem tristibus aut extis fibrae apparere minaces aut puteis manare cruor cessauit , et altae per noctem resonare lupis ululantibus urbes . 
non alias caelo ceciderunt plura sereno fulgura nec diri totiens arsere cometae . 
ergo inter sese paribus concurrere telis Romanas acies iterum uidere Philippi ; nec fuit indignum superis bis sanguine nostro Emathiam et latos Haemi pinguescere campos . 
scilicet et tempus ueniet cum finibus illis agricola incuruo terram molitus aratro exesa inueniet scabra robigine pila , aut grauibus rastris galeas pulsabit inanis , grandiaque effossis mirabitur ossa sepulchris . 
di patrii , Indigetes et Romule Uestaque mater , quae Tuscum Tiberim et Romana Palatia seruas , hunc saltem euerso iuuenem succurrere saeclo ne prohibete . 
satis iam pridem sanguine nostro Laomedonteae luimus periuria Troiae ; iam pridem nobis caeli te regia , Caesar , inuidet atque hominum queritur curare triumphos , quippe ubi fas uersum atque nefas ; tot bella per orbem , tam multae scelerum facies , non ullus aratro dignus honos , squalent abductis arua colonis , et curuae rigidum falces conflantur in ensem . 
hinc mouet Euphrates , illinc Germania bellum ; uicinae ruptis inter se legibus urbes arma ferunt ; saeuit toto Mars impius orbe ; ut cum carceribus sese effudere quadrigae , addunt in spatia et frustra retinacula tendens fertur equis auriga neque audit currus habenas . 
Hactenus aruorum cultus et sidera caeli ; nunc te , Bacche , canam , nec non siluestria tecum uirgulta et prolem tarde crescentis oliuae . 
huc , pater o Lenaee ( tuis hic omnia plena muneribus , tibi pampineo grauidus autumno floret ager , spumat plenis uindemia labris ) , huc , pater o Lenaee , ueni , nudataque musto tinge nouo mecum dereptis crura coturnis . 
Principio arboribus uaria est natura creandis . 
namque aliae nullis hominum cogentibus ipsae sponte sua ueniunt camposque et flumina late curua tenent , ut molle siler lentaeque genistae , populus et glauca canentia fronde salicta ; pars autem posito surgunt de semine , ut altae castaneae , nemorumque Ioui quae maxima frondet aesculus , atque habitae Grais oracula quercus . 
pullulat ab radice aliis densissima silua , ut cerasis ulmisque : etiam Parnasia laurus parua sub ingenti matris se subicit umbra . 
hos natura modos primum dedit , his genus omne siluarum fruticumque uiret nemorumque sacrorum : sunt alii , quos ipse uia sibi repperit usus . 
hic plantas tenero abscindens de corpore matrum deposuit sulcis , hic stirpes obruit aruo quadrifidasque sudes et acuto robore uallos . 
siluarumque aliae pressos propaginis arcus exspectant et uiua sua plantaria terra . 
nil radicis egent aliae summumque putator haud dubitat terrae referens mandare cacumen . 
quin et caudicibus sectis ( mirabile dictu ) truditur e sicco radix oleagina ligno . 
et saepe alterius ramos impune uidemus uertere in alterius , mutatamque insita mala ferre pirum et prunis lapidosa rubescere corna . 
Quare agite o proprios generatim discite cultus , agricolae , fructusque feros mollite colendo , neu segnes iaceant terrae . 
iuuat Ismara Baccho conserere atque olea magnum uestire Taburnum . 
tuque ades inceptumque una decurre laborem , o decus , o famae merito pars maxima nostrae , Maecenas , pelagoque uolans da uela patenti . 
non ego cuncta meis amplecti uersibus opto , non , mihi si linguae centum sint oraque centum , ferrea uox . 
ades et primi lege litoris oram ; in manibus terrae : non hic te carmine ficto atque per ambages et longa exorsa tenebo . 
Sponte sua quae se tollunt in luminis oras , infecunda quidem , sed laeta et fortia surgunt ; quippe solo natura subest . 
tamen haec quoque , si quis inserat aut scrobibus mandet mutata subactis , exuerint siluestrem animum , cultuque frequenti in quascumque uoles artis haud tarda sequentur . 
nec non et , sterilis quae stirpibus exit ab imis , hoc faciat , uacuos si sit digesta per agros : nunc altae frondes et rami matris opacant crescentique adimunt fetus uruntque ferentem . 
iam quae seminibus iactis se sustulit arbos , tarda uenit seris factura nepotibus umbram , pomaque degenerant sucos oblita priores et turpis auibus praedam fert uua racemos . 
scilicet omnibus est labor impendendus , et omnes cogendae in sulcum ac multa mercede domandae . 
sed truncis oleae melius , propagine uites respondent , solido Paphiae de robore myrtus ; plantis et durae coryli nascuntur et ingens fraxinus Herculeaeque arbos umbrosa coronae , Chaoniique patris glandes ; etiam ardua palma nascitur et casus abies uisura marinos . 
inseritur uero et fetu nucis arbutus horrida , et steriles platani malos gessere ualentis , castaneae fagos ; ornusque incanuit albo flore piri , glandemque sues fregere sub ulmis . 
Nec modus inserere atque oculos imponere simplex . 
nam qua se medio trudunt de cortice gemmae et tenuis rumpunt tunicas , angustus in ipso fit nodo sinus ; huc aliena ex arbore germen includunt udoque docent inolescere libro . 
aut rursum enodes trunci resecantur , et alte finditur in solidum cuneis uia , deinde feraces plantae immittuntur : nec longum tempus , et ingens exiit ad caelum ramis felicibus arbos , miraturque nouas frondes et non sua poma . 
Praeterea genus haud unum nec fortibus ulmis nec salici lotoque nec Idaeis cyparissis , nec pingues unam in faciem nascuntur oliuae , orchades et radii et amara pausia baca , pomaque et Alcinoi siluae , nec surculus idem Crustumiis Syriisque piris grauibusque uolaemis . 
non eadem arboribus pendet uindemia nostris quam Methymnaeo carpit de palmite Lesbos ; sunt Thasiae uites , sunt et Mareotides albae , pinguibus hae terris habiles , leuioribus illae , et passo psithia utilior tenuisque lageos temptatura pedes olim uincturaque linguam , purpureae preciaeque , et quo te carmine dicam Raetica ? 
nec cellis ideo contende Falernis . 
sunt et Aminneae uites , firmissima uina , Tmolius adsurgit quibus et rex ipse Phanaeus , Argitisque minor , cui non certauerit ulla aut tantum fluere aut totidem durare per annos . 
non ego te , dis et mensis accepta secundis , transierim , Rhodia , et tumidis , Bumaste , racemis . 
sed neque quam multae species nec nomina quae sint est numerus : neque enim numero comprendere refert ; quem qui scire uelit , Libyci uelit aequoris idem discere quam multae Zephyro turbentur harenae , aut ubi nauigiis uiolentior incidit Eurus nosse quot Ionii ueniant ad litora fluctus . 
Nec uero terrae ferre omnes omnia possunt . 
fluminibus salices crassisque paludibus alni nascuntur , steriles saxosis montibus orni ; litora myrtetis laetissima ; denique apertos Bacchus amat collis , Aquilonem et frigora taxi . 
aspice et extremis domitum cultoribus orbem Eoasque domos Arabum pictosque Gelonos : diuisae arboribus patriae . 
sola India nigrum fert hebenum , solis est turea uirga Sabaeis . 
quid tibi odorato referam sudantia ligno balsamaque et bacas semper frondentis acanthi ? 
quid nemora Aethiopum molli canentia lana , uelleraque ut foliis depectant tenuia Seres ? 
aut quos Oceano propior gerit India lucos , extremi sinus orbis , ubi aera uincere summum arboris haud ullae iactu potuere sagittae ( et gens illa quidem sumptis non tarda pharetris ) ? 
Media fert tristis sucos tardumque saporem felicis mali , quo non praesentius ullum , pocula si quando saeuae infecere nouercae miscueruntque herbas et non innoxia uerba , auxilium uenit ac membris agit atra uenena . 
ipsa ingens arbos faciemque simillima lauro ; et , si non alium late iactaret odorem , laurus erat : folia haud ullis labentia uentis ; flos ad prima tenax ; animas et olentia Medi ora fouent illo et senibus medicantur anhelis . 
Sed neque Medorum siluae , ditissima terra , nec pulcher Ganges atque auro turbidus Hermus laudibus Italiae certent , non Bactra neque Indi totaque turiferis Panchaia pinguis harenis . 
haec loca non tauri spirantes naribus ignem inuertere satis immanis dentibus hydri , nec galeis densisque uirum seges horruit hastis ; sed grauidae fruges et Bacchi Massicus umor impleuere ; tenent oleae armentaque laeta . 
hinc bellator equus campo sese arduus infert , hinc albi , Clitumne , greges et maxima taurus uictima , saepe tuo perfusi flumine sacro , Romanos ad templa deum duxere triumphos . 
hic uer adsiduum atque alienis mensibus aestas : bis grauidae pecudes , bis pomis utilis arbos . 
at rabidae tigres absunt et saeua leonum semina , nec miseros fallunt aconita legentis , nec rapit immensos orbis per humum neque tanto squameus in spiram tractu se colligit anguis . 
adde tot egregias urbes operumque laborem , tot congesta manu praeruptis oppida saxis fluminaque antiquos subterlabentia muros . 
an mare quod supra memorem , quodque alluit infra ? 
anne lacus tantos ? 
te , Lari maxime , teque , fluctibus et fremitu adsurgens Benace marino ? 
an memorem portus Lucrinoque addita claustra atque indignatum magnis stridoribus aequor , Iulia qua ponto longe sonat unda refuso Tyrrhenusque fretis immittitur aestus Auernis ? 
haec eadem argenti riuos aerisque metalla ostendit uenis atque auro plurima fluxit . 
haec genus acre uirum , Marsos pubemque Sabellam assuetumque malo Ligurem Uolscosque uerutos extulit , haec Decios Marios magnosque Camillos , Scipiadas duros bello et te , maxime Caesar , qui nunc extremis Asiae iam uictor in oris imbellem auertis Romanis arcibus Indum . 
salue , magna parens frugum , Saturnia tellus , magna uirum : tibi res antiquae laudis et artis ingredior sanctos ausus recludere fontis , Ascraeumque cano Romana per oppida carmen . 
Nunc locus aruorum ingeniis , quae robora cuique , quis color et quae sit rebus natura ferendis . 
difficiles primum terrae collesque maligni , tenuis ubi argilla et dumosis calculus aruis , Palladia gaudent silua uiuacis oliuae . 
indiciost tractu surgens oleaster eodem plurimus et strati bacis siluestribus agri . 
at quae pinguis humus dulcique uligine laeta , quique frequens herbis et fertilis ubere campus ( qualem saepe caua montis conualle solemus dispicere : huc summis liquuntur rupibus amnes felicemque trahunt limum ) quique editus Austro et filicem curuis inuisam pascit aratris : hic tibi praeualidas olim multoque fluentis sufficiet Baccho uitis , hic fertilis uuae , hic laticis , qualem pateris libamus et auro , inflauit cum pinguis ebur Tyrrhenus ad aras , lancibus et pandis fumantia reddimus exta . 
sin armenta magis studium uitulosque tueri , aut ouium fetum aut urentis culta capellas , saltus et saturi petito longinqua Tarenti , et qualem infelix amisit Mantua campum pascentem niueos herboso flumine cycnos ; non liquidi gregibus fontes , non gramina deerunt , et quantum longis carpent armenta diebus exigua tantum gelidus ros nocte reponet . 
nigra fere et presso pinguis sub uomere terra et cui putre solum ( namque hoc imitamur arando ) , optima frumentis ( non ullo ex aequore cernes plura domum tardis decedere plaustra iuuencis ) , aut unde iratus siluam deuexit arator et nemora euertit multos ignaua per annos , antiquasque domos auium cum stirpibus imis eruit ; illae altum nidis petiere relictis ; at rudis enituit impulso uomere campus . 
nam ieiuna quidem cliuosi glarea ruris uix humilis apibus casias roremque ministrat ; et tofus scaber et nigris exesa chelydris creta negant alios aeque serpentibus agros dulcem ferre cibum et curuas praebere latebras . 
quae tenuem exhalat nebulam fumosque uolucris , et bibit umorem et , cum uult , ex se ipsa remittit , quaeque suo semper uiridi se gramine uestit , nec scabie et salsa laedit robigine ferrum , illa tibi laetis intexet uitibus ulmos , illa ferax oleo est , illam experiere colendo et facilem pecori et patientem uomeris unci . 
talem diues arat Capua et uicina Ueseuo ora iugo et uacuis Clanius non aequus Acerris . 
Nunc quo quamque modo possis cognoscere dicam rara sit an supra morem si densa requires ( altera frumentis quoniam fauet , altera Baccho , densa magis Cereri , rarissima quaeque Lyaeo ) , ante locum capies oculis , alteque iubebis in solido puteum demitti , omnemque repones rursus humum et pedibus summas aequabis harenas . 
si deerunt , rarum pecorique et uitibus almis aptius uber erit ; sin in sua posse negabunt ire loca et scrobibus superabit terra repletis , spissus ager : glebas cunctantis crassaque terga exspecta et ualidis terram proscinde iuuencis . 
salsa autem tellus et quae perhibetur amara ( frugibus infelix ea , nec mansuescit arando nec . 
Baccho genus aut pomis sua nomina seruat ) tale dabit specimen : tu spisso uimine qualos colaque prelorum fumosis deripe tectis ; huc ager ille malus dulcesque a fontibus undae ad plenum calcentur : aqua eluctabitur omnis scilicet et grandes ibunt per uimina guttae ; at sapor indicium faciet manifestus et ora tristia temptantum sensu torquebit amaror . 
pinguis item quae sit tellus hoc denique pacto discimus : haud umquam manibus iactata fatiscit , sed picis in morem ad digitos lentescit habendo . 
umida maiores herbas alit ipsaque iusto laetior . 
a , nimium ne sit mihi fertilis illa , nec se praeualidam primis ostendat aristis ! 
quae grauis est ipso tacitam se pondere prodit , quaeque leuis . 
promptum est oculis praediscere nigram , et quis cui color . 
at sceleratum exquirere frigus difficilest : piceae tantum taxique nocentes interdum aut hederae pandunt uestigia nigrae . 
His animaduersis terram multo ante memento excoquere et magnos scrobibus concidere montis , ante supinatas Aquiloni ostendere glebas quam laetum infodias uitis genus . 
optima putri arua solo : id uenti curant gelidaeque pruinae et labefacta mouens robustus iugera fossor . 
at si quos haud ulla uiros uigilantia fugit , ante locum similem exquirunt , ubi prima paretur arboribus seges et quo mox digesta feratur , mutatam ignorent subito ne semina matrem . 
quin etiam caeli regionem in cortice signant , ut , quo quaeque modo steterit , qua parte calores austrinos tulerit , quae terga obuerterit axi , restituant : adeo in teneris consuescere multumst . 
collibus an plano melius sit ponere uitem quaere prius . 
si pinguis agros metabere campi , densa sere : in denso non segnior ubere Bacchus ; sin tumulis accliue solum collisque supinos , indulge ordinibus ; nec setius omnis in unguem arboribus positis secto uia limite quadret : ut saepe ingenti bello cum longa cohortis explicuit legio et campo stetit agmen aperto , derectaeque acies , ac late fluctuat omnis aere renidenti tellus , necdum horrida miscent proelia , sed dubius mediis Mars errat in armis . 
omnia sint paribus numeris dimensa uiarum ; non animum modo uti pascat prospectus inanem , sed quia non aliter uiris dabit omnibus aequas terra , neque in uacuum poterunt se extendere rami . 
Forsitan et scrobibus quae sint fastigia quaeras . 
ausim uel tenui uitem committere sulco . 
altior ac penitus terrae defigitur arbos , aesculus in primis , quae quantum uertice ad auras aetherias tantum radice in Tartara tendit . 
ergo non hiemes illam , non flabra neque imbres conuellunt : immota manet multosque nepotes , multa uirum uoluens durando saecula uincit , tum fortis late ramos et bracchia tendens huc illuc media ipsa ingentem sustinet umbram . 
Neue tibi ad solem uergant uineta cadentem , neue inter uitis corylum sere , neue flagella summa pete aut summa defringe ex arbore plantas ( tantus amor terrae ) , neu ferro laede retunso semina , neue oleae siluestris insere truncos . 
nam saepe incautis pastoribus excidit ignis , qui furtim pingui primum sub cortice tectus robora comprendit , frondesque elapsus in altas ingentem caelo sonitum dedit ; inde secutus per ramos uictor perque alta cacumina regnat , et totum inuoluit flammis nemus et ruit atram ad caelum picea crassus caligine nubem , praesertim si tempestas a uertice siluis incubuit , glomeratque ferens incendia uentus . 
hoc ubi , non a stirpe ualent caesaeque reuerti possunt atque ima similes reuirescere terra ; infelix superat foliis oleaster amaris . 
Nec tibi tam prudens quisquam persuadeat auctor tellurem Borea rigidam spirante mouere . 
rura gelu tunc claudit hiems , nec semine iacto concretam patitur radicem affigere terrae . 
optima uinetis satio cum uere rubente candida uenit auis longis inuisa colubris , prima uel autumni sub frigora , cum rapidus Sol nondum hiemem contingit equis , iam praeterit aestas . 
uer adeo frondi nemorum , uer utile siluis , uere tument terrae et genitalia semina poscunt . 
tum pater omnipotens fecundis imbribus Aether coniugis in gremium laetae descendit , et omnis magnus alit magno commixtus corpore fetus . 
auia tum resonant auibus uirgulta canoris , et Uenerem certis repetunt armenta diebus ; parturit almus ager Zephyrique trementibus auris laxant arua sinus ; superat tener omnibus umor , inque nouos soles audent se gramina tuto credere , nec metuit surgentis pampinus Austros aut actum caelo magnis Aquilonibus imbrem , sed trudit gemmas et frondes explicat omnis . 
non alios prima crescentis origine mundi illuxisse dies aliumue habuisse tenorem crediderim : uer illud erat , uer magnus agebat orbis , et hibernis parcebant flatibus Euri , cum primae lucem pecudes hausere , uirumque terrea progenies duris caput extulit aruis , immissaeque ferae siluis et sidera caelo . 
nec res hunc tenerae possent perferre laborem , si non tanta quies iret frigusque caloremque inter , et exciperet caeli indulgentia terras . 
Quod superest , quaecumque premes uirgulta per agros sparge fimo pingui et multa memor occule terra , aut lapidem bibulum aut squalentis infode conchas : inter enim labentur aquae , tenuisque subibit halitus , atque animos tollent sata . 
iamque reperti qui saxo super atque ingentis pondere testae urguerent ; hoc effusos munimen ad imbres , hoc , ubi hiulca siti findit Canis aestifer arua . 
Seminibus positis superest diducere terram saepius ad capita et duros iactare bidentis , aut presso exercere solum sub uomere et ipsa flectere luctantis inter uineta iuuencos ; tum leuis calamos et rassae hastilia uirgae fraxineasque aptare sudes furcasque ualentis , uiribus eniti quarum et contemnere uentos adsuescant summasque sequi tabulata per ulmos . 
Ac dum prima nouis adolescit frondibus aetas , parcendum teneris , et dum se laetus ad auras palmes agit laxis per purum immissus habenis , ipsa acie nondum falcis temptanda , sed uncis carpendae manibus frondes interque legendae . 
inde ubi iam ualidis amplexae stirpibus ulmos exierint , tum stringe comas , tum bracchia tonde ( ante reformidant ferrum ) , tum denique dura exerce imperia et ramos compesce fluentis . 
Texendae saepes etiam et pecus omne tenendum , praecipue dum frons tenera imprudensque laborum ; cui super indignas hiemes solemque potentem siluestres uri adsidue capreaeque sequaces illudunt , pascuntur oues auidaeque iuuencae . 
frigora nec tantum cana concreta pruina aut grauis incumbens scopulis arentibus aestas quantum illi nocuere greges durique uenenum dentis et admorso signata in stirpe cicatrix . 
non aliam ob culpam Baccho caper omnibus aris caeditur et ueteres ineunt proscaenia ludi , praemiaque ingeniis pagos et compita circum Thesidae posuere , atque inter pocula laeti mollibus in pratis unctos saluere per utres ; nec non Ausonii , Troia gens missa , coloni uersibus incomptis ludunt risuque soluto , oraque corticibus sumunt horrenda cauatis , et te , Bacche , uocant per carmina laeta , tibique oscilla ex alta suspendunt mollia pinu . 
hinc omnis largo pubescit uinea fetu , complentur uallesque cauae saltusque profundi et quocumque deus circum caput egit honestum . 
ergo rite suum Baccho dicemus honorem carminibus patriis lancesque et liba feremus , et ductus cornu stabit sacer hircus ad aram , pinguiaque in ueribus torrebimus exta colurnis . 
Est etiam ille labor curandis uitibus alter , cui numquam exhausti satis est : namque omne quotannis terque quaterque solum scindendum glebaque uersis aeternum frangenda bidentibus , omne leuandum fronde nemus . 
redit agricolis labor actus in orbem , atque in se sua per uestigia uoluitur annus . 
ac iam olim , seras posuit cum uinea frondes frigidus et siluis Aquilo decussit honorem , iam tum acer curas uenientem extendit in annum rusticus , et curuo Saturni dente relictam persequitur uitem attondens fingitque putando . 
primus humum fodito , primus deuecta cremato sarmenta , et uallos primus sub tecta referto ; postremus metito . 
bis uitibus ingruit umbra , bis segetem densis obducunt sentibus herbae ; durus uterque labor : laudato ingentia rura , exiguum colito . 
nec non etiam aspera rusci uimina per siluam et ripis fluuialis harundo caeditur , incultique exercet cura salicti . 
iam uinctae uites , iam falcem arbusta reponunt , iam canit effectos extremus uinitor antes : sollicitanda tamen tellus puluisque mouendus , et iam maturis metuendus Iuppiter uuis . 
Contra non ullast oleis cultura , neque illae procuruam exspectant falcem rastrosque tenacis , cum semel haeserunt aruis aurasque tulerunt ; ipsa satis tellus , cum dente recluditur unco , sufficit umorem et grauidas , cum uomere , fruges . 
hoc pinguem et placitam Paci nutritor oliuam . 
Poma quoque , ut primum truncos sensere ualentis et uiris habuere suas , ad sidera raptim ui propria nituntur opisque haud indiga nostrae . 
nec minus interea fetu nemus omne grauescit , sanguineisque inculta rubent auiaria bacis . 
tondentur cytisi , taedas silua alta ministrat , pascunturque ignes nocturni et lumina fundunt . 
et dubitant homines serere atque impendere curam ? 
quid maiora sequar ? 
salices humilesque genistae , aut illae pecori frondem aut pastoribus umbram sufficiunt saepemque satis et pabula melli . 
et iuuat undantem buxo spectare Cytorum Naryciaeque picis lucos , iuuat arua uidere non rastris , hominum non ulli obnoxia curae . 
ipsae Caucasio steriles in uertice siluae , quas animosi Euri adsidue franguntque feruntque , dant alios aliae fetus , dant utile lignum nauigiis pinos , domibus cedrumque cupressosque . 
hinc radios triuere rotis , hinc tympana plaustris agricolae , et pandas ratibus posuere carinas . 
uiminibus salices , fecundae frondibus ulmi , at myrtus ualidis hastilibus et bona bello cornus , Ityraeos taxi torquentur in arcus . 
nec tiliae leues aut torno rasile buxum non formam accipiunt ferroque cauantur acuto . 
nec non et torrentem undam leuis innatat alnus missa Pado , nec non et apes examina condunt corticibusque cauis uitiosaeque ilicis aluo . 
quid memorandum aeque Baccheia dona tulerunt ? 
Bacchus et ad culpam causas dedit ; ille furentis Centauros leto domuit , Rhoetumque Pholumque et magno Hylaeum Lapithis cratere minantem . 
O fortunatos nimium , sua si bona norint , agricolas ! 
quibus ipsa procul discordibus armis fundit humo facilem uictum iustissima tellus ; si non ingentem foribus domus alta superbis mane salutantum totis uomit aedibus undam , nec uarios inhiant pulchra testudine postis illusasque auro uestis Ephyreiaque aera , alba neque Assyrio fucatur lana ueneno , nec casia liquidi corrumpitur usus oliui ; at secura quies et nescia fallere uita , diues opum uariarum , at latis otia fundis ( speluncae uiuique lacus et frigida Tempe mugitusque boum mollesque sub arbore somni ) non absunt ; illic saltus ac lustra ferarum , et patiens operum exiguoque adsueta iuuentus , sacra deum sanctique patres ; extrema per illos Iustitia excedens terris uestigia fecit . 
Me uero primum dulces ante omnia Musae , quarum sacra fero ingenti percussus amore , accipiant caelique uias et sidera monstrent , defectus solis uarios lunaeque labores ; unde tremor terris , qua ui maria alta tumescant obicibus ruptis rursusque in se ipsa residant , quid tantum Oceano properent se tinguere soles hiberni , uel quae tardis mora noctibus obstet . 
sin has ne possim naturae accedere partis frigidus obstiterit circum praecordia sanguis , rura mihi et rigui placeant in uallibus amnes , flumina amem siluasque inglorius . 
o ubi campi Spercheusque et uirginibus bacchata Lacaenis Taygeta ! 
o qui me gelidis conuallibus Haemi sistat , et ingenti ramorum protegat umbra ! 
felix qui potuit rerum cognoscere causas , atque metus omnis et inexorabile fatum subiecit pedibus strepitumque Acherontis auari . 
fortunatus et ille deos qui nouit agrestis Panaque Siluanumque senem Nymphasque sorores illum non populi fasces , non purpura regum flexit et infidos agitans discordia fratres , aut coniurato descendens Dacus ab Histro , non res Romanae perituraque regna ; neque ille aut doluit miserans inopem aut inuidit habenti . 
quos rami fructus , quos ipsa uolentia rura sponte tulere sua , carpsit , nec ferrea iura insanumque forum aut populi tabularia uidit . 
sollicitant alii remis freta caeca , ruuntque in ferrum , penetrant aulas et limina regum ; hic petit excidiis urbem miserosque penatis , ut gemma bibat et Sarrano dormiat ostro ; condit opes alius defossoque incubat auro ; hic stupet attonitus rostris , hunc plausus hiantem per cuneos geminatus enim plebisque patrumque corripuit ; gaudent perfusi sanguine fratrum , exilioque domos et dulcia limina mutant atque alio patriam quaerunt sub sole iacentem . 
agricola incuruo terram dimouit aratro : hinc anni labor , hinc patriam paruosque nepotes sustinet , hinc armenta boum meritosque iuuencos . 
nec requies , quin aut pomis exuberet annus aut fetu pecorum aut Cerealis mergite culmi , prouentuque oneret sulcos atque horrea uincat . 
uenit hiems : teritur Sicyonia baca trapetis , glande sues laeti redeunt , dant arbuta siluae ; et uarios ponit fetus autumnus , et alte mitis in apricis coquitur uindemia saxis ) . 
interea dulces pendent circum oscula nati , casta pudicitiam seruat domus , ubera uaccae lactea demittunt , pinguesque in gramine laeto inter se aduersis luctantur cornibus haedi . 
ipse dies agitat festos fususque per herbam , ignis ubi in medio et socii cratera coronant , te libans , Lenaee , uocat pecorisque magistris uelocis iaculi certamina ponit in ulmo , corporaque agresti nudant praedura palaestra . 
hanc olim ueteres uitam coluere Sabini , hanc Remus et frater , sic fortis Etruria creuit scilicet et rerum facta est pulcherrima Roma , septemque una sibi muro circumdedit arces . 
ante etiam sceptrum Dictaei regis et ante impia quam caesis gens est epulata iuuencis , aureus hanc uitam in terris Saturnus agebat ; necdum etiam audierant inflari classica , necdum impositos duris crepitare incudibus ensis . 
Sed nos immensum spatiis confecimus aequor , et iam tempus equum fumantia soluere colla . 
Te quoque , magna Pales , et te memorande canemus pastor ab Amphryso , uos , siluae amnesque Lycaei . 
cetera , quae uacuas tenuissent carmine mentes , omnia iam uulgata : quis aut Eurysthea durum , aut illaudati nescit Busiridis aras ? 
cui non dictus Hylas puer et Latonia Delos Hippodameque umeroque Pelops insignis eburno , acer equis ? 
temptanda uia est , qua me quoque possim tollere humo uictorque uirum uolitare per ora . 
primus ego in patriam mecum , modo uita supersit , Aonio rediens deducam uertice Musas ; primus Idumaeas referam tibi , Mantua , palmas , et uiridi in campo templum de marmore ponam propter aquam , tardis ingens ubi flexibus errat Mincius et tenera praetexit harundine ripas . 
in medio mihi Caesar erit templumque tenebit : illi uictor ego et Tyrio conspectus in ostro centum quadriiugos agitabo ad flumina currus . 
cuncta mihi Alpheum linquens lucosque Molorchi cursibus et crudo decernet Graecia caestu . 
ipse caput tonsae foliis ornatus oliuae dona feram . 
iam nunc sollemnis ducere pompas ad delubra iuuat caesosque uidere iuuencos , uel scaena ut uersis discedat frontibus utque purpurea intexti tollant aulaea Britanni . 
in foribus pugnam ex auro solidoque elephanto Gangaridum faciam uictorisque arma Quirini , atque hic undantem bello magnumque fluentem Nilum ac nauali surgentis aere columnas . 
addam urbes Asiae domitas pulsumque Niphaten fidentemque fuga Parthum uersisque sagittis ; et duo rapta manu diuerso ex hoste tropaea bisque triumphatas utroque ab litore gentis . 
stabunt et Parii lapides , spirantia signa , Assaraci proles demissaeque ab Ioue gentis nomina , Trosque parens et Troiae Cynthius auctor . 
Inuidia infelix furias amnemque seuerum Cocyti metuet tortosque Ixionis anguis immanemque rotam et non exsuperabile saxum . 
interea Dryadum siluas saltusque sequamur intactos , tua , Maecenas , haud mollia iussa . 
te sine nil altum mens incohat : en age segnis rumpe moras ; uocat ingenti clamore Cithaeron Taygetique canes domitrixque Epidaurus equorum , et uox adsensu nemorum ingeminata remugit . 
mox tamen ardentis accingar dicere pugnas Caesaris et nomen fama tot ferre per annos Tithoni prima quot abest ab origine Caesar . 
Seu quis Olympiacae miratus praemia palmae pascit equos , seu quis fortis ad aratra iuuencos , corpora praecipue matrum legat . 
optima toruae forma bouis cui turpe caput , cui plurima ceruix , et crurum tenus a mento palearia pendent ; tum longo nullus lateri modus : omnia magna , pes etiam ; et camuris hirtae sub cornibus aures . 
nec mihi displiceat maculis insignis et albo , aut iuga detrectans interdumque aspera cornu et faciem tauro propior , quaeque ardua tota et gradiens ima uerrit uestigia cauda . 
aetas Lucinam iustosque pati hymenaeos desinit ante decem , post quattuor incipit annos ; cetera nec feturae habilis nec fortis aratris . 
interea , superat gregibus dum laeta iuuentas , solue mares ; mitte in Uenerem pecuaria primus , atque aliam ex alia generando suffice prolem . 
optima quaeque dies miseris mortalibus aeui prima fugit : subeunt morbi tristisque senectus et labor , et durae rapit inclementia mortis . 
semper erunt quarum mutari corpora malis : semper enim refice ac , ne post amissa requiras , ante ueni et subolem armento sortire quotannis . 
Nec non et pecori est idem dilectus equino . 
tu modo , quos in spem statues summittere gentis , praecipuum iam inde a teneris impende laborem . 
continuo pecoris generosi pullus in aruis altius ingreditur et mollia crura reponit ; primus et ire uiam et fluuios temptare minacis audet et ignoto sese committere ponti , nec uanos horret strepitus . 
illi ardua ceruix argutumque caput , breuis aluus obesaque terga , luxuriatque toris animosum pectus ( honesti spadices glaucique , color deterrimus albis et giluo ) . 
tum , si qua sonum procul arma dedere stare loco nescit , micat auribus et tremit artus , collectumque premens uoluit sub naribus ignem . 
densa iuba , et dextro iactata recumbit in armo ; at duplex agitur per lumbos spina , cauatque tellurem et solido grauiter sonat ungula cornu . 
talis Amyclaei domitus Pollucis habenis Cyllarus et , quorum Grai meminere poetae , Martis equi biiuges et magni currus Achilli . 
talis et ipse iubam ceruice effundit equina coniugis aduentu pernix Saturnus , et altum Pelion hinnitu fugiens impleuit acuto . 
Hunc quoque , ubi aut morbo grauis aut iam segnior annis deficit , abde domo , nec turpi ignosce senectae . 
frigidus in Uenerem senior , frustraque laborem ingratum trahit , et , si quando ad proelia uentumst , ut quondam in stipulis magnus sine uiribus ignis , incassum furit . 
ergo animos aeuumque notabis praecipue : hinc alias artis prolemque parentum et quis cuique dolor uicto , quae gloria palmae . 
nonne uides , cum praecipiti certamine campum corripuere , ruuntque effusi carcere currus , cum spes arrectae iuuenum exsultantiaque haurit corda pauor pulsans ? 
illi instant uerbere torto et proni dant lora , uolat ui feruidus axis ; iamque humiles , iamque elati sublime uidentur aera per uacuum ferri atque adsurgere in auras ; nec mora nec requies ; at fuluae nimbus harenae tollitur , umescunt spumis flatuque sequentum : tantus amor laudum , tantaest uictoria curae . 
primus Erichthonius currus et quattuor ausus iungere equos rapidusque rotis insistere uictor . 
frena Pelethronii Lapithae gyrosque dedere impositi dorso , atque equitem docuere sub armis insultare solo et gressus glomerare superbos . 
aequus uterque labor , aeque iuuenemque magistri exquirunt calidumque animis et cursibus acrem ; quamuis saepe fuga uersos ille egerit hostis , et patriam Epirum referat fortisque Mycenas , Neptunique ipsa deducat origine gentem . 
His animaduersis instant sub tempus et omnis impendunt curas denso distendere pingui quem legere ducem et pecori dixere maritum ; florentisque secant herbas fluuiosque ministrant farraque , ne blando nequeat superesse labori inualidique patrum referant ieiunia nati . 
ipsa autem macie tenuant armenta uolentes , atque , ubi concubitus primos iam nota uoluptas sollicitat , frondesque negant et fontibus arcent . 
saepe etiam cursu quatiunt et sole fatigant , cum grauiter tunsis gemit area frugibus , et cum surgentem ad Zephyrum paleae iactantur inanes hoc faciunt , nimio ne luxu obtunsior usus sit genitali aruo et sulcos oblimet inertis , sed rapiat sitiens Uenerem interiusque recondat . 
Rursus cura patrum cadere et succedere matrum incipit . 
exactis grauidae cum mensibus errant , non illas grauibus quisquam iuga ducere plaustris , non saltu superare uiam sit passus et acri carpere prata fuga fluuiosque innare rapacis . 
saltibus in uacuis pascunt et plena secundum flumina , muscus ubi et uiridissima gramine ripa , speluncaeque tegant et saxea procubet umbra . 
est lucos Silari circa ilicibusque uirentem plurimus Alburnum uolitans , cui nomen asilo Romanum est , oestrum Grai uertere uocantes , asper , acerba sonans , quo tota exterrita siluis diffugiunt armenta , furit mugitibus aether concussus siluaeque et sicci ripa Tanagri . 
hoc quondam monstro horribilis exercuit iras Inachiae Iuno pestem meditata iuuencae . 
hunc quoque ( nam mediis feruoribus acrior instat ) arcebis grauido pecori , armentaque pasces sole recens orto aut noctem ducentibus astris . 
Post partum cura in uitulos traducitur omnis ; continuoque notas et nomina gentis inurunt , et quos aut pecori malint summittere habendo aut aris seruare sacros aut scindere terram et campum horrentem fractis inuertere glebis . 
cetera pascuntur uiridis armenta per herbas : tu quos ad studium atque usum formabis agrestem iam uitulos hortare uiamque insiste domandi , dum faciles animi iuuenum , dum mobilis aetas . 
ac primum laxos tenui de uimine circlos ceruici subnecte ; dehinc , ubi libera colla seruitio adsuerint , ipsis e torquibus aptos iunge pares , et coge gradum conferre iuuencos ; atque illis iam saepe rotae ducantur inanes per terram , et summo uestigia puluere signent . 
post ualido nitens sub pondere faginus axis instrepat , et iunctos temo trahat aereus orbis . 
interea pubi indomitae non gramina tantum nec uescas salicum frondes uluamque palustrem , sed frumenta manu carpes sata ; nec tibi fetae more patrum niuea implebunt mulctraria uaccae , sed tota in dulcis consument ubera natos . 
Sin ad bella magis studium turmasque ferocis , aut Alphea rotis praelabi flumina Pisae et Iouis in luco currus agitare uolantis : primus equi labor est animos atque arma uidere bellantum lituosque pati , tractuque gementem ferre rotam et stabulo frenos audire sonantis ; tum magis atque magis blandis gaudere magistri laudibus et plausae sonitum ceruicis amare . 
atque haec iam primo depulsus ab ubere matris audeat , inque uicem det mollibus ora capistris inualidus etiamque tremens , etiam inscius aeui . 
at tribus exactis ubi quarta accesserit aestas , carpere mox gyrum incipiat gradibusque sonare compositis , sinuetque alterna uolumina crurum , sitque laboranti similis ; tum cursibus auras tum uocet , ac per aperta uolans ceu liber habenis aequora uix summa uestigia ponat harena , qualis Hyperboreis Aquilo cum densus ab oris incubuit , Scythiaeque hiemes atque arida differt nubila : tum segetes altae campique natantes lenibus horrescunt flabris , summaeque sonorem dant siluae longique urguent ad litora fluctus ; ille uolat simul arua fuga simul aequora uerrens . 
hinc uel ad Elei metas et maxima campi sudabit spatia et spumas aget ore cruentas , Belgica uel molli melius feret esseda collo . 
tum demum crassa magnum farragine corpus crescere iam domitis sinito : namque ante domandum ingentis tollent animos , prensique negabunt uerbera lenta pati et duris parere lupatis . 
Sed non ulla magis uiris industria firmat quam Uenerem et caeci stimulos auertere amoris , siue boum siue est cui gratior usus equorum . 
atque ideo tauros procul atque in sola relegant pascua post montem oppositum et trans flumina lata , aut intus clausos satura ad praesepia seruant . 
carpit enim uiris paulatim uritque uidendo femina nec nemorum patitur meminisse nec herbae dulcibus illa quidem illecebris , et saepe superbos cornibus inter se subigit decernere amantis . 
pascitur in magna Sila formosa iuuenca : illi alternantes multa ui proelia miscent uulneribus crebris , lauit ater corpora sanguis , uersaque in obnixos urgentur cornua uasto cum gemitu , reboant siluaeque et longus Olympus . 
nec mos bellantis una stabulare , sed alter uictus abit longeque ignotis exulat oris . 
multa gemens ignominiam plagasque superbi uictoris , tum quos amisit inultus amores , et stabula aspectans regnis excessit auitis : ergo omni cura uiris exercet et inter dura iacet pernix instrato saxa cubili frondibus hirsutis et carice pastus acuta , et temptat sese atque irasci in cornua discit arboris obnixus trunco , uentosque lacessit ictibus , et sparsa ad pugnam proludit harena . 
post ubi collectum robur uiresque refectae , signa mouet praecepsque oblitum fertur in hostem : fluctus uti medio coepit cum albescere ponto , longius ex altoque sinum trahit , utque uolutus ad terras immane sonat per saxa neque ipso monte minor procumbit , at ima exaestuat unda uerticibus nigramque alte subiectat harenam . 
Omne adeo genus in terris hominumque ferarumque et genus aequoreum , pecudes pictaeque uolucres , in furias ignemque ruunt : amor omnibus idem . 
tempore non alio catulorum oblita leaena saeuior errauit campis nec funera uulgo tam multa informes ursi stragemque dedere per siluas ; tum saeuus aper , tum pessima tigris ; heu male tum Libyae solis erratur in agris . 
nonne uides ut tota tremor pertemptet equorum corpora , si tantum notas odor attulit auras ? 
ac neque eos iam frena uirum neque uerbera saeua , non scopuli rupesque cauae atque obiecta retardant flumina correptosque unda torquentia montis . 
ipse ruit dentesque Sabellicus exacuit sus et pede prosubigit terram , fricat arbore costas atque hinc atque illinc umeros ad uulnera durat . 
quid iuuenis , magnum cui uersat in ossibus ignem durus amor ? 
nempe abruptis turbata procellis nocte natat caeca serus freta ; quem super ingens porta tonat caeli , et scopulis illisa reclamant aequora ; nec miseri possunt reuocare parentes , nec moritura super crudeli funere uirgo . 
quid lynces Bacchi uariae et genus acre luporum atque canum ? 
quid quae imbelles dant proelia cerui ? 
scilicet ante omnis furor est insignis equarum ; et mentem Uenus ipsa dedit , quo tempore Glauci Potniades malis membra absumpsere quadrigae . 
illas ducit amor trans Gargara transque sonantem Ascanium ; superant montis et flumina tranant . 
continuoque auidis ubi subdita flamma medullis ( uere magis , quia uere calor redit ossibus ) illae ore omnes uersae in Zephyrum stant rupibus altis , exceptantque leuis auras , et saepe sine ullis coniugiis uento grauidae ( mirabile dictu ) saxa per et scopulos et depressas conuallis diffugiunt , non , Eure , tuos , neque solis ad ortus , in Borean Caurumque , aut unde nigerrimus Auster nascitur et pluuio contristat frigore caelum . 
hic demum , hippomanes uero quod nomine dicunt pastores , lentum destillat ab inguine uirus , hippomanes , quod saepe malae legere nouercae miscueruntque herbas et non innoxia uerba . 
Sed fugit interea , fugit irreparabile tempus , singula dum capti circumuectamur amore . 
hoc satis armentis . 
superat pars altera curae , lanigeros agitare greges hirtasque capellas . 
hic labor , hinc laudem fortes sperate coloni . 
nec sum animi dubius uerbis ea uincere magnum quam sit et angustis hunc addere rebus honorem ; sed me Parnasi deserta per ardua dulcis raptat amor ; iuuat ire iugis , qua nulla priorum Castaliam molli deuertitur orbita cliuo . 
nunc , ueneranda Pales , magno nunc ore sonandum . 
Incipiens stabulis edico in mollibus herbam carpere ouis , dum mox frondosa reducitur aestas , et multa duram stipula felicumque maniplis sternere subter humum , glacies ne frigida laedat molle pecus scabiemque ferat turpisque podagras . 
post hinc digressus iubeo frondentia capris arbuta sufficere et fluuios praebere recentis , et stabula a uentis hiberno opponere soli ad medium conuersa diem , cum frigidus olim iam cadit extremoque irrorat Aquarius anno . 
hae quoque non cura nobis leuiore tuendae ( nec minor usus erit , quamuis Milesia magno uellera mutentur Tyrios incocta rubores ) , densior hinc suboles , hinc largi copia lactis ; quam magis exhausto spumauerit ubere mulctra laeta magis pressis manabunt flumina mammis . 
nec minus interea barbas incanaque menta Cinyphii tondent hirci saetasque comantis usum in castrorum et miseris uelamina nautis . 
pascuntur uero siluas et summa Lycaei , horrentisque rubos et amantis ardua dumos . 
atque ipsae memores redeunt in tecta , suosque ducunt , et grauido superant uix ubere limen . 
ergo omni studio glaciem uentosque niualis , quo minor est illis curae mortalis egestas , auertes , uictumque feres et uirgea laetus pabula , nec tota claudes faenilia bruma . 
at uero Zephyris cum laeta uocantibus aestas in saltus utrumque gregem atque in pascua mittet , Luciferi primo cum sidere frigida rura carpamus , dum mane nouum , dum gramina canent , et ros in tenera pecori gratissimus herba . 
inde ubi quarta sitim caeli collegerit hora et cantu querulae rumpent arbusta cicadae , ad puteos aut alta greges ad stagna iubebo currentem ilignis potare canalibus undam ; aestibus at mediis umbrosam exquirere uallem , sicubi magna Iouis antiquo robore quercus ingentis tendat ramos , aut sicubi nigrum ilicibus crebris sacra nemus accubet umbra ; tum tenuis dare rursus aquas et pascere rursus solis ad occasum , cum frigidus aera uesper temperat , et saltus reficit iam roscida luna , litoraque alcyonen resonant , acalanthida dumi . 
Quid tibi pastores Libyae , quid pascua uersu prosequar et raris habitata mapalia tectis ? 
saepe diem noctemque et totum ex ordine mensem pascitur itque pecus longa in deserta sine ullis hospitiis : tantum campi iacet . 
omnia se cum armentarius Afer agit , tectumque laremque armaque Amyclaeumque canem Cressamque pharetram ; non secus ac patriis acer Romanus in armis iniusto sub fasce uiam cum carpit , et hosti ante exspectatum positis stat in agmine castris . 
At non qua Scythiae gentes Maeotiaque unda , turbidus et torquens flauentis Hister harenas , quaque redit medium Rhodope porrecta sub axem . 
illic clausa tenent stabulis armenta , neque ullae aut herbae campo apparent aut arbore frondes ; sed iacet aggeribus niueis informis et alto terra gelu late septemque adsurgit in ulnas . 
semper hiems , semper spirantes frigora Cauri . 
tum Sol pallentis haud umquam discutit umbras , nec cum inuectus equis altum petit aethera , nec cum praecipitem Oceani rubro lauit aequore currum . 
concrescunt subitae currenti in flumine crustae , undaque iam tergo ferratos sustinet orbis , puppibus illa prius , patulis nunc hospita plaustris ; aeraque dissiliunt uulgo , uestesque rigescunt indutae , caeduntque securibus umida uina , et totae solidam in glaciem uertere lacunae , stiriaque impexis induruit horrida barbis . 
interea toto non setius aere ningit : intereunt pecudes , stant circumfusa pruinis corpora magna boum , confertoque agmine cerui torpent mole noua et summis uix cornibus exstant . 
hos non immissis canibus , non cassibus ullis puniceaeue agitant pauidos formidine pennae , sed frustra oppositum trudentis pectore montem comminus obtruncant ferro grauiterque rudentis caedunt et magno laeti clamore reportant . 
ipsi in defossis specubus secura sub alta otia agunt terra , congestaque robora totasque aduoluere focis ulmos ignique dedere . 
hic noctem ludo ducunt , et pocula laeti fermento atque acidis imitantur uitea sorbis . 
talis Hyperboreo septem subiecta trioni gens effrena uirum Riphaeo tunditur Euro et pecudum fuluis uelatur corpora saetis . 
Si tibi lanitium curae , primum aspera silua lappaeque tribolique absint ; fuge pabula laeta , continuoque greges uillis lege mollibus albos . 
illum autem , quamuis aries sit candidus ipse , nigra subest udo tantum cui lingua palato , reice , ne maculis infuscet uellera pullis nascentum , plenoque alium circumspice campo . 
munere sic niueo lanae , si credere dignum est , Pan deus Arcadiae captam te , Luna , fefellit in nemora alta uocans ; nec tu aspernata uocantem . 
At cui lactis amor , cytisum lotosque frequentis ipse manu salsasque ferat praesepibus herbas : hinc et amant fluuios magis , et magis ubera tendunt et salis occultum referunt in lacte saporem . 
multi etiam excretos prohibent a matribus haedos , primaque ferratis praefigunt ora capistris . 
quod surgente die mulsere horisque diurnis , nocte premunt ; quod iam tenebris et sole cadente , sub lucem exportant calathis ( adit oppida pastor ) , aut parco sale contingunt hiemique reponunt . 
Nec tibi cura canum fuerit postrema , sed una uelocis Spartae catulos acremque Molossum pasce sero pingui . 
numquam custodibus illis nocturnum stabulis furem incursusque luporum aut impacatos a tergo horrebis Hiberos . 
saepe etiam cursu timidos agitabis onagros , et canibus leporem , canibus uenabere dammas ; saepe uolutabris pulsos siluestribus apros latratu turbabis agens , montisque per altos ingentem clamore premes ad retia ceruum . 
Disce et odoratam stabulis accendere cedrum , galbaneoque agitare grauis nidore chelydros . 
saepe sub immotis praesepibus aut mala tactu uipera delituit caelumque exterrita fugit , aut tecto adsuetus coluber succedere et umbrae ( pestis acerba boum ) pecorique aspergere uirus , fouit humum . 
cape saxa manu , cape robora , pastor , tollentemque minas et sibila colla tumentem deice . 
iamque fuga timidum caput abdidit alte , cum medii nexus extremaeque agmina caudae soluuntur tardosque trahit sinus ultimus orbis . 
est etiam ille malus Calabris in saltibus anguis squamea conuoluens sublato pectore terga atque notis longam maculosus grandibus aluum , qui , dum amnes ulli rumpuntur fontibus et dum uere madent udo terrae ac pluuialibus Austris , stagna colit ripisque habitans hic piscibus atram improbus ingluuiem ranisque loquacibus explet ; postquam exusta palus , terraeque ardore dehiscunt , exsilit in siccum , et flammantia lumina torquens saeuit agris asperque siti atque exterritus aestu . 
ne mihi tum mollis sub diuo carpere somnos neu dorso nemoris libeat iacuisse per herbas , cum positis nouus exuuiis nitidusque iuuenta uoluitur , aut catulos tectis aut oua relinquens , arduus ad solem , et linguis micat ore trisulcis . 
Morborum quoque te causas et signa docebo . 
turpis ouis temptat scabies , ubi frigidus imber altius ad uiuum persedit et horrida cano bruma gelu , uel cum tonsis illotus adhaesit sudor , et hirsuti secuerunt corpora uepres . 
dulcibus idcirco fluuiis pecus omne magistri perfundunt , udisque aries in gurgite uillis mersatur , missusque secundo defluit amni ; aut tonsum tristi contingunt corpus amurca et spumas miscent argenti uiuaque sulpura Idaeasque pices et pinguis unguine ceras scillamque elleborosque grauis nigrumque bitumen . 
non tamen ulla magis praesens fortuna laborumst quam si quis ferro potuit rescindere summum ulceris os : alitur uitium uiuitque tegendo , dum medicas adhibere manus ad uulnera pastor abnegat et meliora deos sedet omnia poscens . 
quin etiam , ima dolor balantum lapsus ad ossa cum furit atque artus depascitur arida febris , profuit incensos aestus auertere et inter ima ferire pedis salientem sanguine uenam , Bisaltae quo more solent acerque Gelonus , cum fugit in Rhodopen atque in deserta Getarum , et lac concretum cum sanguine potat equino . 
quam procul aut molli succedere saepius umbrae uideris aut summas carpentem ignauius herbas extremamque sequi , aut medio procumbere campo pascentem et serae solam decedere nocti : continuo culpam ferro compesce priusquam dira per incautum serpant contagia uulgus . 
non tam creber agens hiemem ruit aequore turbo quam multae pecudum pestes . 
nec singula morbi corpora corripiunt , sed tota aestiua repente , spemque gregemque simul cunctamque ab origine gentem . 
tum sciat , aerias Alpis et Norica si quis castella in tumulis et Iapydis arua Timaui nunc quoque post tanto uideat , desertaque regna pastorum et longe saltus lateque uacantis . 
Hic quondam morbo caeli miseranda coortast tempestas totoque autumni incanduit aestu et genus omne neci pecudum dedit , omne ferarum , corrupitque lacus , infecit pabula tabo . 
nec uia mortis erat simplex ; sed ubi ignea uenis omnibus acta sitis miseros adduxerat artus , rursus abundabat fluidus liquor omniaque in se ossa minutatim morbo collapsa trahebat . 
saepe in honore deum medio stans hostia ad aram , lanea dum niuea circumdatur infula uitta , inter cunctantis cecidit moribunda ministros . 
aut si quam ferro mactauerat ante sacerdos , inde neque impositis ardent altaria fibris , nec responsa potest consultus reddere uates , ac uix suppositi tinguntur sanguine cultri summaque ieiuna sanie infuscatur harena . 
hinc laetis uituli uulgo moriuntur in herbis et dulcis animas plena ad praesepia reddunt ; hinc canibus blandis rabies uenit , et quatit aegros tussis anhela sues ac faucibus angit obesis . 
labitur infelix studiorum atque immemor herbae uictor equus fontisque auertitur et pede terram crebra ferit ; demissae aures , incertus ibidem sudor et ille quidem morituris frigidus ; aret pellis et ad tactum tractanti dura resistit . 
haec ante exitium primis dant signa diebus . 
sin in processu coepit crudescere morbus , tum uero ardentes oculi atque attractus ab alto spiritus , interdum gemitu grauis , imaque longo ilia singultu tendunt , it naribus ater sanguis , et obsessas fauces premit aspera lingua . 
profuit inserto latices infundere cornu Lenaeos ; ea uisa salus morientibus una . 
mox erat hoc ipsum exitio , furiisque refecti ardebant , ipsique suos iam morte sub aegra ( di meliora piis , erroremque hostibus illum ! 
) discissos nudis laniabant dentibus artus . 
ecce autem duro fumans sub uomere taurus concidit et mixtum spumis uomit ore cruorem extremosque ciet gemitus . 
it tristis arator maerentem abiungens fraterna morte iuuencum , atque opere in medio defixa relinquit aratra . 
non umbrae altorum nemorum , non mollia possunt prata mouere animum , non qui per saxa uolutus purior electro campum petit amnis ; at ima soluuntur latera atque oculos stupor urget inertis ad terramque fluit deuexo pondere ceruix . 
quid labor aut benefacta iuuant ? 
quid uomere terras inuertisse grauis ? 
atqui non Massica Bacchi munera , non illis epulae nocuere repostae : frondibus et uictu pascuntur simplicis herbae , pocula sunt fontes liquidi atque exercita cursu flumina , nec somnos abrumpit cura salubris . 
tempore non alio dicunt regionibus illis quaesitas ad sacra boues Iunonis et uris imparibus ductos alta ad donaria currus . 
ergo aegre rastris terram rimantur , et ipsis unguibus infodiunt fruges montisque per altos contenta ceruice trahunt stridentia plaustra . 
non lupus insidias explorat ouilia circum nec gregibus nocturnus obambulat : acrior illum cura domat ; timidi dammae ceruique fugaces nunc interque canes et circum tecta uagantur . 
iam maris immensi prolem et genus omne natantum litore in extremo ceu naufraga corpora fluctus proluit ; insolitae fugiunt in flumina phocae . 
interit et curuis frustra defensa latebris uipera et attoniti squamis astantibus hydri . 
ipsis est aer auibus non aequus , et illae praecipites alta uitam sub nube relinquunt . 
praeterea iam nec mutari pabula refert , quaesitaeque nocent artes ; cessere magistri , Phillyrides Chiron Amythaoniusque Melampus . 
saeuit et in lucem Stygiis emissa tenebris pallida Tisiphone Morbos agit ante Metumque , inque dies auidum surgens caput altius effert . 
balatu pecorum et crebris mugitibus amnes arentesque sonant ripae collesque supini . 
iamque cateruatim dat stragem atque aggerat ipsis in stabulis turpi dilapsa cadauera tabo , donec humo tegere ac foueis abscondere discunt . 
nam neque erat coriis usus , nec uiscera quisquam aut undis abolere potest aut uincere flamma ; ne tondere quidem morbo illuuieque peresa uellera nec telas possunt attingere putris ; uerum etiam inuisos si quis temptarat amictus , ardentes papulae atque immundus olentia sudor membra sequebatur , nec longo deinde moranti tempore contactos artus sacer ignis edebat . 
Protinus aerii mellis caelestia dona exsequar : hanc etiam , Maecenas , aspice partem . 
admiranda tibi leuium spectacula rerum magnanimosque duces totiusque ordine gentis mores et studia et populos et proelia dicam . 
in tenui labor ; at tenuis non gloria , si quem numina laeua sinunt auditque uocatus Apollo . 
Principio sedes apibus statioque petenda , quo neque sit uentis aditus ( nam pabula uenti ferre domum prohibent ) neque oues haedique petulci floribus insultent , aut errans bucula campo decutiat rorem et surgentis atterat herbas . 
absint et picti squalentia terga lacerti pinguibus a stabulis , meropesque aliaeque uolucres et manibus Procne pectus signata cruentis ; omnia nam late uastant ipsasque uolantis ore ferunt dulcem nidis immitibus escam . 
at liquidi fontes et stagna uirentia musco adsint et tenuis fugiens per gramina riuus , palmaque uestibulum aut ingens oleaster inumbret , ut , cum prima noui ducent examina reges uere suo , ludetque fauis emissa iuuentus , uicina inuitet decedere ripa calori , obuiaque hospitiis teneat frondentibus arbos . 
in medium , seu stabit iners seu profluet umor , transuersas salices et grandia conice saxa , pontibus ut crebris possint consistere et alas pandere ad aestiuum solem , si forte morantis sparserit aut praeceps Neptuno immerserit Eurus . 
haec circum casiae uirides et olentia late serpylla et grauiter spirantis copia thymbrae floreat , irriguumque bibant uiolaria fontem . 
ipsa autem , seu corticibus tibi suta cauatis seu lento fuerint aluaria uimine texta , angustos habeant aditus : nam frigore mella cogit hiems eademque calor liquefacta remittit utraque uis apibus pariter metuenda ; neque illae nequiquam in tectis certatim tenuia cera spiramenta linunt , fucoque et floribus oras explent , collectumque haec ipsa ad munera gluten et uisco et Phrygiae seruant pice lentius Idae . 
saepe etiam effossis , si uera est fama , latebris sub terra fouere larem , penitusque repertae pumicibusque cauis exesaeque arboris antro . 
tu tamen et leui rimosa cubilia limo ungue fouens circum , et raras superinice frondes . 
neu propius tectis taxum sine , neue rubentis ure foco cancros , altae neu crede paludi , aut ubi odor caeni grauis aut ubi concaua pulsu saxa sonant uocisque offensa resultat imago . 
Quod superest , ubi pulsam hiemem Sol aureus egit sub terras caelumque aestiua luce reclusit , illae continuo saltus siluasque peragrant purpureosque metunt flores et flumina libant summa leues . 
hinc nescio qua dulcedine laetae progeniem nidosque fouent , hinc arte recentis excudunt ceras et mella tenacia fingunt . 
hinc ubi iam emissum caueis ad sidera caeli nare per aestatem liquidam suspexeris agmen obscuramque trahi uento mirabere nubem , contemplator : aquas dulcis et frondea semper tecta petunt . 
huc tu iussos asperge sapores , trita melisphylla et cerinthae ignobile gramen , tinnitusque cie et Matris quate cymbala circum : ipsae consident medicatis sedibus , ipsae intima more suo sese in cunabula condent . 
Sin autem ad pugnam exierint nam saepe duobus regibus incessit magno discordia motu ; continuoque animos uulgi et trepidantia bello corda licet longe praesciscere : namque morantis Martius ille aeris rauci canor increpat , et uox auditur fractos sonitus imitata tubarum ; tum trepidae inter se coeunt pennisque coruscant spiculaque exacuunt rostris aptantque lacertos et circa regem atque ipsa ad praetoria densae miscentur magnisque uocant clamoribus hostem ; ergo ubi uer nactae sudum camposque patentis , erumpunt portis ; concurritur , aethere in alto fit sonitus , magnum mixtae glomerantur in orbem praecipitesque cadunt ; non densior aere grando , nec de concussa tantum pluit ilice glandis : ipsi per medias acies insignibus alis ingentis animos angusto in pectore uersant , usque adeo obnixi non cedere dum grauis aut hos aut hos uersa fuga uictor dare terga subegit . 
hi motus animorum atque haec certamina tanta pulueris exigui iactu compressa quiescent . 
Uerum ubi ductores acie reuocaueris ambo , deterior qui uisus , eum , ne prodigus obsit , dede neci ; melior uacua sine regnet in aula . 
alter erit maculis auro squalentibus ardens ; nam duo sunt genera : hic melior insignis et ore et rutilis clarus squamis ; ille horridus alter desidia latamque trahens inglorius aluum . 
ut binae regum facies , ita corpora plebis . 
namque aliae turpes horrent , ceu puluere ab alto cum uenit et sicco terram spuit ore uiator aridus ; elucent aliae et fulgore coruscant ardentes auro et paribus lita corpora guttis . 
haec potior suboles , hinc caeli tempore certo dulcia mella premes , nec tantum dulcia quantum et liquida et durum Bacchi domitura saporem . 
At cum incerta uolant caeloque examina ludunt contemnuntque fauos et frigida tecta relinquunt , instabilis animos ludo prohibebis inani . 
nec magnus prohibere labor : tu regibus alas eripe ; non illis quisquam cunctantibus altum ire iter aut castris audebit uellere signa . 
inuitent croceis halantes floribus horti et custos furum atque auium cum falce saligna Hellespontiaci seruet tutela Priapi . 
ipse thymum tinosque ferens de montibus altis tecta serat late circum cui talia curae ; ipse labore manum duro terat , ipse feracis figat humo plantas et amicos irriget imbris . 
Atque equidem , extremo ni iam sub fine laborum uela traham et terris festinem aduertere proram , forsitan et pinguis hortos quae cura colendi ornaret canerem biferique rosaria Paesti quoque modo potis gauderent intiba riuis et uirides apio ripae tortusque per herbam cresceret in uentrem cucumis ; nec sera comantem narcissum aut flexi tacuissem uimen acanthi pallentisque hederas et amantis litora myrtos . 
namque sub Oebaliae memini me turribus arcis , qua niger umectat flauentia culta Galaesus , Corycium uidisse senem , cui pauca relicti iugera ruris erant , nec fertilis illa iuuencis nec pecori opportuna seges nec commoda Baccho . 
hic rarum tamen in dumis olus albaque circum lilia uerbenasque premens uescumque papauer regum aequabat opes animis , seraque reuertens nocte domum dapibus mensas onerabat inemptis . 
primus uere rosam atque autumno carpere poma , et cum tristis hiems etiamnum frigore saxa rumperet et glacie cursus frenaret aquarum , ille comam mollis iam tondebat hyacinthi aestatem increpitans seram Zephyrosque morantis . 
ergo apibus fetis idem atque examine multo primus abundare et spumantia cogere pressis mella fauis ; illi tiliae atque uberrima pinus , quotque in flore nouo pomis se fertilis arbos induerat totidem autumno matura tenebat . 
ille etiam seras in uersum distulit ulmos eduramque pirum et spinos iam pruna ferentis iamque ministrantem platanum potantibus umbras . 
uerum haec ipse equidem spatiis exclusus iniquis praetereo atque aliis post me memoranda relinquo . 
Nunc age , naturas apibus quas Iuppiter ipse addidit expediam , pro qua mercede canoros Curetum sonitus crepitantiaque aera secutae Dictaeo caeli regem pauere sub antro . 
solae communis natos , consortia tecta urbis habent , magnisque agitant sub legibus aeuum , et patriam solae et certos nouere penatis ; uenturaeque hiemis memores aestate laborem experiuntur et in medium quaesita reponunt . 
namque aliae uictu inuigilant et foedere pacto exercentur agris ; pars intra saepta domorum narcissi lacrimam et lentum de cortice gluten prima fauis ponunt fundamina , deinde tenacis suspendunt ceras ; aliae spem gentis adultos educunt fetus ; aliae purissima mella stipant et liquido distendunt nectare cellas . 
sunt quibus ad portas cecidit custodia sorti , inque uicem speculantur aquas et nubila caeli , aut onera accipiunt uenientum , aut agmine facto ignauum fucos pecus a praesepibus arcent . 
feruet opus , redolentque thymo fragrantia mella . 
ac ueluti lentis Cyclopes fulmina massis cum properant , alii taurinis follibus auras accipiunt redduntque , alii stridentia tingunt aera lacu ; gemit impositis incudibus Aetna ; illi inter sese magna ui bracchia tollunt in numerum , uersantque tenaci forcipe ferrum : non aliter , si parua licet componere magnis , Cecropias innatus apes amor urget habendi munere quamque suo . 
grandaeuis oppida curae et munire fauos et daedala fingere tecta . 
at fessae multa referunt se nocte minores , crura thymo plenae ; pascuntur et arbuta passim et glaucas salices casiamque crocumque rubentem et pinguem tiliam et ferrugineos hyacinthos . 
omnibus una quies operum , labor omnibus unus : mane ruunt portis ; nusquam mora ; rursus easdem uesper ubi e pastu tandem decedere campis admonuit , tum tecta petunt , tum corpora curant ; fit sonitus , mussantque oras et limina circum . 
post , ubi iam thalamis se composuere , siletur in noctem , fessosque sopor suus occupat artus . 
nec uero a stabulis pluuia impendente recedunt longius , aut credunt caelo aduentantibus Euris , sed circum tutae sub moenibus urbis aquantur excursusque breuis temptant , et saepe lapillos , ut cumbae instabiles fluctu iactante saburram , tollunt , his sese per inania nubila librant . 
illum adeo placuisse apibus mirabere morem , quod neque concubitu indulgent nec corpora segnes in Uenerem soluunt aut fetus nixibus edunt ; uerum ipsae e foliis natos , e suauibus herbis ore legunt , ipsae regem paruosque Quirites sufficiunt , aulasque et cerea regna refigunt . 
saepe etiam duris errando in cotibus alas attriuere , ultroque animam sub fasce dedere : tantus amor florum et generandi gloria mellis . 
ergo ipsas quamuis angusti terminus aeui excipiat ( neque enim plus septima ducitur aestas ) , at genus immortale manet , multosque per annos stat fortuna domus , et aui numerantur auorum . 
praeterea regem non sic Aegyptus et ingens Lydia nec populi Parthorum aut Medus Hydaspes obseruant . 
rege incolumi mens omnibus unast ; amisso rupere fidem , constructaque mella diripuere ipsae et cratis soluere fauorum . 
ille operum custos , illum admirantur et omnes circumstant fremitu denso stipantque frequentes , et saepe attollunt umeris et corpora bello obiectant pulchramque petunt per uulnera mortem . 
His quidam signis atque haec exempla secuti esse apibus partem diuinae mentis et haustus aetherios dixere ; deum namque ire per omnis terrasque tractusque maris caelumque profundum ; hinc pecudes , armenta , uiros , genus omne ferarum , quemque sibi tenuis nascentem arcessere uitas : scilicet huc reddi deinde ac resoluta referri omnia , nec morti esse locum , sed uiua uolare sideris in numerum atque alto succedere caelo . 
Si quando sedem augustam seruataque mella thesauri relines , prius haustu sparsus aquarum ora foue , fumosque manu praetende sequacis . 
bis grauidos cogunt fetus , duo tempora messis : Taygete simul os terris ostendit honestum Pleas et Oceani spretos pede reppulit amnis , aut eadem sidus fugiens ubi Piscis aquosi tristior hibernas caelo descendit in undas . 
illis ira modum supra est , laesaeque uenenum morsibus inspirant et spicula caeca relinquunt affixae uenis animasque in uulnere ponunt . 
sin duram metues hiemem parcesque futuro contusosque animos et res miserabere fractas , at suffire thymo cerasque recidere inanis quis dubitet ? 
nam saepe fauos ignotus adedit stelio et lucifugis congesta cubilia blattis immunisque sedens aliena ad pabula fucus ; aut asper crabro imparibus se immiscuit armis , aut dirum tiniae genus , aut inuisa Mineruae laxos in foribus suspendit aranea cassis . 
quo magis exhaustae fuerint hoc acrius omnes incumbent generis lapsi sarcire ruinas complebuntque foros et floribus horrea texent . 
Si uero , quoniam casus apibus quoque nostros uita tulit , tristi languebunt corpora morbo quod iam non dubiis poteris cognoscere signis : continuo est aegris alius color ; horrida uultum deformat macies ; tum corpora luce carentum exportant tectis et tristia funera ducunt aut illae pedibus conexae ad limina pendent aut intus clausis cunctantur in aedibus omnes ignauaeque fame et contracto frigore pigrae . 
tum sonus auditur grauior , tractimque susurrant , frigidus ut quondam siluis immurmurat Auster , ut mare sollicitum stridit refluentibus undis , aestuat ut clausis rapidus fornacibus ignis . 
hic iam galbaneos suadebo incendere odores mellaque harundineis inferre canalibus , ultro hortantem et fessas ad pabula nota uocantem . 
proderit et tunsum gallae admiscere saporem arentisque rosas , aut igni pinguia multo defruta uel psithia passos de uite racemos , Cecropiumque thymum et graue olentia centaurea . 
est etiam flos in pratis cui nomen amello fecere agricolae , facilis quaerentibus herba ; namque uno ingentem tollit de caespite siluam aureus ipse , sed in foliis , quae plurima circum funduntur , uiolae sublucet purpura nigrae ; saepe deum nexis ornatae torquibus arae ; asper in ore sapor ; tonsis in uallibus illum pastores et curua legunt prope flumina Mellae . 
huius odorato radices incoque Baccho pabulaque in foribus plenis appone canistris . 
Sed si quem proles subito defecerit omnis , nec genus unde nouae stirpis reuocetur habebit , tempus et Arcadii memoranda inuenta magistri pandere , quoque modo caesis iam saepe iuuencis insincerus apes tulerit cruor . 
altius omnem expediam prima repetens ab origine famam . 
nam qua Pellaei gens fortunata Canopi accolit effuso stagnantem flumine Nilum et circum pictis uehitur sua rura phaselis , quaque pharetratae uicinia Persidis urget , et uiridem Aegyptum nigra fecundat harena , et diuersa ruens septem discurrit in ora usque coloratis amnis deuexus ab Indis , omnis in hac certam regio iacit arte salutem . 
exiguus primum atque ipsos contractus in usus eligitur locus ; hunc angustique imbrice tecti parietibusque premunt artis , et quattuor addunt , quattuor a uentis obliqua luce fenestras . 
tum uitulus bima curuans iam cornua fronte quaeritur ; huic geminae nares et spiritus oris multa reluctanti obstruitur , plagisque perempto tunsa per integram soluuntur uiscera pellem . 
sic positum in clauso linquunt , et ramea costis subiciunt fragmenta , thymum casiasque recentis . 
hoc geritur Zephyris primum impellentibus undas , ante nouis rubeant quam prata coloribus , ante garrula quam tignis nidum suspendat hirundo . 
interea teneris tepefactus in ossibus umor aestuat , et uisenda modis animalia miris , trunca pedum primo , mox et stridentia pennis , miscentur tenuemque magis magis aera carpunt , donec ut aestiuis effusus nubibus imber erupere , aut ut neruo pulsante sagittae prima leues ineunt si quando proelia Parthi . 
Quis deus hanc , Musae , quis nobis extudit artem ? 
unde noua ingressus hominum experientia cepit ? 
pastor Aristaeus fugiens Peneia Tempe , amissis , ut fama , apibus morboque fameque , tristis ad extremi sacrum caput astitit amnis multa querens , atque hac affatus uoce parentem : " mater , Cyrene mater , quae gurgitis huius ima tenes , quid me praeclara stirpe deorum ( si modo , quem perhibes , pater est Thymbraeus Apollo ) inuisum fatis genuisti ? 
aut quo tibi nostri pulsus amor ? 
quid me caelum sperare iubebas ? 
en etiam hunc ipsum uitae mortalis honorem , quem mihi uix frugum et pecorum custodia sollers omnia temptanti extuderat , te matre relinquo . 
quin age et ipsa manu felicis erue siluas , fer stabulis inimicum ignem atque interfice messis , ure sata et ualidam in uitis molire bipennem , tanta meae si te ceperunt taedia laudis . 
" At mater sonitum thalamo sub fluminis alti sensit . 
eam circum Milesia uellera Nymphae carpebant hyali saturo fucata colore , Drymoque Xanthoque Ligeaque Phyllodoceque , caesariem effusae nitidam per candida colla , Nesaee Spioque Thaliaque Cymodoceque , Cydippeque et flaua Lycorias , altera uirgo , altera tum primos Lucinae experta labores , Clioque et Beroe soror , Oceanitides ambae , ambae auro , pictis incinctae pellibus ambae , atque Ephyre atque Opis et Asia Deiopea et tandem positis uelox Arethusa sagittis . 
inter quas curam Clymene narrabat inanem Uulcani Martisque dolos et dulcia furta , aque Chao densos diuum numerabat amores . 
carmine quo captae dum fusis mollia pensa deuoluunt , iterum maternas impulit auris luctus Aristaei , uitreisque sedilibus omnes obstipuere ; sed ante alias Arethusa sorores prospiciens summa flauum caput extulit unda , et procul : " o gemitu non frustra exterrita tanto , Cyrene soror , ipse tibi , tua maxima cura , tristis Aristaeus Penei genitoris ad undam stat lacrimans , et te crudelem nomine dicit . 
" huic percussa noua mentem formidine mater " duc , age , duc ad nos ; fas illi limina diuum tangere " ait . 
simul alta iubet discedere late flumina , qua iuuenis gressus inferret . 
at illum curuata in montis faciem circumstetit unda accepitque sinu uasto misitque sub amnem . 
iamque domum mirans genetricis et umida regna speluncisque lacus clausos lucosque sonantis ibat , et ingenti motu stupefactus aquarum omnia sub magna labentia flumina terra spectabat diuersa locis , Phasimque Lycumque , et caput unde altus primum se erumpit Enipeus , unde pater Tiberinus et unde Aniena fluenta saxosusque sonans Hypanis Mysusque Caicus et gemina auratus taurino cornua uultu Eridanus , quo non alius per pinguia culta in mare purpureum uiolentior effluit amnis . 
postquam est in thalami pendentia pumice tecta peruentum et nati fletus cognouit inanis Cyrene , manibus liquidos dant ordine fontis germanae , tonsisque ferunt mantelia uillis ; pars epulis onerant mensas et plena reponunt pocula , Panchaeis adolescunt ignibus arae . 
et mater " cape Maeonii carchesia Bacchi : Oceano libemus " ait . 
simul ipsa precatur Oceanumque patrem rerum Nymphasque sorores , centum quae siluas , centum quae flumina seruant . 
ter liquido ardentem perfundit nectare Uestam , ter flamma ad summum tecti subiecta reluxit . 
omine quo firmans animum sic incipit ipsa : " Est in Carpathio Neptuni gurgite uates caeruleus Proteus , magnum qui piscibus aequor et iuncto bipedum curru metitur equorum . 
hic nunc Emathiae portus patriamque reuisit Pallenen ; hunc et Nymphae ueneramur et ipse grandaeuus Nereus : nouit namque omnia uates , quae sint , quae fuerint , quae mox uentura trahantur ; quippe ita Neptuno uisum est , immania cuius armenta et turpis pascit sub gurgite phocas . 
hic tibi , nate , prius uinclis capiendus , ut omnem expediat morbi causam euentusque secundet . 
nam sine ui non ulla dabit praecepta , neque illum orando flectes ; uim duram et uincula capto tende ; doli circum haec demum frangentur inanes . 
ipsa ego te , medios cum sol accenderit aestus , cum sitiunt herbae et pecori iam gratior umbrast , in secreta senis ducam , quo fessus ab undis se recipit , facile ut somno aggrediare iacentem . 
uerum ubi correptum manibus uinclisque tenebis , tum uariae eludent species atque ora ferarum . 
fiet enim subito sus horridus atraque tigris squamosusque draco et fulua ceruice leaena , aut acrem flammae sonitum dabit atque ita uinclis excidet aut in aquas tenuis dilapsus abibit . 
sed quanto ille magis formas se uertet in omnis tam tu , nate , magis contende tenacia uincla , donec talis erit mutato corpore qualem uideris incepto tegeret cum lumina somno . 
" Haec ait et liquidum ambrosiae diffundit odorem , quo totum nati corpus perduxit ; at illi dulcis compositis spirauit crinibus aura atque habilis membris uenit uigor . 
est specus ingens exesi latere in montis , quo plurima uento cogitur inque sinus scindit sese unda reductos , deprensis olim statio tutissima nautis ; intus se uasti Proteus tegit obice saxi . 
hic iuuenem in latebris auersum a lumine Nympha collocat , ipsa procul nebulis obscura resistit . 
iam rapidus torrens sitientis Sirius Indos ardebat caelo et medium sol igneus orbem hauserat ; arebant herbae et caua flumina siccis faucibus ad limum radii tepefacta coquebant : cum Proteus consueta petens e fluctibus antra ibat ; eum uasti circum gens umida ponti exsultans rorem late dispergit amarum . 
sternunt se somno diuersae in litore phocae ; ipse , uelut stabuli custos in montibus olim , uesper ubi e pastu uitulos ad tecta reducit auditisque lupos acuunt balatibus agni , consedit scopulo medius , numerumque recenset . 
cuius Aristaeo quoniam est oblata facultas , uix defessa senem passus componere membra cum clamore ruit magno , manicisque iacentem occupat . 
ille suae contra non immemor artis omnia transformat sese in miracula rerum , ignemque horribilemque feram fluuiumque liquentem . 
uerum ubi nulla fugam reperit fallacia . 
uictus in sese redit atque hominis tandem ore locutus " nam quis te , iuuenum confidentissime , nostras iussit adire domos ? 
quidue hinc petis ? 
" inquit . 
at ille : " scis , Proteu , scis ipse ; neque est te fallere quicquam : sed tu desine uelle . 
deum praecepta secuti uenimus hinc lassis quaesitum oracula rebus . 
" tantum effatus . 
ad haec uates ui denique multa ardentis oculos intorsit lumine glauco , et grauiter frendens sic fatis ora resoluit . 
" Non te nullius exercent numinis irae ; magna luis commissa : tibi has miserabilis Orpheus haudquaquam ad meritum poenas , ni fata resistant , suscitat , et rapta grauiter pro coniuge saeuit . 
illa quidem , dum te fugeret per flumina praeceps , immanem ante pedes hydrum moritura puella seruantem ripas alta non uidit in herba . 
at chorus aequalis Dryadum clamore supremos implerunt montis ; flerunt Rhodopeiae arces altaque Pangaea et Rhesi Mauortia tellus atque Getae atque Hebrus et Actias Orithyia . 
ipse caua solans aegrum testudine amorem te , dulcis coniunx , te solo in litore se cum , te ueniente die , te decedente canebat . 
Taenarias etiam fauces , alta ostia Ditis , et caligantem nigra formidine lucum ingressus , manisque adiit regemque tremendum nesciaque humanis precibus mansuescere corda . 
at cantu commotae Erebi de sedibus imis umbrae ibant tenues simulacraque luce carentum , quam multa in foliis auium se milia condunt , uesper ubi aut hibernus agit de montibus imber , matres atque uiri defunctaque corpora uita magnanimum heroum , pueri innuptaeque puellae , impositique rogis iuuenes ante ora parentum , quos circum limus niger et deformis harundo Cocyti tardaque palus inamabilis unda alligat et nouies Styx interfusa coercet . 
quin ipsae stupuere domus atque intima Leti Tartara caeruleosque implexae crinibus anguis Eumenides , tenuitque inhians tria Cerberus ora , atque Ixionii uento rota constitit orbis . 
iamque pedem referens casus euaserat omnis , redditaque Eurydice superas ueniebat ad auras pone sequens ( namque hanc dederat Proserpina legem ) , cum subita incautum dementia cepit amantem , ignoscenda quidem , scirent si ignoscere manes : restitit , Eurydicenque suam iam luce sub ipsa immemor heu ! 
uictusque animi respexit . 
ibi omnis effusus labor atque immitis rupta tyranni foedera , terque fragor stagnist auditus Auerni . 
illa " quis et me " inquit " miseram et te perdidit , Orpheu , quis tantus furor ? 
en iterum crudelia retro fata uocant , conditque natantia lumina somnus . 
iamque uale : feror ingenti circumdata nocte inualidasque tibi tendens , heu non tua , palmas . 
" dixit et ex oculis subito , ceu fumus in auras commixtus tenuis , fugit diuersa , neque illum prensantem nequiquam umbras et multa uolentem dicere praeterea uidit ; nec portitor Orci amplius obiectam passus transire paludem . 
quid faceret ? 
quo se rapta bis coniuge ferret ? 
quo fletu manis , quae numina uoce moueret ? 
illa quidem Stygia nabat iam frigida cumba . 
septem illum totos perhibent ex ordine mensis rupe sub aeria deserti ad Strymonis undam flesse sibi , et gelidis haec euoluisse sub astris mulcentem tigris et agentem carmine quercus ; qualis populea maerens philomela sub umbra amissos queritur fetus , quos durus arator obseruans nido implumis detraxit ; at illa flet noctem , ramoque sedens miserabile carmen integrat , et maestis late loca questibus implet . 
nulla Uenus , non ulli animum flexere hymenaei : solus Hyperboreas glacies Tanaimque niualem aruaque Riphaeis numquam uiduata pruinis lustrabat , raptam Eurydicen atque irrita Ditis dona querens . 
spretae Ciconum quo munere matres inter sacra deum nocturnique orgia Bacchi discerptum latos iuuenem sparsere per agros . 
tum quoque marmorea caput a ceruice reuulsum gurgite cum medio portans Oeagrius Hebrus uolueret , Eurydicen uox ipsa et frigida lingua a miseram Eurydicen ! 
anima fugiente uocabat : Eurydicen toto referebant flumine ripae . 
" Haec Proteus , et se iactu dedit aequor in altum , quaque dedit , spumantem undam sub uertice torsit . 
At non Cyrene ; namque ultro affata timentem : " nate , licet tristis animo deponere curas . 
haec omnis morbi causa , hinc miserabile Nymphae , cum quibus illa choros lucis agitabat in altis , exitium misere apibus . 
tu munera supplex tende petens pacem , et facilis uenerare Napaeas ; namque dabunt ueniam uotis , irasque remittent . 
sed modus orandi qui sit prius ordine dicam . 
quattuor eximios praestanti corpore tauros , qui tibi nunc uiridis depascunt summa Lycaei , delige , et intacta totidem ceruice iuuencas . 
quattuor his aras alta ad delubra dearum constitue , et sacrum iugulis demitte cruorem , corporaque ipsa boum frondoso desere luco . 
post , ubi nona suos Aurora ostenderit ortus , inferias Orphei Lethaea papauera mittes et nigram mactabis ouem , lucumque reuises : placatam Eurydicen uitula uenerabere caesa . 
" Haud mora : continuo matris praecepta facessit ; ad delubra uenit , monstratas excitat aras , quattuor eximios praestanti corpore tauros ducit et intacta totidem ceruice iuuencas . 
post , ubi nona suos Aurora induxerat ortus , inferias Orphei mittit , lucumque reuisit . 
hic uero subitum ac dictu mirabile monstrum aspiciunt , liquefacta boum per uiscera toto stridere apes utero et ruptis efferuere costis , immensasque trahi nubes , iamque arbore summa confluere et lentis uuam demittere ramis . 
Haec super aruorum cultu pecorumque canebam et super arboribus , Caesar dum magnus ad altum fulminat Euphraten bello uictorque uolentis per populos dat iura uiamque affectat Olympo . 
illo Uergilium me tempore dulcis alebat Parthenope studiis florentem ignobilis oti , carmina qui lusi pastorum audaxque iuuenta , Tityre , te patulae cecini sub tegmine fagi . 
