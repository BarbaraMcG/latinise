Haec uia Solis erit bis senis lucida signis . 
nobilis hic aries aurato uellere , quondam qui tulit in Tauros Phrixum , qui prodidit Hellen , quem propter fabricata ratis , quem perfida Colchis sopito uigile incesto donauit amori . 
corniger hic taurus , cuius decepta figura Europe , thalamis et uirginitate relicta , per freta sublimis tergo mendacia sensit litora , Cretaeo partus enixa marito . 
sunt gemini , quos nulla dies sub Tartara misit ; sed caelo semper , nautis laetissima signa , Ledaeos statuit iuuenis pater ipse deorum . 
te quoque , fecundam meteret cum comminus hydram Alcides , ausum morsu contingere bello sidere donauit , cancer , Saturnia Iuno , numquam oblita sui , numquam secura nouerca . 
hinc Nemeaeus erit iuxta leo ; tunc pia uirgo ; scorpios hinc duplo quam cetera possidet orbe sidera , per chelas geminato lumine fulgens , quem mihi diua canet dicto prius Orione . 
inde sagittifero tentus curuabitur arcus , qui solitus Musas uenerari supplice plausu acceptus caelo Phoebeis ardet in armis . 
cochlidis inuentor , cuius Titania flatu proelia commisit diuorum laetior aetas bellantem comitata Iouem , pietatis honorem , ut fuerat geminus forma , sic sidere , cepit . 
hic , Auguste , tuum genitali corpore numen attonitas inter gentis patriamque pauentem in caelum tulit et maternis reddidit astris . 
proximus infestas , olim quas fugerat , undas Deucalion paruam defundens indicat urnam . 
annua concludunt Syriae duo numina piscis tempora ; tunc iterum praedictus nascitur ordo lanigeri et tauri , geminorum , postea cancri tunc leo , tunc uirgo , tunc scorpios , arcitenensque et gelidus capricornus et imbrifer et duo pisces . 
huius quantum altas demergitur orbis in undas oceani , tantum liquidum super aera lucet una uia est solis bis senis lucida signis . 
hac rapitur Phoebe , per idem Cythereius ignis fertur iter , per idem cristatus uertice Mauors Mercuriusque celer , regno caeloque uerendus Iuppiter et tristi Saturnus lumine tardus . 
omnibus his gemini motus , quorum alter ab ipsis nascitur et proprios ostendit sidere nisus tunc mundum subeunt lento pede concitus alter inuitos rapit et caeli circumrotat orbem . 
annua sol medius designat tempora , Phoebe menstrua , namque anno solem remeare uidebis , mouerit unde suos currus per signa uolantis . 
hoc peragit spatium breuiore citatior orbe mensem expleturis Phoebe contenta diebus . 
annuus est Veneri cursus neque tardior illa Mercurius , binos Gradiuus perficit orbis . 
Per duodena pater superum dum signa feretur bis senos Phoebus iam tunc compleuerit annos . 
cursus inaequalis cunctis : nunc igne citato festinare putes , nunc pigro sidere somno . 
Grandine permixtas aries niuibusque caducis spargit uicinas supra iuga tristia nubis . 
taurus portat aquas et uentos excitat acres . 
fulmina tum crebro iaculatur Iuppiter et tunc intonat emissis uiolentior ignibus aether . 
at geminis leuiter perstridunt caerula uenti , rarus et in terras caelo dimittitur umor . 
omnia mitescunt tranquillo sidere cancri . 
siccus erit leo , praecipue cum pectora feruent . 
uirgo refert pluuias et permouet aera uentis . 
lenius est librae signum ; uix rorat in illo . 
scorpios assidue caelo minitabitur ignis : lentior in pluuias magis inuenit arua quieta atque trucis uenti densa niue saepe rigebunt . 
rara sagittifero descendunt flumina terris ; aegoceros aliis parcit , sed frigora durat instabilique gelu fallit uestigia passus . 
qui fundit latices caelo quoque permouet imbris . 
omnia miscentur cum piscibus ; aspera uentis aequora turbatos uoluunt ad sidera fluctus ; imbribus incumbit caelum solemque recondit ; grandine pulsatur tellus , niue moenia durant . 
Haec ut quisque deus possedit numine signa , adiungunt proprias uires . 
torpere uidentur omnia Saturno ; raros ille exprimit ignis et siccas hiemes astrictis perficit undis . 
grandine durantur pluuiae , niue grando putrescit et rigor accedit uentis . 
Iuppiter est illo laetus magis . 
hic ubi solis uitauit flammas proprio bene lucidus ore , commissas Cereri fruges spectabis in herbis pomaque purpureo primum nascentia flore ; nec pecus in fetu fallet , noua turba repente mugiet e stabulis , arto balabit ouili . 
idem ne tellus nimium siccata tepore destituat sata , cum tetigit fera cornua tauri , dat pluuias sorbetque datas , cum Pliada fugit atque adiit geminos . 
cancro placidissimus idem dat modicas uires rabidos et temperat aestus . 
et leo terribilis sub te pater ipse repellit instantis morbos et Ditis limina cludit . 
incipit agricolis in uirgine soluere uota . 
iam tum maturae segetes et spicea pendet ante larem primum perfecta messe corona . 
libra tumescentis musto bene percoquit uuas . 
scorpion ingrediens tua , Liber , munera condit iamque sagittiferum scandens sua sidera reddit numquam laetae hiemi . 
modice tamen in capricorno . 
hydrochoon piscesque agitat saeuissimus idem , si statuit currus quocumque in sidere fessos . 
lanigero tollat et Poeni per terga leonis omniaque hibernis permiscet mensibus astra . 
At cum Phoebeos Mauors effugerit ignes , siue aries geminique deum siue acre leonis sidus et aequatae librato pondere chelae aut arcu pollens aut imbris fusor habebit , spissatis caecus nebulis hebetabitur aer nullaque praecipites agitabunt aequora uenti . 
his idem lentos signis cum supprimet ignis belliger et nigra cursus statione tenebit , tum crebro magnus tonitru pulsabitur aether , tum resoluta dabit nimbos cum grandine nubes , sed magis , hibernae sciderit cum sidera partis , effundet totas uiolento numine uires . 
at modicos imbres , proni cum cornua tauri frugiferamque deam uel brumalem capricornum attigerit , liquido non saeuus ab aethere fundet . 
insertus cancro , terras cum letifer ortu Sirius afflauit , nocituros temperat aestus . 
scorpios at primae qua tollit acumina caudae frigidaque extremi iam claudunt sidera pisces , Martia non illos turbabit stella neque imbre aut ulla condet nitidos caligine soles . 
sed si forte diem uictus mutauerit aer et uentos aut fundet aquas gelidissimus undae , fit rigor et toto boreas dominabitur orbe . 
At faciles glebas astringit frigore uerno alma Uenus pecudis claro cum uellere fulsit sub lucem exoriens eademque , ubi tempore eodem aetherium uenit taurum super , imbribus atris et tonitru crebraque abscondit grandine terras . 
temperat in geminis annum nec crede sereno nubila nec diuturna putes , cum sidere cancri fulserit ardentis ; tantum hoc nil sidere certum . 
flagrantis placide lucens haec temperat aestus , cum posuit sedem Nemeaei finibus astri . 
uirgineque et libra semper pendentia tantum nubila continua magis in statione manebunt . 
nunc quoque nulla fides caelo , cum scorpion acrem stat super , incerta namque omnia lege feruntur . 
heu quantis terras tunc Iuppiter imbribus omnis obruet ! 
aut glomerata cadet quam densa per aethram immitis grando ! 
caelum quam saepe sonabit ! 
cum spatium attigerit tendentis spicula signi , non terris imbres , ponto non flamina derunt . 
et caeli terret sonitus mortalia corda , cum sedem aegoceri Cythereius attigit ignis . 
umidus at gelidos portendit aquarius imbris , hibernaeque cadunt pluuiae concretaque grando . 
piscibus a geminis ut prima recurret in astra Hesperos , haec tibi signa dabit , cum lucifer cur ora ingrediens Uenus alma polum ; sed ubi Hespero ignis prouocat aetherios et noctem ducere terris , incipit , exoriens ecce haec Cytherea mouebit . 
uere caueto imbres et fulgura culmine ab alto , Phrixeum rutilo pecus ut radiauerit astro . 
nubila commixtusque fragor pluuialibus undis flaminaque adsiduo terris instantia pulsu et dirae caelo deiecti grandinis ictus , uere magis nitido tauri cum sidere fulsit , apparent ; geminis eadem inconstantia perstat , cum dederit soles , inducet nubila caelo ; nubila cum fuerint , subitos mirabere soles et modo de uento , gelido modo protinus imbre lucens alterna superabit nube serena . 
si Uenus ingressa est spatiosi sidera cancri , pacem mundus habet ; non ulli corpora soles pestiferi incendunt , non sidera densa solutos astringunt artus alieno tempore ; lenis omnia pacato tum sidere temperat aer . 
ac rapidis eadem ne solibus aestuet orbis , efficiet , magni signo conspecta leonis . 
uirgine erunt pluuiae plenique in nube fragores , concaua quos reddunt incluso nubila uento . 
detrahet autumno pluuias eademque replebit nubibus caelum neque frigora prima extremum autumni superent glacialia librae . 
scorpios at raris ne quid caua terra grauetur , horrebit pluuiis . 
at diris omnia nimbis continuisque ruent , cum per sinuosa feretur cornua Centauri rapida distenta sagitta . 
aegoceros imbres et crebro lumine ruptos nubibus elidet sonitus tremuloque nitore flagrantis teli mortalia lumina uincet . 
haec eadem fundens praedicit aquarius imbrem . 
extremi saeuis maria increbrescere uentis ostendent pisces , Veneris quos stella notarit . 
Et quoniam certis extat uia cognita signis , accipe quid moueat mundo Cyllenius ignis , si modo Phoebei flammas effugerit axis , matutina ferens solitos per sidera cursus . 
cum pecudis uillis aurati fulserit astro , uentorumque graues et dirae grandinis irae non intermisso patiendae tempore surgent . 
quin pluuias alias alia in regione notabis affore ; non omni namque est tunc imber in aruo . 
ast ubi se tauri sinuatis cornibus effert , grandine significat . 
geminis tranquilla serenti et placidum nautis spondet caelumque fretumque nubilaque atque imbres , aestus ac frigora miscet . 
certus at ardor erit , quamuis iuuet aura fauoni cum uasti calida radiabit sede leonis . 
templa sed Astraei simul ac possederit ignis , omnia mixta feret , pluuias tantum modo libra , scorpio sed pluuias meditabitur ; undique uenti , undique grando uenit , rumpuntur culmina nimbis . 
centauri attigerit cum iam Cyllenius arcum aut ubi consurget capricornus sede biformis , aut subitos caelo deducet crebrius imbres fulminis aut iactu magnum perrumpet Olympum . 
nulla serenato capricornus nubila caelo comparat , at gelidos flatus caelique fragores non alio melius signo praedicere possis , piscibus haec eadem quamuis cognoscere detur . 
quandoquidem exortus mundo Cyllenius ignis , quid faceret primo docui cum lumine solis , tempus et occasus moneat quae discere Phoebi . 
uer erit hibernis totum exsecrabile nimbis et crebro tonitru ninget , florentia rura spesque nouae segetis quatientur grandinis ictu . 
uretur caelum , magni cum regna Tonantis ingrediens pecudis conscenderit aurea terga . 
hinc et Agenorei stellantia cornua tauri quidue ferant gemini , rapido quid sidere cancer , si penitus quaeres : taurum saeuire uidebis grandine nec contra ferri ratione probanda aut cancrum aut geminos ; calidus uestigia seruat hinc , quo ducta , leo saeuisque caloribus ardet . 
flatibus at gelidis miscet tranquilla serena spicifera dea nota manu , nec libra metenti dissentit diuae ; sed , ut haec , uentura serena nuntiat , at uentis cessat mare , cessat et aer . 
scorpios in pluuias rarus , sed nubibus atris creber agit nimbos et saeua tonitrua portat , clara sagittiferi tetigit cum lumina signi . 
aegocero semper caelo leuis excidit imber , frigidus at rapidis horrebit aquarius euris brumalesque dabit pluuias atque igne perenni cum sonitu quatiet nubes . 
si cura sagacem non frustrata animum certo me limite ducit , haec eadem tibi signa dabunt non irrita pisces . 
Astrorumque globos et sidera maximus Atlans protulit in populos , numeris uersutus et omnes stellarum motus certa ratione notauit ; quae Pharii Tyriique uiri commenta sequentes aequora uere nouo uentos et flamina cuncta Aeolus in partes diuisi rettulit orbis , quo premeret Boreas , Notus unde attolleret imbres quaque Eurus Zephyrusque domo procederet undis et circumpositos armaret in aequora fratres . 
