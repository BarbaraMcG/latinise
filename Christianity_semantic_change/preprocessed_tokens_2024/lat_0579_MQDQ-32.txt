Suscipe , Sethe , libens et perlege mente serena Dicta Columbani fida te voce monentis ; Quae licet ornatu careant sermonis honesti , Vota tamen mentisque piae testantur amorem . 
Vive Deo fidens , Christi praecepta sequendo , Dummodo vita manet , dum tempora certa salutis ; Tempus et hora volat , momentis labitur aetas . 
Dispice , quae pereunt , fugitivae gaudia vitae . 
Non fragiles secteris opes et inania lucra , Nec te sollicitet circumflua copia rerum . 
Sint tibi divitiae divinae dogmata legis , Sanctorumque patrum castae moderamina vitae , Omnia quae dociles scripserunt ante magistri , Vel quae doctiloqui cecinerunt carmina vates . 
Has cape , divitias semper contemne caducas , In mentemque tibi veniat tremebunda senectus , Quam gelidae tandem sequitur violentia mortis . 
Ultima iam sapiens meditatur tempora vitae , Torpentes senio vires morbosque frequentes Incertumque diem leti certosque dolores ; Multa senem fragilis vexant incommoda carnis . 
Nam matie turpi tabescunt languida membra ; Tunc genuum iunctura riget , venasque per omnes Illius in toto frigescit corpore sanguis ; Sic baculo nitens artus sustentat inertes . 
Quid tristis memorem gemitus , quid tedia mentis ? 
Somnus abest oculis , illum sonus excitat omnis . 
Quid tunc argenti , fulvi quid proderit auri Improba congeries multos collecta per annos ? 
Munera quid procerum ? 
Ditis quid prandia mensae ? 
Quid meminisse iuvat transactae gaudia vitae , Venerit extremi tandem cum terminus aevi ? 
Haec , dum vita volat , vigili qui mente retractat , Spernit avaritiam vanosque refutat honores . 
Quid modo terrenis mentes intendere curis Mortales cupiunt ? 
Quid turpia lucra sequuntur ? 
Semper avarus eget nummo , testante poeta , Crescit amor nummi , quantum ipsa pecunia crescit . 
Indiget inter opes nec habet quod habere videtur , Ille domi solus nummos abscondit in arca Divitias cumulans ; dum sese nescit amare , Plus amat heredem , servat cui cuncta fidelis . 
O nimium felix , parcus cui sufficit usus , Corporis ut curam moderamine temperet aequo . 
Non misera capitur caecaque cupidine rerum , Nec maiora cupit quam quae natura reposcit ; Non lucri cupidus nummis marsuppia replet , Nec molles cumulat tinearum ad pabula vestes ; Pascere non pingui procurat fruge cavallos , Nec trepido tales volvit sub pectore curas , Ne subitis pereat collecta pecunia flammis , Aut fracta nummos rapiat fur improbus arca . 
Vivitur argento sine iam , sine vivitur auro . 
Nudi nascuntur , nudos quoque terra receptat . 
Divitibus nigri reserantur limina Ditis , Pauperibusque piis caelestia regna patescunt . 
Temnere divitias monuit salvator avaros ; Quisquis amat Christum , sequitur vestigia Christi ; Nam brevis et fragilis moriturae gloria carnis Quicquid habet , rapidi velox fuga temporis aufert . 
Pulchre veridici cecinit vox talia vatis , " Tempora dinumerans aevi vitaeque caducae , Omnia tempus agit , cum tempore cuncta trahuntur . 
Alternant elementa vices et tempora mutant ; Accipiunt augmenta dies noctesque vicissim . 
Tempora sunt florum , retinet sua tempora messis ; Sic iterum spisso vestitur gramine campus . 
Tempora gaudendi , sunt tempora certa dolendi ; Tempora sunt vitae , sunt tristia tempora mortis . 
Omnia dat , tollit minuitque volatile tempus . 
Ver , aestas , autumnus , hiems , redit annus in annum ; Omnia cum redeunt , homini sua non redit aetas . 
" Haec sapiens omni semper reminiscitur hora , Atque domum luctus epulis praeponit opimis . 
