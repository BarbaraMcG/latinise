Aemula quid cessas finem properare senectus ? 
Cur et in hoc fesso corpore tarda uenis ? 
Solue precor miseram tali de carcere uitam : Mors est iam requies , uiuere poena mihi . 
Non sum qui fueram : periit pars maxima nostri ; Hoc quoque quod superest languor et horror habent . 
Lux grauis in luctu , rebus gratissima laetis , Quodque omni peius funere , uelle mori . 
Dum iuuenile decus , dum mens sensusque maneret Orator toto clarus in orbe fui : Saepe poetarum mendacia dulcia finxi , Et ueros titulos res mihi ficta dabat : Saepe perorata percepi lite coronam , Et merui linguae praemia grata meae ; Quae cum defectis iam sint immortua membris , Heu senibus uitae portio quanta manet ? 
Nec minor his aderat sublimis gratia formae ( Quae , uel si desint cetera , multa placet ) , Quin etiam uirtus fuluo pretiosior auro , Per quam praeclarum plus micat ingenium : Si libuit celeres arcu intemptare sagittas Occubuit telis praeda petita melos ; Si placuit canibus densos circumdare saltus , Prostraui multas non sine laude feras ; Dulce fuit madidam si fors uersare palaestram , Implicui ualidis lubrica membra toris . 
Nunc agili cursu cunctos anteire solebam , Nunc tragici cantus exsuperare melos . 
Augebat meritum dulcis mixtura bonorum , Vt semper uarium plus micat artis opus ; Nam quaecumque solent per se perpensa placere , Alterno potius iuncta decore placent . 
Has inter uirtutis opes tolerantia rerum Spernebat cunctas insuperata minas : Vertice nudato uentos pluuiasque ferebam , Non mihi solstitium , non graue frigus erat ; Innabam gelidas Tiberini gurgitis undas , Nec timui dubio credere membra freto . 
Quamuis exiguo poteram requiescere somno Et quamuis modico membra fouere cibo ; At si me subito uinosus repperit hospes Aut fecit laetus sumere multa dies , Cessit et ipse pater Bacchus stupuitque bibentem Et , qui cuncta solet uincere , uictus abit . 
Haut facile est animum tantis inflectere rebus , Vt res oppositas mens ferat una duas : Hoc quoque uirtutum quondam certamine magnum Socratem palmam promeruisse ferunt , Hinc etiam rigidum memorant ualuisse Catonem : Non res in uitium , sed male facta cadunt . 
Intrepidus quaecumque forent ad utrumque ferebar : Cedebant animo tristia cuncta meo . 
Pauperiem modico contentus semper amaui Et rerum dominus nil cupiendo fui . 
Tu me sola tibi subdis , miseranda senectus , Cui cedit quicquid uincere cuncta potest : In te corruimus , tua sunt quaecumque fatiscunt , Vltima teque tuo conficis ipsa malo . 
Ergo his ornatum meritis prouincia tota Optabat natis me sociare suis ; Sed mihi dulce magis resoluto uiuere collo Nullaque coniugii uincula grata pati : Ibam per mediam uenali corpore Romam Spectandus cunctis undique uirginibus . 
Quaeque peti poterat , fuerat uel forte petita , Erubuit uultus uisa puella meos Et modo subridens latebras fugitiua petebat , Non tamen effugiens tota latere uolens , Sed magis ex aliqua cupiebat parte uideri , Laetior hoc potius quod male tecta fuit . 
Sic cunctis formosus ego gratusque uidebar Omnibus , et sponsus sic generalis eram ; Sed tantum sponsus ; nam me natura pudicum Fecerat , et casto pectore durus eram . 
Nam dum praecipuae cupio me iungere formae , Permansi uiduo frigidus usque toro . 
Omnis foeda mihi est atque omnis rustica uisa Nullaque coniugio digna puella meo . 
Horrebam tenues , horrebam corpore pingues ; Non mihi grata breuis , non mihi longa fuit . 
Cum media tantum dilexi ludere forma ; Maior enim mediis gratia rebus inest . 
Corporis has nostri mollis lasciuia partes Incolit , has sedes mater amoris habet . 
Quaerebam gracilem , sed quae non macra fuisset : Carnis ad officium carnea membra placent . 
Sit quod in amplexu delectet stringere corpus , Ne laedant pressum quaelibet ossa latus . 
Candida contempsi , nisi quae suffusa rubore Vernarent propriis ora serena rosis . 
Hunc Venus ante alios sibi uindicat ipsa colorem , Diligit et florem Cypris ubique suum . 
Aurea caesaries demissaque lactea ceruix Vultibus ingenuis uisa sedere magis . 
Nigra supercilia , frons libera , lumina clara , Vrebant animum saepe notata meum . 
Flammea dilexi modicumque tumentia labra , Quae gustata mihi basia plena darent . 
In tereti collo uisum est pretiosius aurum , Gemmaque iudicio plus radiare meo : Singula turpe seni quondam quaesita referre ; Et quod tunc decuit , iam modo crimen habet . 
Diuersos diuersa iuuant : non omnibus annis Omnia conueniunt : res prius apta nocet . 
Exsultat leuitate puer , grauitate senectus : Inter utrumque manens stat iuuenile decus . 
Hunc tacitum tristemque decet , fit clarior ille Laetitia et linguae garrulitate suae . 
Cuncta trahit se cum uertitque uolubile tempus Nec patitur certa currere quaeque uia . 
Nunc quia longa mihi grauis est et inutilis aetas , Viuere cum nequeam , sit mihi posse mori . 
O quam dura premit miseros condicio uitae : Nec mors humano subiacet arbitrio ! 
Dulce mori miseris , sed mors optata recedit ; At cum tristis erit , praecipitata uenit . 
Me uero heu tantis defunctum in partibus olim Tartareas uiuum constat inire uias . 
Iam minor auditus , gustus minor , ipsa caligant Lumina , uix tactu noscere certa queo . 
Nullus dulcis odor , nulla est iam grata uoluptas : Sensibus expertem quis superesse putet ? 
En Lethaea meam subeunt obliuia mentem , Nec confusa sui iam meminisse potest : Ad nullum consurgit opus , cum corpore languet Atque intenta suis a ! 
stupet illa malis . 
Carmina nulla cano : cantandi summa uoluptas Effugit et uocis gratia uera perit . 
Non fora sollicito , non blanda poemata fingo ; Litibus haut rabidis commoda dura sequor . 
Ipsaque me species quondam dilecta reliquit , Et uideor formae mortuus esse meae . 
Pro niueo rutiloque prius nunc inficit ora Pallor et exsanguis funereusque color . 
Aret sicca cutis , rigidi stant undique nerui , Et lacerant uncae scabrida membra manus . 
Quondam ridentes oculi nunc fonte perenni Deplangunt poenas nocte dieque suas ; Et quos grata prius ciliorum serta tegebant , Desuper incumbens hispida silua premit , Ac uelut inclusi caeco conduntur in antro : Toruum nescio quid heu furiale uident . 
Iam pauor est uidisse senem , nec credere possis Hunc hominem , humana qui ratione caret . 
Si libros repeto , duplex se littera findit , Largior occurrit pagina nota mihi . 
Claram per nebulas uideor mihi cernere lucem , Nubila sunt oculis ipsa serena meis . 
Eripitur sine morte dies : caligine caeca Septum tartareo quis neget esse loco ? 
Talia quis demens homini persuaserit auctor Vt cupiat , uoto turpior esse suo ? 
Iam subeunt morbi , subeunt discrimina mille , Iam dulces epulae deliciaeque nocent . 
Cogimur a gratis animum suspendere rebus , Atque ut uiuamus uiuere destitimus . 
Et me , quem dudum iam nulla aduersa nocebant , Ipsa quibus regimur nunc alimenta grauant . 
Esse libet saturum : saturum mox esse pigebit ; Praestat ut abstineam : abstinuisse nocet . 
Quae modo profuerat , contraria redditur esca : Fastidita iacet , quae modo dulcis erat : Non Veneris , non grata mihi sunt munera Bacchi , Nec quicquid uitae fallere damna solet . 
Sola iacens natura manet , quae sponte per horas Soluitur et uitio carpitur ipsa suo . 
Non totiens experta mihi medicamina prosunt , Non aegris quicquid ferre solebat opem ; Sed cum materia pereunt quaecumque parantur , Fit magis et damnis tristior urna suis . 
Non secus instantem cupiens fulcire ruinam Diuersis contra nititur obicibus , Donec longa dies omni compage soluta Ipsum cum rebus subruat auxilium . 
Quid , quod nulla leuant animum spectacula rerum , Nec mala tot uitae dissimulare licet ? 
Turpe seni vultus nitidi uestesque decorae , Quis sine iamque ipsum uiuere turpe seni . 
Crimen amare iocos , crimen conuiuia , cantus : O miseri , quorum gaudia crimen habent . 
Quid mihi diuitiae , quarum si dempseris usum , Quamuis largus opum , semper egenus ero ? 
Immo etiam poena est partis incumbere rebus , Quas cum possideas est uiolare nefas . 
Non aliter sitiens uicinas Tantalus undas Captat et appositis abstinet ora cibis . 
Efficior custos rerum magis ipse mearum Conseruans aliis , quae periere mihi ; Sicut in auricomis dependens plurimus hortis Peruigil obseruat non sua poma draco . 
Hinc me sollicitum torquent super omnia curae , Hinc requies animo non datur ulla meo . 
Quaerere quae nequeo , semper retinere laboro ; Et retinens semper nil tenuisse puto . 
Stat dubius tremulusque senex semperque malorum Credulus , et stultus quae facit ipse timet . 
Laudat praeteritos , praesentes despicit annos : Hoc tantum rectum , quod sapit ipse , putat . 
Se solum doctum , se iudicat esse peritum ; Et quod sit sapiens desipit inde magis . 
Multa licet nolis referens eademque reuoluens Narrat et alloquium conspuit ipse suum . 
Deficit auditor , non deficit ipse loquendo : O sola fortes garrulitate senes ! 
Omnia nequicquam clamosis uocibus implet : Nil satis est : horrent , quae placuere modo . 
Arridet de se ridentibus , ac sibi plaudens Incipit obprobrio laetior esse suo . 
Hae sunt primitiae mortis , his partibus aetas Defluit et pigris gressibus ima petit . 
Non habitus , non ipse color , non gressus euntis , Non species eadem quae fuit ante manet . 
Labitur ex umeris demisso corpore uestis , Quaeque breuis fuerat iam modo longa mihi est . 
Contrahimur miroque modo decrescimus : ipsa Diminui nostri corporis ossa putes . 
Nec caelum spectare licet , sed prona senectus Terram , qua genita est et reditura , uidet Fitque tripes , prorsus quadrupes , ut paruulus infans , Et per sordentem flebile ! 
repit humum . 
Ortus cuncta suos repetunt matremque requirunt , Et redit ad nihilum , quod fuit ante nihil . 
Hinc est quod baculo incumbens ruitura senectus Assiduo pigram uerbere pulsat humum Et numerosa mouens certo uestigia passu Talia rugato creditur ore loqui : " Suscipe me genitrix , nati miserere laborum : Membra uelis gremio fessa fouere tuo : Horrent me pueri , nequeo uelut ante uideri : Horrendos partus cur sinis esse tuos ? 
Nil mihi cum superis : expleui munera uitae : Redde , precor , patrio mortua membra solo . 
Quid miseros uariis prodest suspendere poenis ? 
Non est materni pectoris ista pati . 
" His dictis trunco titubantes sustinet artus , Neglecti repetens stramina dura tori . 
Quo postquam iacuit , misero quid funere differt ? 
Heu tantum adtracti corporis ossa uides . 
Cumque magis semper iaceat uiuatque iacendo , Quis sub vitali computet esse loco ? 
Iam poena est totum quod uiuimus : urimur aestu , Officiunt nebulae , frigus et aura nocet ; Ros laedit modicoque etiam corrumpimur imbre , Veris et autumni laedit amoena dies . 
Hinc miseros scabies , hinc tussis anhela fatigat : Continuos gemitus aegra senectus habet . 
Hos superesse reor , quibus et spirabilis aer Et lux , qua regimur , redditur ipsa grauis ? 
Ipse etiam , cunctis requies gratissima , somnus Auolat et sera uix mihi nocte redit , Vel si lassatos umquam dignabitur artus , Turbidus heu quantis horret imaginibus ! 
Mollia fulcra tori duris sunt cautibus aequa , Parua licet magnum pallia pondus habent . 
Cogor per mediam turbatus surgere noctem Multaque , ne patiar deteriora , pati . 
Vincimur infirmi defectu corporis , et qua Noluero , infelix hac ego parte trahor . 
Omnia naturae soluuntur uiscera nostrae , Et tam praeclarum quam male nutat opus ! 
His ueniens onerata malis incurua senectus Cedere ponderibus se docet ipsa suis . 
Ergo quis has cupiat per longum ducere poenas Paulatimque anima deficiente mori ? 
Morte mori melius , quam uitam ducere mortis Et sensus membris sic sepelire suis . 
Non queror , heu , longi , quod totum soluitis , anni : Improba naturae dicere iura nefas . 
Deficiunt ualidi longaeuo tempore tauri , Et quondam pulcher fit modo turpis equus . 
Fracta diu rabidi compescitur ira leonis , Lentaque per senium Caspia tigris erit . 
Ipsa etiam ueniens consumit saxa uetustas , Et nullum est quod non tempore cedat opus . 
Sed mihi uenturos melius praeuertere casus Atque infelices anticipare dies : Poena minor , certam subito perferre ruinam : Quod timeas grauius sustinuisse diu . 
At quos fert alios quis possit dicere casus ? 
Hoc quoque difficile est commemorasse seni . 
Iurgia , contemptus uiolentaque damna secuntur , Nec quisquam ex tantis praebet amicus opem . 
Ipsi me pueri atque ipsae sine lite puellae Turpe putant dominum iam uocitare suum . 
Irrident gressus , irrident denique uultum Et tremulum , quondam quod timuere , caput . 
Cumque nihil uideam , tamen hoc spectare licebit , Vt grauior misero poena sit ista mihi . 
Felix qui meruit tranquillam ducere uitam Et laeto stabiles claudere fine dies : Dura satis miseris memoratio prisca bonorum , Et grauius summo culmine missa ruunt . 
En dilecta mihi nimium formosa Lycoris , Cum qua mens eadem , res fuit una mihi , Post multos quibus indiuisi uiximus annos Respuit amplexus , heu , pauefacta meos ; Iamque alios iuuenes aliosque requirit amores : Me uocat inbellem decrepitumque senem ; Nec meminisse volet transactae dulcia uitae Nec quod me potius reddidit ipsa senem ; Immo etiam causas ingrata ac perfida fingit , Vt spretus uitio me iudicer esse meo . 
Haec me praeteriens cum dudum forte uideret , Expuit obductis uestibus ora tegens . 
" Hunc " inquit " dilexi ? 
hic me complexus amauit ? 
Huic ego saepe , nefas , oscula blanda dedi ? 
" Nauseat et priscum uomitu ceu fundit amorem , Inponit capiti plurima dira meo . 
En , quid longa dies nunc affert ! 
ut sibi quisquam Quondam dilectum prodere turpe putet ! 
Nonne fuit melius tali me tempore fungi , Quo nulli merito despiciendus eram , Quam , postquam periit quicquid fuit ante decoris , Extinctum meritis uiuere criminibus ? 
Iam nihil est totum quod uiximus : omnia se cum Tempus praeteriens horaque summa trahit . 
Atque tamen niuei circumdant tempora cani Et iam caeruleus inficit ora color Praestat adhuc nimiumque sibi speciosa uidetur Atque annos mecum despicit illa suos . 
Et , fateor , primae retinet monimenta figurae , Atque inter cineres condita flamma manet . 
Vt uideo , pulcris etiam uos parcitis , anni , Nec ueteris formae gratia tota perit . 
Reliquiis ueterum iuuenes pascuntur amorum , Et , si quid nunc est , quod fuit ante placet : Ante oculos statuunt primaeui temporis actus Atque in praeteritum luxuriantur opus . 
Et quia nos totus membrorum deserit usus , Nullius amplexus quod memoretur habet , Sed solus miseris superest post omnia luctus : Quot bona tunc habui , tot modo damna fleo . 
[ Omnia nemo pati , non omnes omnia possunt efficere : hoc uincit femina uicta uirum . 
] Ergo uelut pecudum praesentia sola manebunt ? 
Nil de transactis quod memoretur erit ? 
Cum fugiunt et bruta nouos animalia campos Ac repetunt celeres pascua nota greges , Sub qua decubuit requiescere diligit umbra Taurus et amissum quaerit ouile pecus , Dulcius in solitis cantat philomela rubetis Fitque suum rabidis dulce cubile feris . 
Tu tantum bene nota tibi atque experta relinquis , Hospitia et potius non manifesta petis . 
Nonne placet melius certis confidere rebus ? 
Euentus uarios res noua semper habet . 
Sum grandaeuus ego , nec tu minus alba capillis : Par aetas animos conciliare solet . 
Si modo non possum , quondam potuisse memento : Sit satis ut placeam me placuisse prius . 
Permanet inualidis reuerentia prisca colonis , Quod fuit in uetulo milite miles amat , Rusticus expertum deflet cessisse iuuencum , Cum quo consenuit uictor honorat equum . 
Nec me adeo primis spoliauit floribus aetas : En facio uersus et mea facta cano . 
Sit grauitas sitque ipsa tibi ueneranda senectus , Sit quod te nosti uiuere uelle diu . 
Quis suam in alterius condemnet crimine uitam Et quo pertendit claudere certet iter ? 
Dicere si fratrem seu dedignaris amicum , Dic patrem : affectum nomen utrumque tenet . 
Vincat honor luxum , pietas succedat amori : Plus ratio quam uis caeca ualere solet . 
His lacrimis longos , quantum fas , fleuimus annos : Est graue quod doleat commemorare diu . 
Nunc operae pretium est quaedam memorare iuuentae Atque senectutis pauca referre meae , Quis lector mentem rerum uertigine fractam Erigat et maestum noscere curet opus . 
Captus amore tuo demens , Aquilina , ferebar Pallidus et tristis , captus amore tuo . 
Nondum quid sit amor uel quid Venus ignea noram , Torquebar potius rusticitate mea . 
Nec minus illa meo percussa cupidine flagrans Errabat , tota non capienda domo . 
Carmina , pensa procul nimium dilecta iacebant : Solus amor cordi curaque semper erat . 
Nec reperire uiam , caecum qua pasceret ignem , Docta nec alternis reddere uerba notis ; Tantum in conspectu studium praestabat inane , Anxia uel solo lumine corda fouens . 
Me pedagogus adit , illam tristissima mater Seruabat tanti poena secunda mali : Pensabant oculos nutusque per omnia nostros Quaeque solet mentis ducere signa calor . 
Dum licuit , uotum tacite compressimus ambo Et uaria dulces teximus arte dolos . 
At postquam teneram rupit uerecundia frontem Nec ualuit penitus flamma recepta tegi , Mox captare locos et tempora coepimus ambo Atque superciliis luminibusque loqui , Fallere sollicitos , suspensos ponere gressus Et tota nullo currere nocte sono . 
Nec longum : genetrix furtiuum sensit amorem ; Et medicare parans uulnera uulneribus Increpitat caeditque : fouentur caedibus ignes , Vt solet adiecto crescere flamma rogo . 
Concipiunt geminum flagrantia corda furorem , Et sic permixto saeuit amore dolor . 
Tunc me uisceribus per totum quaerit anhelis , Emptum suppliciis quem putat esse suis . 
Nec memorare pudet turpesque reuoluere restes , Immo etiam gaudens imputat illa mihi . 
" Pro te susceptos iuuat " inquit " ferre dolores : Tu pretium tanti dulce cruoris eris . 
Sit modo certa fides atque inconcussa uoluntas : Quae nihil imminuit passio , nulla fuit . 
" His egomet stimulis angebar semper et ardens Languebam , nec spes ulla salutis erat . 
Prodere non ausus carpebar uulnere muto ; Sed stupor et macies uocis habebat opus . 
Hic mihi , magnarum scrutator maxime rerum , Solus , Boethi , fers miseratus opem . 
Nam cum me curis intentum saepe uideres Nec posses causas noscere tristitiae , Tandem prospiciens tali me peste teneri Mitibus alloquiis pandere clausa iubes : " Dic " ait " et unde nouo correptus carperis aestu ? 
Dicito et edicti sume doloris opem . 
Non intellecti nulla est curatio morbi , Vt magis inclusis ignibus antra fremunt . 
" Dum pudor est tam foeda loqui uitiumque fateri Agnouit taciti conscia signa mali . 
Mox ait : " occultae satis est res prodita causae , Pone metum : ueniam uis tibi tanta dabit . 
" Prostratus pedibus uerecunda silentia rupi , Cum lacrimis referens ordine cuncta suo . 
" Fac " ait " ut placitae potiaris munere formae . 
" Respondi " pietas talia uelle fugit . 
" Soluitur in risum exclamans : " pro mira uoluntas ! 
Castus amor Veneris dicito quando fuit ? 
Parcere dilectae iuuenis desiste puellae : Impius huic fueris , si pius esse uelis . 
Vnguibus et morsu teneri pascuntur amores , Vulnera non refugit res magis apta plagae . 
" Interea donis permulcet corda parentum Et pretio faciles in mea uota trahit . 
Auri caecus amor natiuum uincit amorem : Coeperunt natae crimen amare suae . 
Dant uitiis furtisque locum , dant iungere dextras Et totum ludo concelebrare diem . 
Permissum fit uile nefas , fit languidus ardor : Vicerunt morbum languida corda suum . 
Illa nihil quaesita uidens procedere , causam Odit et illaeso corpore tristis abit . 
Proieci uanas sanato pectore curas Et subito didici quam miser ante fui . 
" Salue sancta " inquam " semperque intacta maneto , Virginitas , per me plena pudoris eris . 
" Quae postquam perlata uiro sunt omnia tanto Meque uidet fluctus exsuperasse meos , " Macte " inquit " iuuenis , proprii dominator amoris , Et de contemptu sume trophaea tuo . 
Arma tibi Veneris cedantque Cupidinis arcus , Cedat et armipotens ipsa Minerua tibi . 
" Sic mihi peccandi studium permissa potestas Abstulit atque ipsum talia uelle fugit . 
Ingrati , tristes pariter discessimus ambo : Discidii ratio uita pudica fuit . 
Restat adhuc alios turpesque reuoluere casus Atque aliquo molli pascere corda ioco . 
Conueniunt etenim delirae ignaua senectae , Aptaque sunt operi carmina uana meo . 
Sic uicibus uariis alternos fallimus annos , Et mutata magis tempora grata mihi . 
Virgo fuit , species dederat cui candida nomen Candida ; diuersis nam bene compta modis . 
Huic ego per totum uidi pendentia corpus Cymbala multiplices edere pulsa sonos : Nunc niueis digitis , nunc pulsas pectine chordas Arguto quicquam murmure dulce loqui . 
Sic me diuersis tractum de partibus una Carpebat uariis pulcra puella modis . 
Hanc ego saltantem subito correptus amaui Et coepi tacitus uulnera grata pati . 
Singula uisa semel semper memorare libebat : Haerebant animo nocte dieque meo . 
Saepe uelut uisae laetabar imagine formae , Et procul absenti uoce manuque fui ; Saepe , uelut praesens fuerit , mecum ipse loquebar , Cantabam dulces quos solet illa modos . 
O quotiens demens , quotiens sine mente putabar ! 
Nec , puto , fallebar : non bene sanus eram . 
Atque aliquis , cui caeca foret bene nota uoluptas : " Cantat cantantem Maximianus amat . 
" Certe difficile est abscondere pectoris aestus , Panditur et clauso saepius ore furor . 
Nam subito inficiens uultum pallorque ruborque Interdum clausae uocis habebat opus . 
Nec minus ipsa meas prodebant somnia curas , Somnia secreto non bene fida meo . 
Nam cum sopitos premerent obliuia sensus , Confessa est facinus nescia lingua suum . 
" Candida " , clamabam , " propera : cur , Candida , tardas ? 
Nox abit et furtis lux inimica redit . 
" Proximus at genitor mecum comitatus amatae Virginis herbosa forte iacebat humo : Illius ad nomen turbatos excutit artus , Exilit et natam credit adesse suam . 
Omnia collustrans toto me pectore somnum Prospicit efflantem nec meminisse mei . 
" Vana putas an uera ? 
sopor ludibria iactat An te uerus " ait " pectoris ardor habet ? 
Credo equidem assuetas animo remeare figuras , Et fallax studium ludit imago suum . 
" Stat tamen attonitus perplexaque murmura captat Et tacitis precibus dicere plura rogat . 
Sic ego , qui cunctis sanctae grauitatis habebar , Proditus indicio sum miser ipse meo . 
Et nunc infelix tota est in crimine uita , Et peccare senem non potuisse pudet . 
Deserimur uitiis , fugit indignata uoluptas ; Nec quod non possum non uoluisse meum est . 
Hoc etiam meminisse licet , quod serior aetas Intulit , et gemitus , quos mihi laeta dedit , Si quis has possit naturae adtingere partes , Gnarus ut sapiens noxia saepe uelit . 
Interdum rapimur uitiis trahimurque uolentes , Et quod non cupiunt pectora bruta uolunt . 
Missus ad Eoas legati munere partes , Tranquillum cunctis nectere pacis opus , Dum studeo gemini componere foedera regni , Inueni cordis bella nefanda mei . 
Hic me suscipiens Etruscae gentis alumnum Inuoluit patriis Graia puella dolis . 
Nam cum se nostro captam simularet amore , Me potius uero fecit amore capi . 
Peruigil ad nostras astabat nocte fenestras , Nescio quid Graeco murmure dulce canens . 
Nunc aderant lacrimae , gemitus , suspiria , pallor Et quicquid nullum fingere posse putes . 
Sic uelut afflictam nimium miseratus amantem Efficior potius tunc miserandus ego . 
Haec erat egregiae formae uultusque modesti , Grata , micans oculis nec minus arte placens , Docta loqui digitis et carmina fingere docta Et responsuram sollicitare lyram . 
Illam Sirenis , stupefactus cantibus , aequans Efficior demens alter Vlixes ego ; Et quia non poteram tantas euadere moles , Nescius in scopulos et uada caeca feror . 
Quis referat gressus certa se lege mouentes Suspensosque nouis plausibus ire pedes ? 
Grande erat inflexos gradibus numerare capillos , Grande erat in niueo pulla colore coma . 
Vrebant oculos stantes duraeque papillae Et quas astringens clauderet una manu . 
A , quantum mentem stomachi iunctura mouebat Atque sub exhausto pectore pingue femur ! 
Subcubui , fateor , Graiae tunc nescius artis , subcubui Tusca simplicitate senex Qua defensa suo superata est Hectore Troia , Vnum non poterat fraus superare senem ? 
Muneris iniuncti curam studiumque reliqui Deditus imperiis , saeue Cupido , tuis . 
Nec memorare pudet tali me uulnere uictum : Subditus his flammis Iuppiter ipse fuit . 
Sed mihi prima quidem nox affuit ac sua soluit Munera grandaeuo uix subeunda uiro ; Proxima destituit uires , uacuusque recessit Ardor , et in Venerem segnis ut ante fui . 
Terrebar teneros astringere fortiter artus : Visa per amplexus ossa sonare meos . 
" Grandia " clamabat " tua nunc me brachia laedunt : Non tolerant pondus subdita membra tuum . 
" Derigui , quantusque fuit calor ille recessit , Et nata est uenae causa pudenda meae ; Non lac sic tenerum permixta coagula reddunt Nec liquidi mollis spuma liquoris erit . 
Illa uelut proprium repetens infesta tributum Instat et increpitat " debita redde mihi . 
" Sed nihil hic clamor , nil sermo mitis agebat : Quod natura negat , reddere nemo potest . 
Erubui stupuique : simul uerecundia motus Abstulit et blandum terror ademit opus . 
Contractare manu coepit flagrantia membra Meque etiam digitis sollicitare suis . 
Nil mihi torpenti uel tactus profuit ignis : Perstitit in medio frigus ut ante foco . 
" Quae te crudelis rapuit mihi femina ? 
" dixit ; " Cuius ab amplexu fessus ad arma redis ? 
" Iurabam curis animum mordacibus uri Nec posse ad luxum tristia corda trahi . 
Illa dolum credens " non " inquit " fallis amantem : Plurima caecus amor lumina semper habet . 
Quin potius placito noli umquam parcere ludo : Proice tristitias et renouare ioco . 
Obtundunt siquidem curarum pondera sensus : Intermissa minus sarcina pondus habet . 
" Tunc egomet toto uersatus corpore lecto Effusis lacrimis talia uerba dedi : " Cogimur hercle senes crimen uitiumque fateri , Ne meus extinctus forte putetur amor . 
Me miserum , cuius non est culpanda uoluntas ! 
Vindicor infelix debilitatis ope . 
En longo confecta situ tibi tradimus arma , Arma ministeriis quippe dicata tuis . 
Fac quodcumque potes ! 
Nos cessimus hoc tamen ipsa Grandior est hostis , quo minus ardet amor . 
" Protinus argutas admouit turpiter artes Meque cupit flammis uiuificare suis . 
Ast ubi dilecti persensit funera membri Nec uelut expositum surgere uidit onus , Erigitur uiduoque toro laniata recumbens Vocibus his luctus et sua damna fouet : " Mentula , festorum cultrix operosa dierum , Quondam deliciae diuitiaeque meae . 
Quo te deiectam lacrimarum gurgite plangam ? 
Quae de tot meritis carmina digna feram ? 
Tu mihi flagranti succurrere saepe solebas Atque aestus animi ludificare mei , Tu mihi per totam custos gratissima noctem Consors laetitiae tristitiaeque meae , Conscia secreti semper fidissima nostri , Astans internis peruigil obsequiis : Quo tibi feruor abit , per quem feritura placebas , Quo tibi cristatum uulnificumque caput ? 
Nempe iaces nullo , ut quondam , suffusa rubore , Pallida demisso uertice nempe iaces . 
Nil tibi blanditiae , nil dulcia carmina prosunt , Non quicquid mentem sollicitare solet . 
Hinc uelut exposito meritam te funere plango , Occidit assueto quod caret officio . 
" Hanc ego cum lacrimis deducta uoce canentem Irridens dictis talibus increpui : " Dum defles nostri languorem , femina , membri , Ostendis morbo te grauiore premi . 
" Illa furens : " nescis , ut cerno , perfide , nescis : Non fleo priuatum , sed generale chaos . 
Haec genus humanum , pecudum uolucrumque , ferarum Et quicquid toto spirat in orbe , creat . 
Hac sine diuersi nulla est concordia sexus , Hac sine coniugii gratia summa perit . 
Haec geminas tanto constringit foedere mentes , Vnius ut faciat corporis esse duo . 
Pulcra licet pretium , si desit , femina perdit ; Et si defuerit , uir quoque turpis erit : Vt si gemma micans rutilum non conferat aurum , Externum fallax mortiferumque genus . 
Tecum pura fides secretaque certa loquuntur : O uere nostrum fructiferumque bonum ! 
Vade , inquam , felix , semper felicibus apta , Et tibi cognatis utere deliciis ! 
Cedunt cuncta tibi ; quodque est sublimius , ultro Cedunt imperiis maxima sceptra tuis . 
Nec substrata gemunt , sed se tibi subdita gaudent : Vulnera sunt irae prosperiora tuae . 
Ipsa etiam totum moderans sapientia mundum Porrigit inuictas ad tua iussa manus . 
Sternitur icta tuo uotiuo uulnere uirgo Et perfusa nouo laeta cruore iacet . 
Fert tacitum ridetque suum laniata dolorem Et percussori plaudit amica suo . 
Non tibi semper iners , non mollis conuenit actus , Mixtaque sunt ludis fortia facta tuis . 
Nam nunc ingenio , magnis nunc uiribus usa Vincis quae Veneri sunt inimica magis . 
Nam tibi peruigiles intendunt saepe labores Imbres insidiae iurgia damna niues . 
Tu mihi saepe feri commendas corda tyranni , Sanguineus per te Mars quoque mitis erit . 
Tu post extinctos debellatosque gigantes Excutis irato tela trisulca Ioui . 
Tu cogis rabidas affectum discere tigres , Per te blandus amans redditur ipse leo . 
Mira tibi uirtus , mira est patientia : uictos Diligis et uinci tu quoque saepe uoles . 
Cum superata iaces , uires animosque resumis Atque iterum uinci , uincere rursus amas . 
Ira breuis , longa est pietas , recidiua uoluntas , Et cum posse perit , mens tamen una manet . 
" Conticuit tandem longo satiata dolore : Me uelut expletis deserit exsequiis . 
Claude , precor , miseras , aetas uerbosa , querelas . 
Numquid et hic uitium uis reserare tuum ? 
Sit satis , indignum leuiter tetigisse pudorem : Contractata diu crimina crimen habent . 
Omnibus est eadem leti uia , non tamen unus Est uitae cunctis exitiique modus . 
Hac pueri atque senes pariter iuuenesque feruntur , Hac par diuitibus pauper egenus erit . 
Ergo quod attritum quodque est uitabile nulli , Festino gressu uincere praestat iter . 
Infelix ceu iam defleto funere surgo , Hac me defunctum uiuere parte puto . 
