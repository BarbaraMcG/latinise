Tellus ac aethra iubilent in magni cena principis , quae protoplasti pectora uitae purgauit ferculo . 
hac nocte factor omnium potenti sat mysterio carnem suam cum sanguine in escam transfert animae . 
a celsis surgens dapibus praebet formam mortalibus , humilitatis gratia Petri petens uestigia . 
pallet seruus obsequio , cum angelorum dominum ferendo lympham linteo cernit caeno procumbere . 
" permitte Simon ablui ; acta figurant mystica , dum summus ima baiulo , quod cinis seruet cineri . 
" lauator toris accubat , uerbique fauos aggerat , quos inter hostem denotat , necis dolos qui ruminat . 
trux lupe , Iuda pessime , fers agno miti basia , das membra loris regia quae sorde tergunt saecula . 
nexi soluuntur hodie carnis ac cordis carcere ; unguen sacratur chrismatis : spes inde crescit miseris . 
uictori mortis inclitam pangamus laude gloriam , cum Patre et sancto Spiritu qui nos redemit obitu . 
