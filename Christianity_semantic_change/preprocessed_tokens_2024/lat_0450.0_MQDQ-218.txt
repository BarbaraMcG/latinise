Proles uera Dei cunctisque antiquior annis , Nunc genitus , qui semper eras , lucisque repertor Ante tuae matrisque parens , quem misit ab astris Aequaeuus genitor uerbumque in semina fusum Uirgineos habitare sinus et corporis arti Iussit inire uias paruaque in sede morari , Quem sedes non ulla capit , qui lumine primo Uidisti quicquid mundo nascente crearas , Ipse opifex , opus ipse tui , dignatus iniquas Aetatis sentire uices et corporis huius Dissimiles perferre modos hominemque subire , Ut possis monstrare deum , ne lubricus error Et decepta diu uani sollertia mundi Pectora tam multis sineret mortalia saeclis Auctorem nescire suum : te conscia partus Mater et attoniti pecudum sensere timores . 
Te noua sollicito lustrantes sidera uisu In caelo uidere prius , lumenque secuti Inuenere magi . 
tu noxia pectora soluis Elapsasque animas in corpora functa reducis Et uitam remeare iubes . 
tu lege recepti Muneris ad Manes penetras mortisque latebras Immortalis adis . 
nasci tibi non fuit uni Principium finisque mori ; sed nocte refusa In caelum patremque redis rursusque perenni Ordine purgatis adimis contagia terris . 
Tu solus patrisque comes , tu spiritus insons Et toties unus triplicique in nomine simplex . 
Quid , nisi pro cunctis , aliud quis credere possit Te potuisse mori , poteras qui reddere uitam ? 
