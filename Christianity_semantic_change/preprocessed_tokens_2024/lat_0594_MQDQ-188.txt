Mors infesta ruens quanvis ex lege parentis moribus instructis nulla nocere potest , hoc ergo Marii tumulantur membra sepulcro summi pontificis , cui fuit alma fides . 
clericus officio , primaevis tonsus ab annis militia exacta dux gregis egit oves . 
nobilitas generis radians et origo refulgens de fructu meriti nobiliores tenet . 
ecclesiae ornatus vasis fabricando sacratis et manibus propriis praedia iusta colens . 
iustitiae cultor , civium fidissima virtus , norma sacerdotum pontificumque decus , cura propinquorum , iusto bonus arbiter actu , promptus in obsequiis corpore casto dei . 
humanis dapibus fixo moderamine fultus pascendo inopes se bene pavit ope , ieiunando cibans alios , sibi parcus edendo , horrea composuit quo modo pastor abit pervigil in studiis domini , exorando fidelis nunc habet inde requiem unde caro fessa fuit . 
quem pietate patrem dulcedinis arva tuentem amissis terris credimus esse polis . 
