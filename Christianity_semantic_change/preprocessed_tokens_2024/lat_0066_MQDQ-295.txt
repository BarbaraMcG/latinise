Sed siue armigerae rident Tritonidis arces , seu Lacedaemonio tellus habitata colono Sirenumque domus , det primos uersibus annos Maeoniumque bibat felici pectore fontem . 
Mox et Socratico plenus grege mittat habenas liber , et ingentis quatiat Demosthenis arma . 
Hinc Romana manus circumfluat , et modo Graio exonerata sono mutet suffusa saporem . 
Interdum subducta foro det pagina cursum , et fortuna sonet celeri distincta meatu . 
Dent epulas et bella truci memorata canore , grandiaque indomiti Ciceronis uerba minentur . 
His animum succinge bonis : sic flumine largo plenus Pierio defundes pectore uerba . 
Quid faciant leges , ubi sola pecunia regnat , aut ubi paupertas uincere nulla potest ? 
Ipsi qui Cynica traducunt tempora pera , non numquam nummis uendere uera solent . 
Ergo iudicium nihil est nisi publica merces , atque eques in causa qui sedet , empta probat . 
Contemni turpe est , legem donare superbum ; hoc amo , quod possum qua libet ire uia . 
Nam sane et sapiens contemptus iurgia nectit , et qui non iugulat , uictor abire solet . 
Quod non expectes , ex transuerso fit et supra nos Fortuna negotia curat . 
Quare da nobis uina Falerna puer . 
Nomen amicitiae , sic , quatenus expedit , haeret ; calculus in tabula mobile ducit opus . 
Dum fortuna manet , uultum seruatis , amici ; cum cecidit , turpi uertitis ora fuga . 
Grex agit in scaena mimum : pater ille uocatur , filius hic , nomen diuitis ille tenet . 
Mox ubi ridendas inclusit pagina partes , uera redit facies , adsimulata perit . 
Non bibit inter aquas , poma aut pendentia carpit Tantalus infelix , quem sua uota premunt . 
Diuitis haec magni facies erit , omnia aceruans qui timet et sicco concoquit ore famem . 
Qui pelago credit , magno se fenore tollit ; qui pugnas et castra petit , praecingitur auro ; uilis adulator picto iacet ebrius ostro , et qui sollicitat nuptas , ad praemia peccat . 
Sola pruinosis horret facundia pannis , atque inopi lingua desertas inuocat artes . 
Iam decuma maestos inter ancipites metus Phrygas obsidebat messis , et uatis fides Calchantis atro dubia pendebat metu , cum Delio profante caesi uertices Idae trahuntur , scissaque in molem cadunt robora , minacem quae figurarent equum . 
Aperitur ingens antrum et obducti specus , qui castra caperent . 
Huc decenni proelio irata uirtus abditur , stipant graues recessus Danai et in uoto latent O patria , pulsas mille credidimus rates solumque bello liberum : hoc titulus fero incisus , hoc ad fata compositus Sinon firmabat et mendacium in damnum potens . 
Iam turba portis libera ac bello carens in uota properat . 
Fletibus manant genae , mentisque pauidae gaudium lacrimas habet . 
Quas metus abegit . 
Namque Neptuno sacer crinem solutus omne Laocoon replet clamore uulgus . 
Mox reducta cuspide uterum notauit , fata sed tardant manus , ictusque resilit et dolis addit fidem . 
Iterum tamen confirmat inualidam manum altaque bipenni latera pertemptat . 
Fremit captiua pubes intus , et dum murmurat , roborea moles spirat alieno metu . 
Ibat iuuentus capta , dum Troiam capit , bellumque totum fraude ducebat noua . 
Ecce alia monstra : celsa qua Tenedos mare dorso repleuit , tumida consurgunt freta undaque resultat scissa tranquillo minor , qualis silenti nocte remorum sonus longe refertur , cum premunt classes mare pulsumque marmor abiete imposita gemit . 
Respicimus : angues orbibus geminis ferunt ad saxa fluctus , tumida quorum pectora rates ut altae lateribus spumas agunt . 
Dat cauda sonitum , liberae ponto iubae consentiunt luminibus , fulmineum iubar incendit aequor sibilisque undae tremunt . 
Stupuere mentes . 
Infulis stabant sacri Phrygioque cultu gemina nati pignora Lauconte . 
Quos repente tergoribus ligant angues corusci . 
Paruulas illi manus ad ora referunt , neuter auxilio sibi , uterque fratri ; transtulit pietas uices morsque ipsa miseros mutuo perdit metu . 
Accumulat ecce liberum funus parens , infirmus auxiliator . 
Inuadunt uirum iam morte pasti membraque ad terram trahunt . 
Iacet sacerdos inter aras uictima terramque plangit . 
Sic profanatis sacris peritura Troia perdidit primum deos . 
Iam plena Phoebe candidum extulerat iubar minora ducens astra radianti face , cum inter sepultos Priamidas nocte et mero Danai relaxant claustra et effundunt uiros . 
Temptant in armis se duces , ceu ubi solet nodo remissus Thessali quadrupes iugi ceruicem et altas quatere ad excursum iubas . 
Gladios retractant , commouent orbes manu bellumque sumunt . 
Hic graues alius mero obtruncat , et continuat in mortem ultimam somnos ; ab aris alius accendit faces contraque Troas inuocat Troiae sacra . 
Quis furor , exclamat , pacem conuertit in arma ? 
Quid nostrae meruere manus ? 
Non Troius heros hac in classe uehit decepti pignus Atridae , nec Medea furens fraterno sanguine pugnat , sed contemptus amor uires habet . 
Ei mihi , fata hos inter fluctus quis raptis euocat armis ? 
Cui non est mors una satis ? 
Ne uincite pontum gurgitibusque feris alios immittite fluctus . 
Quod solum formae decus est , cecidere capilli , uernantesque comas tristis abegit hiemps . 
Nunc umbra nudata sua iam tempora maerent , areaque attritis ridet adusta pilis . 
O fallax natura deum : quae prima dedisti aetati nostrae gaudia , prima rapis . 
Quid factum est , quod tu proiectis , Iuppiter , armis inter caelicolas fabula muta taces ? 
Nunc erat a torua submittere cornua fronte , nunc pluma canos dissimulare tuos . 
Haec uera est Danae . 
Tempta modo tangere corpus , iam tua flammifero membra calore fluent . 
Idaeo quales fudit de uertice flores Terra parens , cum se concesso iunxit amori Iuppiter et toto concepit pectore flammas : emicuere rosae uiolaeque et molle cyperon , albaque de uiridi riserunt lilia prato : talis humus Uenerem molles clamauit in herbas , candidiorque dies secreto fauit amori . 
Nocte soporifera ueluti cum somnia ludunt errantes oculos effossaque protulit aurum in lucem tellus : uersat manus improba furtum thesaurosque rapit , sudor quoque perluit ora et mentem timor altus habet , ne forte grauatum excutiat gremium secreti conscius auri : mox ubi fugerunt elusam gaudia mentem ueraque forma redit , animus , quod perdidit , optat atque in praeterita se totus imagine uersat . 
Nobilis aestiuas platanus diffuderat umbras et bacis redimita Daphne tremulaeque cupressus et circum tonsae trepidanti uertice pinus . 
Has inter ludebat aquis errantibus amnis spumeus , et querulo uexabat rore lapillos . 
Dignus amore locus : testis siluestris aedon atque urbana Procne , quae circum gramina fusae et molles uiolas cantu sua rura colebant . 
Quid me constricta spectatis fronte Catones , damnatisque nouae simplicitatis opus ? 
Sermonis puri non tristis gratia ridet , quodque facit populus , candida lingua refert . 
Nam quis concubitus , Ueneris quis gaudia nescit ? 
Quis uetat in tepido membra calere toro ? 
Ipse pater ueri doctus Epicurus in arte iussit , et hoc uitam dixit habere telos . 
Nympharum Bacchique comes , quem pulcra Dione diuitibus siluis numen dedit , inclita paret cui Lesbos uiridisque Thasos , quem Lydus adorat septifluus , templumque tuis imponit Hypaepis : huc ades et Bacchi tutor Dryadumque uoluptas , et timidas admitte preces . 
Non sanguine tristi perfusus uenio , non templis impius hostis admoui dextram , sed inops et rebus egenis attritus facinus non toto corpore feci . 
Quisquis peccat inops , minor est reus . 
Hac prece , quaeso , exonera mentem culpaeque ignosce minori , et quandoque mihi fortunae arriserit hora , non sine honore tuum patiar decus . 
Ibit ad aras sancte , tuas hircus , pecoris pater , ibit ad aras corniger et querulae fetus suis , hostia lactens . 
Spumabit pateris hornus liquor , et ter ouantem circa delubrum gressum feret ebria pubes . 
Quicquid in orbe uides , paret mihi . 
Florida tellus , cum uolo , spissatis arescit languida sucis , cum uolo , fundit opes , scopulique atque horrida saxa Niliacas iaculantur aquas . 
Mihi pontus inertes submittit fluctus , zephyrique tacentia ponunt ante meos sua flabra pedes . 
Mihi flumina parent Hyrcanaeque tigres et iussi stare dracones . 
Quid leuiora loquor ? 
Lunae descendit imago carminibus deducta meis , trepidusque furentes flectere Phoebus equos reuoluto cogitur orbe . 
Tantum dicta ualent . 
Taurorum flamma quiescit uirgineis extincta sacris , Phoebeia Circe carminibus magicis socios mutauit Ulixis , Proteus esse solet quicquid libet . 
His ego callens artibus Idaeos frutices in gurgite sistam , et rursus fluuios in summo uertice ponam . 
Non Indum fulgebat ebur , quod inhaeserat auro , nec iam calcato radiabat marmore terra muneribus delusa suis , sed crate saligna impositum Cereris uacuae nemus et noua terrae pocula , quae facili uilis rota finxerat actu . 
Hinc molli stillae lacus et de caudice lento uimineae lances maculataque testa Lyaeo . 
At paries circa palea satiatus inani fortuitoque luto clauos numerabat agrestis , et uiridi iunco gracilis pendebat harundo . 
Tales Herculea Stymphalidas arte coactas ad caelum fugisse reor , peneque fluentes Harpyias , cum Phineo maduere ueneno fallaces epulae . 
Quisquis habet nummos , secura nauiget aura fortunamque suo temperet arbitrio . 
Uxorem ducat Danaen ipsumque licebit Acrisium iubeat credere quod Danaen . 
Carmina componat , declamet , concrepet omnes et peragat causas sitque Catone prior . 
Iurisconsultus " parret , non parret " habeto , atque esto quicquid Seruius et Labeo . 
Multa loquor : quod uis , nummis praesentibus opta , et ueniet . 
Clausum possidet arca Iouem . 
Non solum me numen et implacabile fatum persequitur . 
Prius Inachia Tirynthius ira exagitatus onus caeli tulit , ante profanam Iunonem Pelias sensit , tulit inscius arma Laomedon , gemini satiauit numinis iram Telephus , et regnum Neptuni pauit Ulixes . 
Me quoque per terras , per cani Nereos aequor Hellespontiaci sequitur grauis ira Priapi . 
