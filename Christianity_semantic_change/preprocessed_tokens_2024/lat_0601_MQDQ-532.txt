Ordo sacerdotum uenerandaque culmina Christi , quos dedit alma fides religione patres , paruolus opto loqui regis praeconia celsi : subleuet exigui carmina uester amor . 
Inclite rex armis et regibus edite celsis , primus ab antiquis culmina prima regens , rector habens nascendo decus , moderando sed augens , de radice patris flos generate potens , aequali serie uos nobilitando uicissim tu genus ornasti , te genus ornat aui . 
excepisti etenim fulgorem ab origine gentis , sed per te proauis splendor honore redit . 
te nascente patri lux altera nascitur orbi , nominis et radios spargis ubique nouos , quem praefert Oriens , Libyes , Occasus et Arctus : quo pede non graderis , notus honore uenis . 
quidquid habet mundus peragrasti nomine , princeps , curris et illud iter quod rota solis agit , cognite iam ponto et rubro pelagoque sub Indo , transit et Oceanum fulgida fama sopho . 
nomen ut hoc resonet non impedit aura nec unda : sic tibi cuncta simul , terra uel astra , fauent . 
rex bonitate placens , decus altum et nobile germen , in quo tot procerum culmina culmen habent , auxilium patriae , spes et tutamen in armis , fida tuis uirtus , inclitus atque uigor , Chilperice potens : si interpres barbarus extet , " adiutor fortis " hoc quoque nomen habes . 
non fuit in uacuum sic te uocitare parentes : praesagum hoc totum laudis et omen erat . 
iam tunc indicium praebebant tempora nato , dicta priora tamen dona secuta probant . 
in te , dulce caput , patris omnis cura pependit , inter tot fratres sic amor unus eras . 
agnoscebat enim te iam meliora mereri : unde magis coluit , praetulit inde pater ; praeposuit genitor cum plus dilexit alumnum : iudicium regis frangere nemo potest . 
auspiciis magnis creuisti , maxime princeps , hinc in amore manens plebis et inde patris . 
sed meritis tantis subito sors inuida rerum , perturbare parans regna quieta tibi , concutiens animos populorum et foedera fratrum , laedere dum uoluit , prosperitate fauet . 
denique iam capiti ualido pendente periclo , quando ferire habuit , reppulit hora necem . 
cum retinereris mortis circumdatus armis , eripuit gladio sors operante deo . 
ductus ad extremum remeas de funere uitae , ultima quae fuerat fit tibi prima dies . 
noxia dum cuperent hostes tibi bella parare , pro te pugnauit fortis in arma fides . 
prospera iudicium sine te tua causa peregit , et rediit proprio celsa cathedra loco . 
res bone , ne doleas , nam te fortuna querellis unde fatigauit , hinc meliora dedit . 
aspera tot tolerando diu modo laeta sequuntur et per maerores gaudia nata metis . 
multimodas perpesse minas tua regna resumis , namque labore graui crescere magna solent . 
aspera non nocuit , sed te sors dura probauit : unde grauabaris , celsior inde redis . 
altior assiduis crescis , non frangeris armis , et belli artificem te labor ipse facit . 
fortior efficeris per multa pericula princeps ac per sudores dona quietis habes . 
nil dolet amissum te rege superstite mundus , cui se seruarunt debita regna gradu . 
consuluit domui , patriae populoque creator , quem gentes metuunt , te superesse uirum . 
ne ruat armatus per Gallica rura rebellis , nomine uictoris hic es et ampla tegis : quem Geta , Uasco tremunt , Danus , Euthio , Saxo , Britannus , cum patre quos acie te domitasse patet . 
terror es extremis Fresonibus atque Suebis , qui neque bella parant , sed tua frena rogant . 
omnibus his datus es timor illo iudice campo , et terrore nouo factus es altus amor . 
in te , rector , habet regio circumdata murum ac leuat excelsum ferrea porta caput . 
tu patriae radias adamantina turris ab austro et scuto stabili publica uota tegis . 
neu grauet haec aliquis , pia propugnacula tendis ac regionis opes limite forte foues . 
quid de iustitiae referam moderamine , princeps ? 
quo male nemo redit , si bene iusta petit , cuius in ore probo mensurae libra tenetur rectaque causarum linea currit iter . 
nec mora fit uero , falsus nihil explicat error iudiciisque tuis fraus fugit , ordo redit . 
quid ? 
quoscumque etiam regni dicione gubernas , doctior ingenio uincis et ore loquax , discernens uarias sub nullo interprete uoces , et generum linguas unica lingua refert . 
erigit exiguos tua munificentia cunctos , et quod das famulo credis id esse tuum . 
qualiter hinc itidem tua se praeconia tendunt laudis et hoc cumulo concutit astra fragor . 
cui simul arma fauent et littera constat amore : hinc uirtute potens , doctus et inde places . 
inter utrumque sagax , armis et iure probatus belliger hinc radias , legifer inde micas . 
de uirtute pater , reparatur auunculus ore , doctrinae studio uincis et omne genus . 
regibus aequalis de carmine maior haberis , dogmate uel qualis non fuit ante parens . 
te arma ferunt generi similem , sed littera praefert : sic ueterum regum par simul atque prior . 
admirande mihi nimium rex , cuius opime proelia robor agit , carmina lima polit . 
legibus arma regis et leges dirigis armis : artis diuersae sic simul itur iter . 
discere si posset , rector , tua singula quisquis , ornarent plures quae bona solus agis . 
sed tamen haec maneant et crescant prospera uobis et liceat solio multiplicante frui coniuge cum propria , quae regnum moribus ornat principis et culmen participata regit prouida consiliis , sollers , cauta , utilis aulae , ingenio pollens , munere larga placens , omnibus excellens meritis Fredegundis opima , atque serena suo fulget ab ore dies , regia magna nimis curarum pondera portans , te bonitate colens , utilitate iuuans . 
qua pariter tecum moderante palatia crescunt , cuius et auxilio floret honore domus . 
quaerens unde uiro duplicentur uota salutis et tibi mercedem de Radegunde facit . 
quae meritis propriis effulget gloria regis et regina suo facta corona uiro . 
tempore sub longo haec te fructu prolis honoret , surgat et inde nepos , ut renoueris auus . 
ergo creatori referatur gratia digne , et cole , rex , regem qui tibi praebet opem , ut seruet cumuletque bonum ; nam rector ab alto omnia solus habet qui tibi multa dedit . 
da ueniam , uictor , tua me praeconia uincunt : hoc quoque , quod superor , fit tibi maior honor . 
paruolus opto tamen , sic prospera uota secundent , ut ueniant terris haec pia dona polis . 
aera temperie faueant tibi , tempora pace , frugibus arua micent , foedera regna ligent . 
edomites hostes , tuearis amore fideles , sis quoque catholicis religionis apex , summus honor regis , per quem donantur honores , cui longaeua dies constet et alma fides . 
regibus aurum alii aut gemmarum munera soluant : de Fortunato paupere uerba cape . 
Aspera condicio et sors irreuocabilis horae ! 
quod generi humano tristis origo dedit , cum suadens coluber proiecit ab ore uenenum , morsu et serpentis mors fuit Eua nocens : sumpsit ab ipso ex tunc Adam patre terra dolorem , et de matre gemens mundus amara capit . 
praeuaricando duo probro damnantur acerbo : ille labore dolet , haec generando gemit . 
mors uenit inde uorax , transmissa nepotibus ipsis , heredesque suos tollit origo nocens . 
ecce hoc triste nefas nobis genuere parentes : coeperat unde prius , hinc ruit omne genus . 
primus Abel cecidit miserando uulnere caesus , ac fraterna sibi sarcula membra fodent . 
post quoque Seth obiit , sub Abel uice redditus isdem , et quamuis rediit , non sine fine fuit . 
quid Noe memorem , laudatum uoce Tonantis ? 
quem leuis arca tulit , nunc grauis arua premit . 
sic quoque Sem et Iafeth , iustissima denique proles sancta et progenies tale cucurrit iter . 
quid patriarcha Abraham uel Isac , Iacob quoque dignus , cum de lege necis nemo solutus adest ? 
Melchisedech etiam , domini sacer ore sacerdos , Iob quoque seu geniti sic abiere sui . 
legifer ipse iacet Moyses Aaronque sacerdos , alloquiisque dei dignus amicus obit . 
successorque suus , populi dux inclitus Iesus , quos legitis libris occubuere patres . 
quid Gedeon , Samson uel quisquis in ordine iudex ? 
morti sub domino iudice nemo fugit . 
Israhelita potens Dauid res atque propheta est situs in tumulo cum Salomone suo . 
Esaias Danihel Samuel Ionasque beatus , uiuens sub pelago , stat modo pressus humo . 
princeps claue Petrus , primus quoque dogmate Paulus , quamuis celsae animae , corpora terra tegit . 
semine ab humano cui nullus maior habetur , uir baptista potens ipse Iohannes obit . 
Enoch Heliasque hoc adhuc spectat uterque : qui satus ex homine est et moriturus erit . 
ipse creator ouans surgens cito Christus ab umbris , hic quia natus homo est , carne sepultus humo . 
quis , rogo , non moritur , mortem gustante salute ? 
dum pro me uoluit hic mea uita mori ? 
dic mihi , quid poterunt Augusti aut culmina regum , membra creatoris cum iacuere petris ? 
bracchia non retrahunt fortes neque purpura reges , uir quicumque uenit puluere , puluis erit . 
nascimur aequales morimurque aequaliter omnes : una ex Adam est mors , Christus et una salus . 
diuersa est merces , funus tamen omnibus unum : infantes , iuuenes , sic moriere senes . 
ergo quid hinc facimus nunc te rogo , celsa potestas , cum nihil auxilii possumus esse rei ? 
ploramus , gemimus , sed nec prodesse ualemus : luctus adest oculis , est neque fructus opis . 
uiscera torquentur , lacerantur corda tumultu ; sunt cari extincti , flendo cadunt oculi . 
ecce uocatur amor neque iam reuocatur amator , nos neque iam repetit quem petra mersa tegit . 
quamuis clamantem refugit mors surda nec audit , nec scit in affectum dura redire pium . 
sed , nolo atque uolo , migrabo cum omnibus illuc ; ibimus hinc omnes , nemo nec inde redit : donec ad aduentum domini caro mortua uiuat , surgat et ex proprio puluere rursus homo , coeperit ut tegere arentes cutis uda fauillas et uiui cineres de tumulis salient . 
ibimus ergo omnes alia regione locandi , ibimus ad patriam quos peregrina tenent . 
ne cruciere igitur , pie rex , fortissime princeps , quod geniti pergunt quo petit omnis homo . 
quale placet figulo uas fictile , tale paratur ; quando placet figulo , uasa soluta ruunt . 
quod iubet omnipotens , non possumus esse rebelles , cuius ad intuitum sidera terra tremunt . 
ipse creat hominem : quid dicere possumus ? 
idem qui dedit et recipit : crimina nulla gerit . 
illius ecce sumus figmentum et spiritus inde est : cum iubet , hinc imus qui sumus eius opus . 
si libet , in hora montes freta sidera mutat cui sua facta fauent : quid homo fumus agit ? 
rex precor ergo potens , age quod tibi , maxime , prosit , quod prodest animae cum deitatis ope : esto uirile decus , patienter uince dolores : quod non uitatur , uel toleretur onus . 
quod trahimus nascendo , sine hoc non transigit ullus : quod nemo immutat , uel ratione ferat . 
consuleas dominae reginae et amantis amatae , quae bona cuncta capit te sociante sibi ; maternum affectum placare iubeto dolentem , nec simul ipse fleas nec lacrimare sinas . 
te regnante uiro tristem illam non decet esse , sed magis ex uestro gaudeat alta toro . 
deprecor hoc etiam , uitam amplam coniugis optans , consuleas genitae , consuleas patriae . 
talis erit populus qualem te uiderit omnis , deque tua facie plebs sua uota metet . 
denique Iob natos septem uno triste sub ictu amittens laudes rettulit ore deo . 
Dauid psalmographus genitum cum amisit amatum , mox tumulo posuit , prandia festa dedit . 
femina bis felix pia mater Machabeorum natos septem uno funere laeta tulit , prompta aiens domino : " semper tibi gloria , rector , cum uis , summe pater , pignora mater habet " . 
unde deo potius referatur gratia nostro , germine de uestro qui facit ire polo , eligit et gemmas de mundi stercore pulchras de medioque luto ducit ad astra throno . 
messis uestra deo placuit , quam in horrea condit dum spicis teneris dulcia grana metat . 
non paleas generas , frumenta sed integra gignis , nec recremanda focis , sed recreanda polis : praesertim qui sic sancto baptismate puri hinc meruere rapi , fonte lauante noui . 
stantes ante deum uelut aurea uasa decoris aut quasi candelabris pulchra lucerna nitens , immaculatae animae , radiantes semper honore , uiuorum retinent in regione locum inque domo domini plantati lumine uernant , candida ceu rubeis lilia mixta rosis . 
iusserit et dominus cum membra redire sepulta , uestibit genitos tunc stola pulchra tuos aut palmata chlamys rutilo contexta sub auro , et uariis gemmis frons diadema geret ; utentes niueam per candida pectora pallam , purpureamque togam fulgida zona ligat . 
tunc pater et genetrix mediis gaudebitis illis , cum inter sidereos cernitis esse uiros . 
est tamen omnipotens , Abrahae qui semen adauxit , uobis atque dabit Iob quod amore dedit , restituens numerum natorum germine digno , progeniemque refert nobilitante fide . 
qui in solium Dauid Salomonis contulit ortum , pro uice germani cum redit ipse patri , ille tibi poterit de coniuge reddere natum , cui pater alludat , ubere mater alat , qui medius uestri reptans per colla parentum regibus et patriae gaudia longa paret . 
Post tempestates et turbida nubila caeli , quo solet infesto terra rigere gelu , post ualidas hiemes ac tristia frigora brumae , flamine seu rapidi rura grauante noti , succedunt iterum uernalia tempora mundo grataque post glaciem prouocat aura diem . 
rursus odoriferis renouantur floribus arua , frondibus arboreis et uiret omne nemus ; dulce saporatis curuantur robora pomis , et redeunte sibi gramine ridet ager . 
sic quoque iam , domini , post tristia damna dolentes uos meliore animo laetificate , precor . 
ecce dies placidi reuocant paschalia Christi , orbs quoque totus item per noua uota fremit . 
gaudia plus faueant per celsa palatia regum et per uos famuli festa beata colant . 
omnipotens nobis uestram addat in orbe salutem atque diu patriam culmina uestra regant . 
Flere monent populum crudelia funera regum , cum caput orbis humo maesta sepulchra tegunt . 
hoc igitur tumulo recubans Chlodobercthus habetur , qui tria lustra gerens raptus ab orbe fuit , de proauo ueniens Chlodouecho celsa propago , Chlodacharique nepos Chilpericique genus ; quem de regina sumpsit Fredegunde iugali , auserat et nascens Francica uota puer . 
quo patris et patriae dum spes adolesceret ampla , accelerante die sors inimica tulit . 
sed cui nulla nocent queruli contagia mundi , non fleat ullus amor , quem modo cingit honor . 
nam puer innocuus uiuens sine crimine lapsus perpetui regni se fauet arce frui . 
Dulce caput , populi , Dagobercthe , perennis amore , Auxilium patriae , spes puerilis obis , Germine regali nascens generosus , et infans Ostensus terris , mox quoque rapte polis , Belligeri ueniens Chlodouechi gente potenti , Egregii proaui germen honore pari , Regibus antiquis respondens nobilis infans , Chilpericique patris uel Fredegunde genus . 
Te ueneranda tamen mox abluit unda lauacri : Hinc licet abreptum lux tenet alma throno . 
Uiuis honore ergo et , cum iudex uenerit orbis , Surrecturus eris fulgidus ore nitens . 
Pollente eloquio peruenit epistula cursu , sed uoluit uoto tarda uenire meo . 
nec tamen offendit , quamuis remorata requirit , quem tenet adstrictum mente ligante uirum . 
cum cupiam , talem qualis fuit ille Nazanzo Gregorium ut repares dogmate , sede parens . 
quaeque iniunxisti , pater , ecce poemata misi , et mihi proficient si tibi , care , placent . 
hoc mandas etiam quo Sapphica metra remittam : da ueniam , modici dum seges urguet agri . 
dum meto , da spatium : tibi mox parere parabo ; si saturer fructu , fors meliora cano . 
condere si ualeo , cum metro mitto libellum ; quae cape tu uoto quo tibi dictat amor . 
Corde iucundo , calamo uenusto litteras mittis cupiente uoto , blanda conscribens serie salutis , care Gregori : exigens nuper noua me mouere metra quae Sappho cecinit decenter , sic Dionaeos memorans amores , docta puella . 
Pindarus Graius , meus inde Flaccus Sapphico metro , modulante plectro molliter pangens citharista , blando carmine lusit . 
cur mihi iniungis lyricos melodes , uoce qui rauca modo uix susurro ? 
eloqui chordis mea dextra nescit pollice dulci . 
qui uel haec olim mihi si fuissent nota prudentum docili Camena , per tot oblitus fueram benignam tempora Musam : cum labor doctis sit , ut ista pangant dogma nec quisquam rapienter intret et satis constent resonare paucis metra poetis . 
non leue est nautae rate transfretare uincere aut uastum pelagus natatu ; uix procelloso repetunt sub austro carbasa portum . 
arduum nobis iter et profundum , quo iubes pergi : tamen ibo uotis ; si minus possum pedibus uiare , ducor amore . 
praestitit , pastor , tua mi uoluntas codicem farsum tumido cothurno quemque paupertas mea uix ualebat tangere sensu . 
regiis uerbis humili repugnat , diuites uersus inopi recusans et mihi Mopso reserare nolens docta sophistis : disputans multum uariante milto quaeque sunt rythmis uel amica metris , Sapphicum quantum trimetrumue adornet dulcis epodus . 
multus auctorum numerus habetur plura dicentum modulo canoro quae uolens isto memorare metro nomina frango . 
maxime qui nunc resolutus arte postque bis denos loquor istud annos , clara quod scripsit citharam terendo Lesbia uirgo . 
scire qui uult haec , Libycas harenas ante per litus numerare tendat , cuncta quam metris ratione cauta carmine cingat . 
nam moras feci , remoratus ipse , pluribus causis modo hinc et inde , nec uacans legi placida quiete dulce sophistae . 
scito nam , pastor , nec adhuc cucurri ordinem totum religens libelli ; sed satis , crede , est , satis est amanti sola uoluntas . 
ergo laxatus celeri uolatu ad patrem sacrum comitante uoto et sibi nostrum renouans amorem perge , libelle . 
forte non possum piger ire gressu quo uocat blandus meus ille uultus : in uicem nostram , rogo te , libelle , redde salutem . 
sit memor fili pater , ore dulci hunc precans qui nos , mare et astra fecit , ac piis uotis bene se colentem pectore seruet ; feminae carae , sibi mente nexae quem colunt , Agnes , Radegundis : idem , sicut exposcunt uice filiarum , solue salutem . 
adde Iustinam pariter precantem , nempe commendans famulam propinquam , et refer quantum sibi cara profert neptis honorem . 
haec tibi promptus prece uoce mente soluo , uix implens , ego pauper arte , sed tamen largo refluens amore , care Gregori . 
Summe sacerdotum , bonitatis opima facultas , culmen honore tuo , lumen amore meo , officiis uenerande sacris , pietatis alumne , pignore amicitiae corde tenende meae , florens in studiis et sacra in lege fidelis , semper agens animae dona futura tuae : te , pater , ergo precans terram freta sidera testor , ut uelis ore sacro me memor esse tuum . 
Reddita ne doleas , felix Magantia , casus : antistes rediit qui tibi ferret opem . 
ne maerore graui lacrimans orbata iaceres , te meruisse fame porrigit ecce manum genitor Sidonius urbi , quo renouante locum prisca ruina perit ; iura sacerdoti sacro moderamine seruans , per cuius studium creuit et ipse gradus . 
parturis assidue grauidos , ecclesia , fructus , quam uir apostolico iunctus amore regit ; suscipit heredes caelesti germine natos , tali nupta uiro quando marita placet . 
te uigili custode lupus non diripit agnos , te pascente gregem non ouis ulla perit : cautius in tuto per mitia pascua ducis , toxica ne noceant , florea rura paras . 
sis cibus ut populi , placide ieiunia seruas et satias alios subtrahis unde tibi . 
nudos ueste tegis captiuo uincula soluens , deposito reddens libera colla iugo . 
exulibus domus es , [ set ] et esurientibus esca : felix cui Christus debitor inde manet ! 
te doctrina probum , prouidentia sacra modestum facit eloquio uincere mella tuo . 
templa uetusta nouans specioso fulta decore inseris hinc populis plus in amore deum . 
ut plebem foueas et Rheni congruis amnes : quid referat terris qui bona praebet aquis ? 
hic quod fana micant , a te instaurata quod extant , uiuis in aeterno laude fluente tibi . 
haec [ habeas ] longos meritorum fruge per annos et crescente diu de grege uota feras . 
Summe pater patriae , dulci mihi nomine Rucco , interiora mei cordis amore tenens : quidquid amicitiae ueteris collegimus ambo crescit in affectum semper , opime , meum . 
nam mihi nulla meos obliuio tollit amantes : ante sit extremum , quam mihi desit amor . 
unde , beate pater , properans dependo salutem , optans longinquo te superesse gradu . 
hinc etiam genitae reddunt tibi pectore grates munere pro niueo marmore de Pario : quae , quotiens epulae disco tribuuntur in illo , in doni specie te pietate uident . 
nam pro gemmarum serie tibi reddat honorem cui data proficiunt crux ueneranda throno . 
Uir uenerande , sacer meritis et honore colende , Droctouee , mihi semper amore pater , qui de discipulis Germani iure beati norma magisterii factus es ipse sui ; cuius pontificis sacra per uestigia currens despicis hic mundum , [ dum ] cupis ire polo : perge libenter iter caeli mansurus in orbe , et pro me famulo , quaeso , precato deum . 
Dulcis amice mihi , memorabile nomen amantis , promptus in officiis uir , Faramode , bonis , si non ipse adii , te pagina missa salutet soluat et obsequium quod minus ipse gero . 
commendesque libens domnis me regibus , oro , et referas grates pro pietatis ope . 
impenso affectu me pagina uestra requirat , hoc remeante tamen redde benigne uicem . 
Corde parentali , iugi pietate colendi , hinc Lupe blande mihi , Waldo uel inde sacer , ut bonitate pari simul estis honore ministri , sic mihi consimili semper amore rati . 
quod ualeo facio : absens uel dependo salutem : si non possum oculis , uos peto litterulis . 
pontifici summo nos commendate , precamur , regibus et domnis ferte salutis opus . 
Droctoueo dulci , clero et conciuibus , oro , quod praesens facerem , uos adhibete uicem . 
Mummolus egregius ueneretur Caesariusque et Constantino me memorate meo . 
Laurenti , merito flammis uitalibus uste , qui feruente fide uictor ab igne redis , uir dilecte deo terreno in corpore quondam ( tunc quoque sidereus iam tibi sensus erat ) . 
qui potuisti oculos tactu reuocare sepultos , rursus et in uacua fronte referre diem ( luminis extinctas iterum accendisse lucernas credimus hic signo te faciente crucis ) : addita nunc etiam populis miracula praestas , ut fidei tribuas indubitanter opem . 
dum tua templa nouant breuiori robore plebes , creueruntque trabes creuit et alma fides : stipite contracto tua se mercede tetendit ; quantum parua prius , postea caesa fuit . 
crescere plus meruit succisa securibus arbor et didicit sicca longior esse coma . 
unde recisa fuit , populis fert inde salutem : si uenit intrepidus , lumina caecus habet . 
tu leuita sacer , poena purgate fideli , unde prius flammas , hinc modo lumen habes . 
uisa [ his ] temporibus uenerandi antistitis acta , sed tamen aeterno sunt memoranda die . 
Cede Parum , paries lapidoso structe metallo : artificis merito praefero ligna tibi . 
aethera mole sua tabulata palatia pulsant , quo neque lima patet consolidante manu . 
quidquid saxa , sablo , calces , argila tuentur , singula silua fauens aedificauit opus . 
altior immitior quadrataque porticus ambit et sculpturata lusit in arte faber . 
Inclite dux , meritis totum uulgate per orbem , quem nimis egregium splendida fama refert , non ego praeteream praeconia celsa , Chrodine , ne uidear solus magna silere bonis . 
Itala terra tibi , pariter Germania plaudunt , laus tua cunctorum semper in ore sonat . 
clarus ab antiquis , digno generosior ortu , regibus et patriae qui placiturus eras . 
te tutorem alii nutritoremque fatentur et fit certamen de pietate tua . 
ut habeant alii , nulli tua dona recusas : tu tibi plus auges quas bene fundis opes . 
cui possis praestare , libens exquiris , et optas , ut sis apud cunctos : hos facis esse tuos . 
es generale bonum , nulli grauis , omnibus aequus , iustitiae socium nulla rapina tenet . 
mitis in alloquio , placidus , grauis atque modestus , omnia cui data sunt , ut decus omne geras . 
gentibus astrictus , Romanis carus haberis , felix qui populis semper in ore manes . 
