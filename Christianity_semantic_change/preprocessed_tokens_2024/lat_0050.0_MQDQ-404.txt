Meretricem Athenis Ephesum miles auehit . 
Id dum ero amanti seruos nuntiare uolt Legato peregre , ipsus captust in mari Et eidem illi militi dono datust . 
Suom arcessit erum Athenis et forat Geminis communem clam parietem in aedibus , Licere ut quiret conuenire amantibus . 
Obhaerentis custos hos uidet de tegulis , Ridiculis autem , quasi sit alia , luditur . 
Itemque impellit militem Palaestrio Omissam faciat concubinam , quando ei Senis uicini cupiat uxor nubere . 
Vltro abeat orat , donat multa . 
Ipse in domo Senis prehensus poenas pro moecho luit . 
Meretricem ingenuam deperibat mutuo Atheniensis iuuenis ; Naupactum is domo legatus abiit . 
Miles in eandem incidit , deportat Ephesum inuitam . 
Seruos Attici , ut nuntiaret domino factum , nauigat ; capitur , donatur illi captus militi . 
Ad erum ut ueniret Ephesum scribit . 
Aduolat adulescens atque in proximo deuortitur apud hospitem paternum . 
Medium parietem perfodit seruos commeatus clanculum qua foret amantum . 
Geminam fingit mulieris sororem adesse . 
Mox ei dominus aedium suam clientam sollicitandum ad militem subornat . 
Capitur ille , sperat nuptias , dimittit concubinam et moechus uapulat . 
