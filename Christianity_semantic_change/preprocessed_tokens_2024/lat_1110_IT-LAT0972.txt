PETRI ABAELARDI SOLILOQUIUM ; PETRI ABAELARDI SOLILOQUIUM ; Dixit A. P. , dixit P. A. , dixit eidem idem . 
ABAELARDUS . 
Cum sit , Petre , Christus Deus a quo Christianis dicuntur , sola est gens nostra , ut aestimo , quae diuini nominis appellatione sit insignita . 
PETRUS . 
Ipsi gloria qui tanti nominis gloriam tam infirme concessit creatura , ut ipso quoque uocabulo ei capiti cuius membra sumus coniuncti , ex ipsa nominis interpretatione id quod dicimur seruare moneamur . 
Christus quippe Graece a chrismate ( id est unctione ) dictus , Latine unctus interpretatur , quod Hebraicae messias sonat . 
Inungi autem tam reges quam sacerdotes solebent . 
Ideoque nomine unctionis tam rex esse quam sacerdos ostenditur rex quidem per potentiam qua suos eruere a periculis ac protegere potest ; sacerdos per proprii corporis immolationem , qua quos eruit a diabolo reconciliat Deo . 
A Christo itaque Christiani quasi a messia Messianite dicimur - - id est a rege illo summo siue sacerdote , quasi regales siue sacerdotales . 
Quod beatus exprimens Petrus , regale nos sacerdotium appellat , quales esse debeamus commemorans - - nostrae uidelicet carnalitatis impetus re gendo et , mactatis carnalibus concupiscentiis , nos ipsos Deo quasi sacrificium offerendo . 
Gratia itaque Christi in nobis dilatata ; est ; , iuxta illud Apostoli : Quia caritas Dei diffusa est in cordibus nostris per Spiritum Sanctum qui datus est nobis . 
Nomen quoque dilatari conueniebat , sicut etiam in Cantico Canticorum dicitur : Unguentum effusum nomen tuum . 
Ac si diceret : nomen tuum , O Christe , quod unguentum ( id est unctionem ) sonat , est effusum ( id est dilatatum ) atque in multos deriuatum , qui inde scilicet Christiani dicti sunt . 
ABAELARDUS . 
Sed et iuxta Apostolum , cum sit Christus ipsa Dei sapientia quam sophiam Greci nominant , nullos rectius dici philosophos autumo quam qui huius summae ac perfectae sapientiae amatores exsistunt . 
PETRUS . 
Hoc equidem ipsa philosophici nominis etymologia requirit , et maxime , tam doctrinae fidei quam morum disciplina seu uita , ipsos nobis philosophos gentium certum est conuenire . 
Adeo namque de fide Trinitatis aperte disseruerunt , ut mirabile sit eos quoque in plerisque diligentius quam prophetas ipsos totem huius fidei summam exposuisse . 
Quorum etiam sequaces in tantam ausi sunt insaniam prorumpere , ut dominum quoque Iesum dicerent ea quae de fide Trinitatis praedicauit a philosophis didicisse . 
Unde et beatus Augustinus in libro VIII De ciuitate Dei : Mirantur , inquit , quidam nobis in Christi gratia sociati cum audiunt uel legunt Platonem eum de Deo ista sensisse quae multum congruere ueritati nostrae religionis agnoscuntur . 
Idem enim in II De doctrina Christiana : Quidam lectores et dilectores Platonis ausi sunt in tantam prorumpere dementiam quod dicerent omnes domini nostri Iesu Christi sententias , quas mirari et praedicare coguntur , de Platonis libris eum didicisse . 
Quod si uitam quoque philosophorum ac morum disciplinam pensemus , nullos aut paucos fidelium Christianorum de contemptu saeculi aut morum disciplina eis anteferendos esse censebimus - - qui etiam sophum siue philosophum magis ex uita quam ex scientia dicendum esse asserunt . 
De fide autem philosophorum atque uita seu etiam disciplina morum in exhortatione nostra ad fratres et commonachos nostros satis arbitror a nobis esse expositum . 
Quam quidem exhortationem quisquis legerit , uidebit philosophos non tam nomine quam re ipsa Christianis maxime sociatos . 
Neque enim Graecia tot philosophicis rationibus armata , euangelicae praedicationis iugo colla tam cito submisisset nisi antea scriptis philosophorum , sicut Iudea prophetarum , ad hoc esset preparata . 
ABAELARDUS . 
Verbum quoque Dei - - quod Greci logon uocant - - solum Christum dicimus . 
Unde Augustinus in Libro Quaestionum LXXXIII , capitulo xliv : In principio erat uerbum , inquit , quod Graece logos dicitur . 
Hinc , et iuxta nominis etymologiam , quicumque huic uero ac perfecto uerbo per doctrinam et amorem cohaerent , uere logici sicut et philosophi dicendi sunt , nullaque disciplina uerius logica dici debet quam Christiana doctrina . 
PETRUS . 
Etsi hoc quidem modo sermonis usus non habeat - - ut uidelicet aut Christianos nunc specialiter nominemus philosophos , aut eorum de Christo scientiam aut a Christo traditam doctrinam appellemus logicam - - profitemur tamen his quae dicis nominum etymologias maxime consentire . 
ABAELARDUS . 
Immo etiam res ipsas plurimum attestari . 
Quo enim apud gentiles philosophicae potiores sunt disciplinae tanto uel multo amplius uniuersis sacris eruditionibus euangelica quam Christus tradidit perfectior est disciplina . 
Qui etiam suis quantam sermonis abundantiam daret , demonstratus in igneis linguis aduentus Spiritus Sancti manifestat , qui eos omnium linguarum uarietates - - omnium ; uidelicet ; sermonum genera - - perfectissime docuit . 
Unde scriptum est : ac si aperte diceretur ; non sunt locutionum uarietates aut eloquentiae ornamenta uel genera quae suis ipse non dederit . 
; Quibus etiam promiserat , dicens quod cum ueniret spiritus ille ueritatis , doceret illos omnem ueritatem ut tam uerbis eos quam scientia perfectos efficeret , ut quae perfecte cognoscerent disserere ad integrum possent . 
Quanto autem de Deo perfectiorem sint adepti scientiam quam antiqui Patres , hii qui ab ipso unigenito Dei sunt edocti , Gregorius in extrema parte Ezechielis homelia iii edisserens , ait : Per temporum incrementa creuit in Patribus scientia Dei . 
Unde Daniel : Pertransibunt plurimi et multiplex erit scientia . 
PETRUS . 
Et hoc quoque libenter accipimus quod et ueritas habet et nostrae fidei professionem commendat , quippe , quomodo per praedicationem paucorum et simplicium hominum tot in uniuersis mundi partibus Christus acquisisset , nisi eos interius mira sapientia repleret atque eloquentiae gratia insigniret ? 
Sicut enim in ipsa . 
Rhetoricae fronte Tullius meminit : Nemo nisi sapientia et eloquentia praeditus homines a iocunda sua consuetudine , quae presertim iam naturae uim obtineret propter uetustatem , conuertere et ad diuersas rationes uitae traducere posset . 
Quo autem difficiliora uidentur ac perfectiora Christi precepta , maior praedicatoribus eius discretio et eloquentia conferenda erat . 
ABAELARDUS . 
Certe nihil uerius ac magis rationi consentaneum quam ut optimis tam scientiae quam eloquentiae munirentur armis quorum praedicatio ad uniuersum acquirendum mundum a Domino destinabatur , ut cum fiducia uerbum omnibus praedicarent . 
Quos et ipse , dum mittit , confortat , dicens : Cum steteritis ante reges et praesides , nolite cogitare quomodo aut quid loquamini . 
Dabitur enim uobis in illa hora quid loquamini . 
