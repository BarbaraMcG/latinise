Non unus vitae color est nec carminis unus lector : habet tempus pagina quaeque suum . 
est quod mane legas , est et quod vespere . 
laetis seria miscuimus , temperie ut placeant . 
hoc mitrata Venus probat , hoc galeata Minerva , Stoicus has partes , has Epicurus amat . 
salva mihi veterum maneat dum regula morum , ludat permissis sobria Musa iocis . 
Cedere quae lato nescit fera saucia ferro armatique urget tela cruenta viri , quam grandis parvo patitur sub vulnere mortem et solam leti vim probat esse manum ! 
mirantur casusque novos subitasque ruinas nec contenta ictos letaliter ire per artus coniungit mortes una sagitta duas . 
plurima communi pereunt sic fulminis ictu ; haec quoque de caelo vulnera missa putes . 
Illyricis regnator aquis , tibi , Nile , secundus , Danuvius laetum profero fonte caput . 
salvere Augustos iubeo natumque patremque , armiferis alui quos ego Pannoniis . 
nuntius Euxino iam nunc volo currere ponto , ut sciat hoc superum cura secunda Valens , caede fuga flammis stratos periisse Suebos nec Rhenum Gallis limitis esse loco . 
quod si lege maris refluus mihi curreret amnis , huc possem victos inde referre Gothos . 
Danuvius penitis caput occultatus in oris totus sub vestra iam dicione fluo . 
qua gelidum fontem mediis effundo Suebis , imperiis gravidas qua seco Pannonias , et qua dives aquis Scythico solvo ostia ponto , omnia sub vestrum flumina mitto iugum . 
Augusto dabitur sed proxima palma Valenti : inveniet fontes hic quoque , Nile , tuos . 
Nunc te marmoreum pro sumptu fecimus ; at cum Augustus frater remeaverit , aureus esto . 
Quod leo tam tenui patitur sub harundine letum , non vires ferri sed ferientis agunt . 
Phosphore , clamosi spatiosa per aequora circi septenas solitus victor obire vias , improperanter agens primos a carcere cursus , fortis praegressis ut potereris equis , ( promptum et veloces erat anticipare quadrigas ; victores etiam vincere laus potior ) , hunc titulum vani solacia sume sepulchri et gradere Elysios praepes ad alipedes . 
Pegasus hinc dexter currat tibi , laevus Arion funalis , quartum det tibi Castor equum . 
Sparge mero cineres bene olentis et unguine nardi , hospes , et adde rosis balsama puniceis . 
perpetuum mihi ver agit illacrimabilis urna et commutavi saecula , non obii . 
nulla mihi veteris perierunt gaudia vitae , seu meminisse putes omnia sive nihil . 
Fama est fictilibus cenasse Agathoclea regem atque abacum Samio saepe onerasse luto , fercula gemmatis cum poneret horrida vasis et misceret opes pauperiemque simul . 
quaerenti causam respondit , " rex ego qui sum Sicaniae , figulo sum genitore satus . 
" fortunam reverenter habe , quicumque repente dives ab exili progrediere loco . 
Toxica zelotypo dedit uxor moecha marito , nec satis ad mortem credidit esse datum ; miscuit argenti letalia pondera vivi , cogeret ut celerem vis geminata necem . 
dividat haec si quis , faciunt discreta venenum ; antidotum sumet qui sociata bibet . 
ergo inter sese dum noxia pocula certant , cessit letalis noxa salutiferae , protinus et vacuos alvi petiere recessus , lubrica deiectis qua via nota cibis . 
quam pia cura deum ! 
prodest crudelior uxor , et cum fata volunt bina venena iuvant . 
Vane , quid affectas faciem mihi ponere , pictor , ignotamque oculis sollicitare deam ? 
aeris et linguae sum filia , mater inanis indicii , vocem quae sine mente gero . 
extremos pereunte modos a fine reducens ludificata sequor verba aliena meis . 
auribus in vestris habito penetrabilis echo ; et si vis similem pingere , pinge sonum . 
" Cuius opus ? 
" " Phidiae , qui signum Pallados , eius , quique Iovem fecit , tertia palma ego sum . 
sum dea quae rara et paucis Occasio nota . 
" " quid rotulae insistis ? 
" " stare loco nequeo . 
" " quid talaria habes ? 
" " volucris sum ; Mercurius quae et Fortuna solet , trado ego , cum volui . 
" " crine tegis faciem . 
" " cognosci nolo . 
" " sed heus tu occipiti calvo es . 
" " ne tenear fugiens . 
" " quae tibi iuncta comes ? 
" " dicat tibi . 
" " dic , rogo , quae sis . 
" " sum dea cui nomen nec Cicero ipse dedit ; sum dea quae facti non factique exigo poenas , nempe ut paeniteat : sic Metanoea vocor . 
" " tu modo dic , quid agat tecum . 
" " quandoque volavi haec manet ; hanc retinent quos ego praeterii . 
tu quoque dum rogitas , dum percontando moraris , elapsam disces me tibi de manibus . 
Omnia quae longo vitae cupiuntur in aevo ante quater plenum consumpsit Anicia lustrum . 
infans lactavit , pubes et virgo adolevit , nupsit concepit peperit iam mater obivit . 
quis mortem accuset , quis non accuset in ista ? 
aetatis meritis anus est , aetate puella . 
Dicebam tibi , " Galla , senescimus : effugit aetas . 
utere vere tuo ; casta puella anus est . 
" sprevisti , obrepsit non intellecta senectus nec revocare potes qui periere dies . 
nunc piget , et quereris quod non aut ista voluntas tunc fuit aut non est nunc ea forma tibi . 
da tamen amplexus oblitaque gaudia iunge . 
da fruar , etsi non quod volo , quod volui . 
Trinacrii quondam currentem in litoris ora ante canes leporem caeruleus rapuit . 
at lepus , " in me omnis terrae pelagique rapina est , forsitan et caeli , si canis astra tenet . 
Quam segnis scriptor , tam lentus , Pergame , cursor fugisti et primo captus es in stadio . 
ergo notas scripto tolerasti , Pergame , vultu et quas neglexit dextera frons patitur . 
Pergame , non recte punitus fronte subisti supplicium , lentae quod meruere manus . 
at tu , qui dominus , peccantia membra coerce ; iniustum falsos excruciare reos . 
aut inscribe istam , quae non vult scribere , dextram aut profugos ferri pondere necte pedes . 
Canus rogabat Laidis noctem Myron ; tulit repulsam protinus . 
causamque sensit et caput fuligine fucavit atra candidum , idemque vultu , crine non idem Myron orabat oratum prius . 
sed illa formam cum capillo comparans similemque , non ipsum , rata , fortasse et ipsum , sed volens ludo frui , sic est adorta callidum : " inepte , quid me quod recusavi rogas ? 
patri negavi iam tuo . 
Laidas et Glyceras , lascivae nomina famae , coniunx in nostro carmine cum legeret , ludere me dixit falsoque in amore iocari : tanta illi nostra est de probitate fides . 
Vxor , vivamus ceu viximus , et teneamus nomina quae primo sumpsimus in thalamo , nec ferat ulla dies ut commutemur in aevo , quin tibi sim iuvenis tuque puella mihi . 
Nestore sim quamvis provectior aemulaque annis vincas Cumanam tu quoque Deiphoben , nos ignoremus quid sit matura senectus : scire aevi meritum , non numerare decet . 
Qui primus , Meroe , nomen tibi condidit , ille Thesidae nomen condidit Hippolyto . 
nam divinare est nomen componere quod sit fortunae et morum vel necis indicium . 
Protesilae , tibi nomen sic fata dederunt , victima quod Troiae prima futurus eras ; Idmona quod vatem , medicum quod Iapyga dicunt , discendas artes nomina praeveniunt . 
et tu sic , Meroe , non quod sis atra colore ut quae Niliaca nascitur in Meroe , infusum sed quod vinum non diluis undis , potare immixtum sueta merumque merum . 
Me lapidem quondam Persae advexere , tropaeum ut fierem belli ; nunc ego sum Nemesis . 
ac sicut Graecis victoribus asto tropaeum , punio sic Persas vaniloquos Nemesis . 
Qui laqueum collo nectebat , repperit aurum thesaurique loco deposuit laqueum ; at qui condiderat , postquam non repperit aurum , aptavit collo quem reperit laqueum . 
Excipis adverso quod pectore vulnera septem , arma super veheris quod , Thrasybule , tua , non dolor hic patris , Pitanae sed gloria maior ; rarum tam pulchro funere posse frui . 
quem postquam maesto socii posuere feretro , talia magnanimus reddidit orsa pater : " flete alios : natus lacrimis non indiget ullis , et meus et talis et Lacedaemonius . 
Mater Lacaena clipeo obarmans filium " cum hoc " , inquit , " aut in hoc redi . 
Quidam superbus opibus et fastu tumens tantumque verbis nobilis , spernit vigentis clara saecli nomina , antiqua captans stemmata , Martem Remumque et conditorem Romulum privos parentes nuncupans . 
hos ille Serum veste contexi iubet , hos caelat argento gravi , ceris inurens ianuarum limina et atriorum pegmata : credo , quod illi nec pater certus fuit et mater est vere lupa . 
Laudet Achaemenias Orientis gloria telas , molle aurum pallis , Graecia , texe tuis , non minus Ausoniam celebret dum fama Sabinam , parcentem magnis sumptibus , arte parem . 
Sive probas Tyrio textam subtemine vestem , seu placet inscripti commoditas tituli , ipsius hoc dominae concinnat utrumque venustas ; has geminas artes una Sabina colit . 
Licia qui texunt et carmina , carmina Musis , licia contribuunt , casta Minerva , tibi ; ast ego rem sociam non dissociabo Sabina , versibus inscripsi quae mea texta meis . 
" Inventor primus cynices ego . 
" " quae ratio istaec ? 
Alcides multo dicitur esse prior . 
" " Alcida quondam fueram doctore secundus : nunc ego sum cynices primus , et ille deus . 
Discipulus melior nulli meliorve magister . 
dicere me verum novit qui novit utrumque . 
Ogygia me Bacchum vocat , Osirin Aegyptos putat ; Mysi Phanacen nominant , Dionyson Indi existimant ; Romana sacra Liberum , Arabica gens Adoneum , Lucaniacus Pantheum . 
Orta salo , suscepta solo , patre edita Caelo , Aeneadum genetrix , hic habito alma Venus . 
Lucius una quidem , geminis sed dissita punctis littera ; praenomen sic nota sola facit . 
post M incisum est . 
puto sic , non tota videtur ; dissiluit saxi fragmine laesus apex . 
nec quisquam , Marius seu Marcius anne Metellus hic iaceat , certis noverit indiciis . 
truncatis convulsa iacent elementa figuris , omnia confusis interiere notis . 
miremur periisse homines ? 
monumenta fatiscunt , mors etiam saxis nominibusque venit . 
Me sibi et uxori et natis commune sepulchrum constituit seras Carus ad exsequias . 
iamque diu monumenta vacant , sitque ista querella longior , et veniant ordine quisque suo nascendi qui lege datus , placidumque per aevum condatur , natu qui prior , ille prior . 
Hanc volo quae non vult , illam quae vult ego nolo : vincere vult animos , non sociare Venus . 
Oblatas sperno illecebras , detrecto negatas ; nec satiare animum nec cruciare volo . 
nec bis cincta Diana placet nec nuda Cythere : illa voluptatis nil habet , haec nimium . 
callida sed mediae Veneris mihi venditet artem femina , quae iungat quod " volo nolo " vocant . 
moribus ambo malis nomina falsa gerunt , . 
una potest ambos littera corrigere . 
Germani fratres sunt Chrestos , Acindynos alter . 
falsum nomen utrique , sed ut verum sit utrique alpha suum Chresto det Acindynos , ipse sine alpha permaneat : verum nomen uterque geret . 
" Tris uno in lecto ; stuprum duo perpetiuntur et duo committunt . 
" " Quattuor esse reor . 
" " Falleris : extremis da singula crimina et illum bis numera medium , qui facit et patitur . 
Emptis quod libris tibi bibliotheca referta est , doctum et grammaticum te , Philomuse , putas . 
hoc genere et chordas et plectra et barbita conde ; omnia mercatus cras citharoedus eris . 
Rhetoris haec Rufi statua est , nil verius ; ipse est , ipse adeo linguam non habet et cerebrum . 
et riget et surda est et non videt : omnia Rufi . 
unum dissimile est : mollior ille fuit . 
Elinguem quis te dicentis imagine pinxit ? 
dic mihi , Rufe . 
taces ? 
nil tibi tam simile est . 
" Haec Rufi tabula est . 
" " nil verius . 
ipse ubi Rufus ? 
" " in cathedra . 
" " quid agit ? 
" " hoc quod et in tabula . 
" Reminisco " Rufus dixit in versu suo ; cor ergo versus , immo Rufus , non habet . 
Qui " reminisco " putat se dicere posse Latine , hic ubi " co " scriptum est , faceret " cor " , si cor haberet . 
Rufus vocatus rhetor olim ad nuptias , celebri ut fit in convivio , grammaticae ut artis se peritum ostenderet , haec vota dixit nuptiis : " et masculini et feminini gignite generisque neutri filios . 
" Ore pulchro et ore muto scire vis quae sim ? 
" " volo . 
" " imago Rufi rhetoris Pictavici . 
" " diceret sed ipse vellem rhetor hoc mi . 
" " non potest . 
" " cur ? 
" " ipse rhetor est imago imaginis . 
" Rhetoris haec Rufi statua est ? 
" " si saxea , Rufi . 
" " cur id ais ? 
" " semper saxeus ipse fuit . 
Laeta bis octono tibi iam sub consule pubes cingebat teneras , Glaucia adulte , genas . 
et iam desieras puer anne puella videri , cum properata dies abstulit omne decus . 
sed neque functorum socius miscebere vulgo nec metues Stygios flebilis umbra lacus , verum aut Persephonae Cinyreius ibis Adonis aut Iovis Elysii tu Catamitus eris . 
" Dic , canis , hic cuius tumulus ? 
" " canis . 
" " at canis hic quis ? 
" " Diogenes . 
" " obiit ? 
" " non obiit sed abit . 
" " Diogenes , cui pera penus , cui dolia sedes , ad manes abiit ? 
" " Cerberus inde vetat . 
" " quonam igitur ? 
" " clari flagrat qua stella Leonis additus est iustae nunc canis Erigonae . 
Pera polenta tribon baculus scyphus , arta supellex ista fuit Cynici : sed putat hanc nimiam . 
namque cavis manibus cernens potare bubulcum " cur , scyphe , te , dixit , " gesto supervacuum ? 
Effigiem , rex Croese , tuam , ditissime regum , vidit apud manes Diogenes cynicus . 
" nil " , inquit , " tibi , Croese , tuum ; superant mihi cuncta . 
nudus eram ; sic sum . 
nil habui ; hoc habeo . 
" rex ait , " haud egui , cum tu mendice carebas omnibus ; et careo , si modo non egeo ? 
Vivebam ; sum facta silex , qua deinde polita Praxiteli manibus vivo iterum Niobe . 
reddidit artificis manus omnia , sed sine sensu : hanc ego , cum laesi numina , non habui . 
Thebarum regina fui , Sipyleia cautes quae modo sum . 
laesi numina Letoidum . 
bis septem natis genetrix laeta atque superba tot duxi mater funera quot genui . 
nec satis hoc divis : duro circumdata saxo amisi humani corporis effigiem . 
sed dolor obstructis quamquam vitalibus haeret perpetuasque rigat fonte pio lacrimas . 
pro facinus ! 
tantaene animis caelestibus irae ? 
durat adhuc luctus matris , imago perit . 
Armatam vidit Venerem Lacedaemone Pallas . 
" nunc certemus " , ait , " iudice vel Paride . 
" cui Venus , " armatam tu me , temeraria , temnis , quae quo te vici tempore nuda fui ? 
Lais anus Veneri speculum dico ; dignum habeat se aeterna aeternum forma ministerium . 
at mihi nullus in hoc usus , quia cernere talem qualis sum nolo , qualis eram nequeo . 
Istos , tergemino nasci quos cernis ab ovo , patribus ambiguis et matribus assere natos . 
hos genuit Nemesis , sed Leda puerpera fovit ; Tyndareus pater his et Iuppiter hic putat , hic scit . 
Vera Venus Cnidiam cum vidit Cyprida , dixit , " vidisti nudam me , puto , Praxitele . 
" " non vidi nec fas , sed ferro opus omne polimus : ferrum Gradivi Martis in arbitrio . 
qualem igitur domino scierant placuisse Cytheren , talem fecerunt ferrea caela deam . 
Bucula sum caelo genitoris facta Myronis aerea ; nec factam me puto sed genitam . 
sic me taurus init , sic proxima bucula mugit , sic vitulus sitiens ubera nostra petit . 
miraris quod fallo gregem ? 
gregis ipse magister inter pascentes me numerare solet . 
Vbera quid pulsas frigentia matris aenae , o vitule , et sucum lactis ab aere petis ? 
hunc quoque praestarem , si me pro parte parasset exteriore Myron , interiore deus . 
Daedale , cur vana consumis in arte laborem ? 
me potius clausa subice Pasiphae . 
Illecebras verae si vis dare , Daedale , vaccae , viva tibi species vacca Myronis erit . 
Aerea mugitum poterat dare vacca Myronis , sed timet artificis deterere ingenium . 
fingi nam similem vivae quam vivere plus est , nec sunt facta dei mira , sed artificis . 
Aerea bos steteram ; mactata est vacca Minervae , sed dea proflatam transtulit hic animam . 
et modo sum duplex , pars aerea , pars animata ; haec manus artificis dicitur , illa deae . 
Quid me , taure , paras specie deceptus inire ? 
non sum ego Minoae machina Pasiphae . 
Necdum caduco sole , iam sub vespere ageret iuvencas cum domum pastor suas , unam relinquens me minabat ut suam . 
Vnam iuvencam pastor forte amiserat numerumque iussus reddere me defuisse conquerebatur , sequi quae noluissem ceteras . 
Vallebanae ( nova res et vix credenda poetis , sed quae de vera promitur historia ) femineam in speciem convertit masculus ales pavaque de pavo constitit ante oculos . 
cuncti admirantur monstrum , sed mollior agna " quid stolidi ad speciem notae novitatis hebetis ? 
an vos Nasonis carmina non legitis ? 
Caenida convertit proles Saturnia Consus ambiguoque fuit corpore Tiresias . 
vidit semivirum fons Salmacis Hermaphroditum , vidit nubentem Plinius androgynum . 
nec satis antiquum , quod Campana in Benevento unus epheborum virgo repente fuit . 
nolo tamen veteris documenta arcessere famae : ecce ego sum factus femina de puero . 
" Pythagora Euphorbi , reparas qui semina rerum corporibusque novis das reduces animas , dic , quid erit Marcus iam fata novissima functus , si redeat vitam rursus in aeriam ? 
" " quis Marcus ? 
" " feles nuper pullaria dictus , corrupit totum qui puerile secus , perversae Veneris postico vulnere fossor , Lucili vatis sub pilo pullo premor . 
" " non taurus , non mulus erit , non hippocamelus , " non caper aut aries , sed scarabaeus erit . 
Lambere cum vellet mediorum membra virorum Castor nec posset vulgus habere domi , repperit ut nullum fellator perderet inguen : uxoris coepit lingere membra suae . 
Praeter legitimi genitalia foedera coetus repperit obscenas veneres vitiosa libido , Herculis heredi quam Lemnia suasit egestas , quam toga facundi scaenis agitavit Afrani et quam Nolanis capitalis luxus inussit . 
Crispa tamen cunctas exercet corpore in uno : deglubit , fellat , molitur per utramque cavernam , ne quid inexpertum frustra moritura relinquat . 
Abiecta in triviis inhumati glabra iacebat testa hominis , nudum iam cute calvitium . 
fleverunt alii , fletu non motus Achillas , insuper et silicis Vere dissecuit . 
eminus ergo icto rediit lapis ultor ab osse auctorisque sui frontem oculosque petit . 
sic utinam certos manus impia dirigat ictus , auctorem ut feriant tela retorta suum . 
Languenti Marco dixit Diodorus haruspex ad vitam non plus sex superesse dies . 
sed medicus divis fatisque potentior Alcon falsum convicit ilico haruspicium . 
tractavitque manum victuri , ni tetigisset : ilico nam Marco sex periere dies . 
Alcon hesterno signum Iovis attigit . 
ille quamvis marmoreus vim patitur medici . 
ecce hodie iussus transferri e sede vetusta effertur , quamvis sit deus atque lapis . 
Languentem Gaium moriturum dixerat olim Eunomus ; evasit fati ope , non medici . 
paulo post ipsum videt aut vidisse putavit pallentem et multa mortis in effigie . 
" quis tu ? 
" " Gaius " , ait . 
" vivisne ? 
" hic abnuit . 
" et quid nunc agis hic ? 
, " missu Ditis " , ait , " venio , ut , quia notitiam rerumque hominumque tenerem , accirem medicos . 
" Eunomus obriguit . 
tum Gaius , " metuas nihil , Eunome : dixi ego et omnes nullum qui saperet dicere te medicum . 
Latratus catulorum , hinnitus fingis equorum , caprigenumque pecus lanigerosque greges balatu assimulas , asinos quoque rudere dicas cum vis Arcadicum fingere , Marce , pecus . 
gallorum cantus et ovantes gutture corvos et quicquid vocum belua et ales habet , omnia cum simules ita vere , ut ficta negentur , non potes humanae vocis habere sonum . 
Emendata potest quaenam vox esse magistri , nomen qui proprium cum vitio loquitur ? 
Auxilium te nempe vocas , inscite magister . 
da rectum casum : iam solicismus eris . 
Eune , quid affectas vendentem Phyllida odores ? 
diceris hanc mediam lambere , non molere . 
perspice ne mercis fallant te nomina , vel ne aere Seplasiae decipiare cave , dum que putas communis odoris et nardum ac sardas esse sapore pari . 
Diversa infelix et lambit et olfacit Eunus ; dissimilem olfactum naris et oris habet . 
Salgama non hoc sunt quod balsama cedite odores . 
nec male olere mihi nec bene olere placet . 
et et alter nomina si scribas , prima elementa adime , ut facias verbum , quod tu facis , Eune magister . 
dicere me Latium non decet opprobrium . 
Eune , quod uxoris gravidae putria inguina lambis , festinas non natis tradere natis . 
Eunus Syriscus , inguinum ligurritor , opicus magister ( sic eum docet Phyllis ) , muliebre membrum qua triangulum cernit triquetro coactu litteram ducit . 
de valle femorum altrinsecus pares rugas mediumque , fissi rima qua patet , callem dicit esse : nam trifissilis forma est . 
cui ipse linguam cum dedit suam , est . 
veramque in illis esse notam sentit . 
quid , imperite , putas ibi scriptum , ubi locari convenit longum ? 
miselle doctor , tibi sit obsceno tuumque nomen sectilis signet . 
Deformem quidam te dicunt , Crispa ; at ego istud nescio . 
si pulchra es iudice me , satis est . 
quin etiam cupio , iunctus quia zelus amori est , ut videare aliis foeda , decora mihi . 
Sit mihi talis amica velim , iurgia quae temere incipiat nec studeat quasi casta loqui , pulchra procax petulante manu , Vera quae ferat et regerat caesaque ad oscula confugiat . 
nam nisi moribus his fuerit , casta modesta pudenter agens , dicere abominor , uxor erit . 
Hoc quod amare vocant misce aut dissolve , Cupido : aut neutrum flammis ure vel ure duos . 
Aut restingue ignem quo torreor , alma Dione , aut transire iube vel fac utrimque parem . 
Incipe : dimidium facti est coepisse . 
superfit dimidium : rursum hoc incipe et efficies . 
Gratia quae tarda est ingrata est gratia ; namque cum fieri properat , gratia grata magis . 
Si bene quid facias , facias cito ; nam cito factum gratum erit , ingratum gratia tarda facit . 
Deceptae felix casus se miscuit arti : histrio , saltabat qui Capanea , ruit . 
Dodra ex dodrante est . 
sic collige : ius aqua vinum sal oleum panis mel piper herba , novem . 
" Dodra vocor . 
" " quae causa ? 
" " novem species gero . 
" " quae sunt ? 
" " ius aqua mel vinum panis piper herba oleum sal . 
. 
Iuris consulto , cui vivit adultera coniunx , Papia lex placuit , Iulia displicuit . 
quaeritis , unde haec sit distantia ? 
semivir ipse Scantiniam metuens non metuit Titiam . 
Inguina quod calido levas tibi dropace , causa est : irritant vulsas levia membra lupas . 
sed quod et elixo plantaria podice vellis et teris inclusas pumice causa latet , bimarem nisi quod patientia morbum appetit et tergo femina , pube vir es . 
Semivir uxorem duxisti , Zoile , moecham ; o quantus fiet quaestus utrimque domi , cum dabit uxori molitor tuus et tibi adulter , quantum deprensi damna pudoris emunt ! 
sed modo quae vobis lucrosa libido videtur , iacturam senio mox subeunte feret . 
incipient operas conducti vendere moechi , quos modo munificos lena iuventa tenet . 
" Hanc amo quae me odit , contra illam quae me amat odi . 
compone inter nos , si potes , alma Venus . 
" " perfacile id faciam . 
mores mutabo et amores : oderit haec , amet haec . 
" " rursus idem patiar . 
" " vis ambas ut ames ? 
" " si diligat utraque , vellem . 
" " hoc tibi tu praesta , Marce : ut ameris , ama . 
" Suasisti , Venus , ecce , duas dyseros ut amarem . 
odit utraque ; aliud da modo consilium . 
" " vince datis ambas . 
" " cupio , verum arta domi res . 
" " pellice promissis . 
" " nulla fides inopi . 
" " antestare deos . 
" " non fas mihi fallere divos . 
" " pervigila ante fores . 
" " nocte capi metuo . 
" " scribe elegos . 
" " nequeo , Musarum et Apollinis expers . 
" " frange fores . 
" " poenas iudicii metuo . 
" " stulte , ab amore mori pateris , non vis ob amorem ? 
" " malo miser dici quam miser atque reus . 
" " suasi quod potui : tu alios modo consule . 
" " dic quos . 
" " quod sibi suaserunt Phaedra et Elissa dabunt , quod Canace Phyllisque et fastidita Phaoni . 
" " hoc das consilium ? 
" " tale datur miseris " . 
Doctus Hylas caestu , Phegeus catus arte palaestrae , clarus Olympiacis et Lycus in stadiis , an possent omnes venturo vincere agone Ammonem Libyae consuluere deum . 
sed deus , ut sapiens , " dabitur victoria vobis indubitata equidem , si caveatis " , ait , " ne quis Hylan caestu , ne quis certamine luctae Phegea , ne cursu te , Lyce , praetereat . 
Punica turgentes redimibat zona papillas Hermiones . 
zonae textum elegeon erat : " qui legis hunc titulum , Paphie tibi mandat , ames me exemploque tuo neminem amare vetes . 
Aspice quam blandae necis ambitione fruatur letifera experiens gaudia pulcher Hylas . 
oscula et infestos inter moriturus amores ancipites patitur Naidas Eumenidas . 
Furitis , procaces Naides amore saevo et irrito : ephebus iste fons erit . 
Si cuperes alium , posses , Narcisse , potiri ; nunc tibi amoris adest copia , fructus abest . 
Quid non ex huius forma pateretur amator , ipse suam qui sic deperit effigiem ? 
Commoritur , Narcisse , tibi resonabilis Echo , vocis ad extremos exanimata modos , et pereuntis adhuc gemitum resecuta querellis ultima nunc etiam verba loquentis amat . 
Mercurio genitore satus , genetrice Cythere , nominis ut mixti , sic corporis Hermaphroditus , concretus sexu , sed non perfectus , utroque , ambiguae Veneris , neutro potiendus amori . 
Salmacis optato concreta est nympha marito ; felix virgo , sibi si scit inesse virum . 
et tu , formosae iuvenis permixte puellae , bis felix , unum si licet esse duos . 
Pone arcum , Paean , celeresque reconde sagittas : non te virgo fugit , sed tua tela timet . 
Invide , cur properas , cortex , operire puellam ? 
laurea debetur Phoebo si virgo negatur . 
Thermarum in solio si quis Polygitona vidit ulcera membrorum scabie putrefacta foventem , praeposuit cunctis spectacula talia ludis . 
principio tremulis gannitibus aera pulsat Vaque lascivos meretricum imitantia coetus vibrat et obscenae numeros pruriginis implet . 
bracchia deinde rotat velut enthea daemone Maenas : pectus crura latus ventrem femora inguina suras tergum colla umeros luteae symplegadis antrum , tam diversa locis vaga carnificina pererrat , donec marcentem calidi fervore lavacri blandus letali solvat dulcedine morbus . 
desectos sic fama viros , ubi cassa libido femineos coetus et non sua bella lacessit , irrita vexato consumere gaudia lecto , titillata brevi cum iam sub fine voluptas fervet et ingesto peragit ludibria morsu . 
turpia non aliter Polygiton membra resolvit et , quia debentur suprema piacula vitae , ad Phlegethonteas sese iam praeparat undas . 
Silvius ille Bonus , qui carmina nostra lacessit ; nostra magis meruit disticha Britto Bonus . 
" Silvius hic Bonus est . 
" " quis Silvius ? 
" " iste Britannus . 
" " aut Britto hic non est , Silvius aut malus est . 
Silvius esse Bonus fertur , ferturque Britannus ; quis credat civem degenerasse bonum ? 
Nemo bonus Britto est ; si simplex Silvius esse incipiat , simplex desinat esse bonus . 
Silvius hic Bonus est , sed Britto est Silvius idem : simplicior res est , credite : Britto malus . 
Silvi , Britto , Bonus , quamvis homo non bonus esse ferris nec iungere Britto et homo . 
