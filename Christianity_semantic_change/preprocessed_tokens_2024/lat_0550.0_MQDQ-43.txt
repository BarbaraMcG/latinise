Immensam siluam laudum , uir iuste , tuarum aspiciens celsos nitor contingere ramos grandiaque a summis decerpere poma racemis . 
sed paruus maiora peto , nec prendere possum mensuram transfusa meam , longeque remota suspicio mirorque uidens , et brachia tendo ingenii studiique mei . 
stat fertilis arbor sacrorum in medio nemorum , pulcherrima uisu , per mundi spatium ramos quae tendit opacos , fluctibus omnigenis etiam sine tempore plena et noua maturis admiscens germina pomis , cuius apex summi contingit sidera caeli , et radix de fonte libit , sacrisque fluentis expandit satiata comas , et nubila supra est . 
arboris et fontis , si fas componere magnis parua datur , iustas uideor posuisse figuras . 
sin aliter uidear , ueniam petit , optime quaestor , simplicitas ignara mali . 
tu fertilis arbor Augusto de fonte bibens . 
fons maximus aulae est communis benefactor herus , fons omnia ditans , qui tua per latas eduxit brachia terras et populos uestra requiescere fecit in umbra . 
hoc , mihi da , de fonte bibam . 
tu pabula praebes , fons mihi dulcis aquas . 
haec inter amoena libenter nutriar , et uestra satiatus protegar umbra , summe magistrorum , procerum decus , arbiter orbis principis auspicio leges et iura gubernans , iustitiae uindex , inopum pater , omnia curans iudiciis releuare piis , quia munera temnis , spernis auaritiam , fuluum quod respuis aurum , quaestor Anastasi , quem Christi munere fidum cognouit princeps geminoque ornauit honore . 
felix est totus Iustino principe mundus . 
felix haec aetas , in qua Sapientia regnat , felices populi te iudice , quos facis ipse sub dominis gaudere piis . 
generaliter orbi quamquam prouideas , miseri specialiter Afri in te oculos atque ora ferunt . 
agit Africa grates . 
et uestram iam sentit opem , gaudetque , quod ampla semper Anastasii referunt solacia ciues . 
me quoque gaudentem , quaestorum maxime , redde . 
quod labor indulsit , quod fessis prouida Musis alma per insomnes meruit uigilantia noctes , hi sacri monstrant apices . 
lege , summe magister , et causam defende meam . 
tibi sanctio uestrum commendat famulum . 
uestro de fonte creatur riuulus iste meus , sub cuius nomine gesto principis officium . 
fessae miserere senectae uulneribusque meis solita pietate medere , ut grates tibi laetus agam , sacrosque triumphos principis inuicti felici carmine dicam . 
