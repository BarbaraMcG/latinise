DE IRIDE SEU DE IRIDE ET SPECULO Et perspectivi et physici est speculatio de iride . 
Sed ipsum ; quid ; physici est scire , ; propter quid ; vero perspectivi . 
Propter hoc Aristoteles in libro meteorologicorum non manifestavit ; propter quid ; , quod est perspectivi , sed ipsum ; quid ; , de iride , quod est physici , in brevem sermonem coarctavit . 
Ideoque in praesenti ipsum ; propter quid ; , quod attinet ad perspectivum , pro modulo nostro et temporis opportunitate suscepimus explicandum . 
In primis igitur dicimus , quod Perspectiva est scientia , quae erigitur super figuras visuales , et haec subalternat sibi scientiam , quae erigitur super figuras , quas continent lineae et superficies radiosae , sive proiecta sint illa radiosa ex sole , sive ex stellis , sive ex aliquo corpore radiante . 
Nec putandum , quod egressio radiorum visualium sit positio imaginata solum absque re , sicut putant illi , qui partem considerant et non totum . 
Sed sciendum , quod species visibilis est substantia assimilata naturae solis lucens et radians , cuius radiatio coniuncta radiationi corporis lucentis exterius totaliter visum complet . 
Unde philosophi naturales tangentes id , quod est ex parte visus naturale et passivum , dicunt visum fieri intussuscipiendo . 
Mathematici vero et physici considerantes ea , quae sunt supra naturam , tangentes id , quod est ex parte visus supra naturam et activum , dicunt visum fieri extramittendo . 
Hanc partem visus , quae fit per extramissionem , exprimit Aristoteles aperte in libro de animalibus ultimo dicens : ; oculus profundus videt remote ; nam motus eius non dividitur , neque consumitur , sed exit ab eo virtus visualis et vadit recte ad res visas . 
; Et iterum in eodem : ; Tres dicti sensus scilicet visus , auditus , olfactus , exeunt ab instrumentis , sicut aqua exit a canalibus , et propter hoc longiores nasus sunt boni olfactus . 
; Perspectiva igitur veridica est in positione radiorum egredientium . 
Cuius partes principales sunt tres secundum triplicem modum transitionis radiorum ad rem visam . 
Aut enim transitus radii ad rem visam est rectus per medium diaphani unius generis interpositi inter videntem et rem visam . 
- Aut transitus eius est secundum rectum ad corpus habens naturam huius modi spiritualis , per quam ipsum est speculum , et ab ipso reflectitur ad rem visam . 
- Aut transitus radii est per plura diaphana diversorum generum , in quorum contiguitate frangitur radius visualis et facit angulum , et pervenit radius ad rem visam non per incessum rectum , sed per viam plurium linearum rectarum angulariter conjunctarum . 
Primam partem couplet scientia nominata de visu ; secundam illa , quae vocatur de speculis . 
Tertia pars apud nos intacta et incognita usque ad tempus hoc permansit . 
Scimus tamen , quod Aristoteles tertiam partem complevit , quae plus ceteris partibus sui subtilitate multo difficilior et naturarum profunditate longe mirabilior extitit . 
- Haec namque pars Perspectivae perfecte cognita ostendit nobis modum , quo res longissime distantes faciamus apparere propinquissime positas et quo res magnas propinquas faciamus apparere brevissimas et quo res longe positas parvas faciamus apparere quantum volumus magnas , ita ut possibile sit nobis ex incredibili distantia litteras minimas legere , aut arenam , ant granum , aut gramina , aut quaevis minuta numerare . 
Qualiter autem haec admiranda contingunt , sic fiet manifestum . 
Radius visualis penetrans per plura diaphana diversarum naturarum in illorum contiguitate frangitur et eius partes in diversis diaphanis existentes in illorum contiguitate angulariter coniunguntur . 
- Hoc autem manifestum est per experimentum illud , quod ponitur principium in libro de speculis : si in vas mittatur quid , sumatur distantia , ut iam non videatur et infundatur aqua , videbitur , quod immissum est . 
- Manifestatur etiam illud idem per hoc , quod subiectum continui est corpus unius naturae ; radium igitur visualem in contiguitate duorum diaphanorum diversi generis necesse est a contiguitate decidere . 
Cum autem totalis radius a principio uno sit generatus , nec possit penitus continuitas illius solvi , nisi interrupta esset eius generatio , necesse est , ut in contiguitate duorum diaphanorum non sit completa radii discontinuatio ; medium autem inter plenam continuitatem et completam discontinuitatem non potest esse nisi punctus unius contingens duas partes non directe , sed angulariter . 
Quanta autem sit radii angulariter adiuncti a recto incessu declinatio , sic imaginabimus . 
Intelligamus radium ab oculo per medium aeris secundum diaphanum incidentem in continuum et directum protrahi et a puncto , in quo incidit super diaphanum , lineam protrahi in profunditatem illius diaphani , quae cum superficie diaphani ex omni parte faciat angulos aequales . 
Dico igitur , quod incessus radii in secundo diaphano est secundum viam lineae dividentis per aequalia angulum , quem continet radius imaginabiliter in continuum et directum protractus et linea a puncto incidentiae radii ad angulos aequos super superficiem secundi diaphani in profunditatem eius ducta . 
Quod autem sic determinetur anguli quantitas in fractione radii , ostendunt nobis experimenta similia illis , quibus cognovimus , quod refractio radii super speculum fit in angulo aequali angulo incidentiae . 
- Et idem manifestavit nobis hoc principium phi losophiae naturalis , scilicet quod ; omnis operatio naturae est modo finitissimo , ordinatissimo , brevissimo et optimo , quo ei possibile est ; . 
Res autem , quae videtur per medium plurium perspicuorum , non apparet esse ut ipsa est secundum veritatem , sed apparet esse in concursu radii egredientis ab oculo in continuum et direc tum protractum et lineae ductae a re visa cadentis in super ficiem secundi perspicui propinguiorem oculo ad angulos aequales undique . 
Hoc autem nobis manifestum est per idem experimen tum et consimiles ratiocinationes , quibus novimus , quod res visae in speculis apparent in concursu visus directe protracti et lineae ductae super speculi superficiem ad angulos undique aequales . 
His itaque manifestis , scilicet quantitate anguli , secundum quem frangitur radius in contiguitate duorum diaphanorum , et loco apparentiae rei visae per medium diaphanorum plurium , adiunctis his principiis , quae sumit perspectivus a philosopho naturali , scilicet quod secundum quantitatem anguli , sub quo videtur aliquid , et situin et ordinem radiorum apparet quantitas et situs et ordo rei visae , et quod magna distantia non facit rem invisibilem , nisi per accidens , sed parvitas anguli , sub quo videtur : patens est perfecte in rationibus geometralibus posito diaphano notae magnitudinis et figurae et notae ab oculo distantiae , qualiter apparebit res notae distantiae et notae magnitudinis et situs secundum locum et magnitudinem et situm ; et patens est eisdem modus figurandi diaphana ita , ut illa diaphana recipiant radios egredientes ab oculo secundum quantitatem anguli , quem voluerint , in oculo facti , et restringant radios receptos , quomodocunque voluerint , super res visibiles , sive fuerint illae res visibiles magnae sive parvae , sive longae sive prope positae ; et ita appareant eis omnes res visibiles in situ , quo voluerint , et in quantitate , qua voluerint ; et res maximas , cum voluerint , faciant apparere brevissimas , et e contrario brevissimas et longe distantes faciant apparere magnas et optime visu perceptibiles . 
Et huic tertiae parti Perspectivae subalternata est scientia de iride . 
Non enim possibile est iridem fieri radiis solaribus per incessum rectum a sole in concavitatem nubis incidentibus . 
Facerent enim in nube illuminationem continuam non secundum figuram arcualem , sed secundum figuram aperturae ex parte solis , per quam ingrederentur radii in nubis concavitatem . 
- Nec possibile est , ut iris fiat per reflexionem radiorum solis super convexitatem rorationis a nube descendentis , sicut super speculum convexum , ita , ut concavitas nubis recipiat radios reflexos et sic appareat iris , quia , si sic esset , non esset iris omnino arcualis figurae , et accideret , quod quanto sol esset altior , tanto iris esset maior et altior , et quanto sol esset dimissior , esset etiam iris minor ; cuius contrarium sensui est manifestum . 
- Necesse est ergo , quod iris fiat per fractionem radiorum solis in roratione nubis convexae . 
Dico ergo , quod exterius nubis est convexum et interius illius est concavum . 
Quod patet per naturam levis et ponderosi . 
Et illud , quod apparet nobis de nube , necessario est minor semisphaera , licet appareat in visu semisphaera et cum a concavitate nubis descendat roratio , necesse est illam rorationem in summo esse convexam pyramidaliter , ad terram descendentem , ideoque in propinquitate terrae plus quam in superiori parte condensatam . 
Erunt igitur in universo quattuor diaphana , per quae penetrat radius solis scilicet aer purus continens nubem , secundo nubes ipsa , tertio supremum et rarius rorationis a nube venientis , quarto inferius et densius eiusdem rorationis . 
Necesse est igitur per ea , quae praedicta sunt de fractione radii et quantitate anguli fractionis in contiguitate duorum diaphanorum , radios solares primo frangi in contiguitate aeris et nubis et deinde in contiguitate nubis et rorationis , ut per has fracturas concurrant radii in densitate rorationis , ibique iterum fracti sicut a cono pyramidali se diffundant non in pyramidem secundi rotundam , sed in figuram assimilatam curvae superficiei pyramidis rotundae expansam in oppositum solis . 
Ideoque est eius figura arcualis , et apud nos apparet iris australis ; et quia conus praedictae figurae est prope terram et ipsius expansio est in oppositum solis , necesse est , ut medietas illius figurae vel amplius cadat in superficiem terrae et reliqua medietas vel minus cadat ex opposito solis in nubem . 
Ideoque sole existente prope ortum vel occasum apparet iris semicircularis et est maior ; sole vero existente in aliis sitibus apparet iris portio semicirculi . 
Et quanto sol altior , tanto portio iridis minor . 
Et propter hoc in locis multae accessionis solis ad zenith capitum non apparet omnino iris in hora meridiana . 
- Quod Aristoteles dicit arcum varium apud ortum et occasum solis parvae esse mensurae , non intelligendum est de parvitate quantitatis , sed de parvitate luminositatis , quae accidit propter transitum radiorum per multitudinem vaporum in hac hora plus , quam in horis ceteris . 
Quod ipse Aristoteles consequenter innuit dicens : hoc esse propter diminutionem eius , quod resplendet de radio solis in nubibus . 
Cum autem color sit lumen admixtum cum diaphano , diaphanum vero diversificetur , secundum puritatem et impuritatem , lumen autem quadrifarie dividatur , secundum claritatem scilicet et obscuritatem et tunc secundum multitudinem et paucitatem , et secundum harum sex differentiarum connumerationes sint omnium colorum generationes et diversitates , varietas coloris in diversis partibus unius et eiusdem iridis maxime accidit propter multitudinem et paucitatem radiorum solis . 
Ubi enim est maior radiorum multiplicatio , apparet color magis clarus et luminosus ; ubi vero minor est radiorum multiplicatio , apparet color magis attinens hyazintino et obscuro . 
Et quia luminum multiplicatio et a multiplicatione ordinata diminutio non sit , nisi per resplendentiam luminosi super speculum , vel a diaphano , quod per figuram suam in loco quodam congregat lumen et in loco conveniente disgregando diminuit , et haec dispositio receptionis luminis non est dispositio fixa , manifestum est , quod non est in potestate pictorum assimilare iridem , cum tamen sit possibilis eius assimilatio secundum dispositionem non fixam . 
Diversitas vero unius iridis ad aliam in coloribus suis tum accidit ex puritate et impuritate diaphani recipientis , tum ex claritate et obscuritate luminis imprimentis . 
Si enim fuerit diaphanum purum et lumen clarum , erit color eius plus assimilatus albedini et luci . 
Si vero fuerit diaphanum recipiens habens permixtionem vaporum fumosorum et claritas luminis fuerit pauca , sicut accidit prope ortum et occasum , erit color minoris splendoris et magis obfuscatus . 
Et similiter secundum alias connumerationes claritatis et obscuritatis luminis et puritatis et impuritatis diaphani satis manifestae sunt secundum colores omnes arcus varii variationes . 
Explicit tractatus de iride secundum Lincolniensem . 
