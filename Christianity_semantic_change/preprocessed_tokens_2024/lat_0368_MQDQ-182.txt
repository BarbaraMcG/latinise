Qualis bucolicis , quantus tellure domanda , Vitibus arboribusque , satis pecorique apibusque Aeneadum fuerit uates , tetrasticha dicent . 
Contineat quae quisque liber , lege carmina nostra . 
Tityrus agresti modulatus carmine ruris , Formosum per quod Corydon dilexit Alexin , Silenumque senem sertisque meroque ligauit , Pastorumque melos facili deduxit auena . 
Quid faciat laetas segetes , quae sidera seruet Agricola , ut facilem terram proscindat aratro , Semina quae iacienda , modos cultusque locorum , Et docuit messes magno cum fenore reddi . 
Hactenus aruorum cultus et sidera caeli , Pampineas canit inde comas collisque uirentis Descriptasque locis uites et dona Lyaei Atque oleae ramos , pomorum et condere fetus . 
Teque Pales et te , pastor memorande per orbem , Et pecorum cultus et gramine pascua laeta , Quis habitent armenta locis stabulentur et agni , Omnia diuino monstrauit carmine uates . 
Protinus aerii mellis redolentia regna , Hyblaeas et apes , alueorum et cerea texta , Quique apti flores , examina quaeque legenda , Indicat humentisque fauos , caelestia dona . 
Dicite , qui colitis lucos antrumque Sibyllae Idaeumque nemus , Capitolia celsa Tonantis , Palladium Priamique Lares Vestaeque sacellum incestosque deos , nuptam cum fratre sororem , inmitem puerum , Veneris monumenta nefandae , purpurea quos sola facit praetexta sacratos , quis numquam verum Phoebi cortina locuta est , Etruscus ludit semper quos vanus aruspex : Iuppiter hic vester , Ledae superatus amore , fingeret ut cycnum , voluit canescere pluma , perditus ad Danaen fluere et subito aureus imber , per freta Parthenopes taurus mugire et adulter ? 
Haec si monstra placent , nulla sacrata pudica ! 
Pellitur arma Iovis fugiens regnator Olympi : et quisquam supplex veneratur templa tyranni , cum patrem videat nato cogente fugatum ? 
Postremum , regitur fato si Iuppiter ipse , quid prodest miseris perituras fundere voces ? 
Plangitur in templis iuvenis formonsus Adonis : Nuda Venus deflet , gaudet Mavortius heros , Iuppiter in medium nescit finire querellas Iurgantesque deos stimulat Bellona flagello . 
Convenit , his ducibus , proceres , sperare salutem ? 
Sacratis vestras liceat conponere lites ? 
Dicite : praefectus vester quid profuit urbi , quem Iovis ad solium raptum tractatis abisse , cum poenas scelerum tracta vix morte rependat ? 
Mensibus iste tribus , totam qui concitus urbem lustravit , metas tandem pervenit ad aevi ! 
Quae fuit haec rabies animi ? 
Quae insania mentis ? 
Vediovis vestram posset turbare quietem ? 
Quis tibi iustitium incussit , pulcerrima Roma ? 
Ad saga confugeret populus , quae non habet olim ? 
Sed fuit in terris nullus sacratior illo , quem Numa Pompilius , e multis primus aruspex , edocuit vano ritu pecudumque cruore polluere insanum ! 
bustis putentibus aras . 
Non ipse est vinum patriae qui prodidit olim , antiquasque domus , turres ac tecta priorum subvertens , urbi vellet cum inferre ruinam , ornaret lauro postes , convivia daret , pollutos panes infectos ture vaporo poneret , in risum quaerens quos dedere morti , gallaribus subito membra circumdare suetus , fraude nova semper miseros profanare paratus ? 
Sacratus vester urbi quid praestitit , oro ? 
Qui hierum docuit sub terra quaerere solem , cum sibi forte pirum fossor de rure dolasset , diceret esse deum comitem Bacchique magistrum , Sarapidis cultor , Etruscis semper amicus , fundere qui incautis studuit concepta venena , mille nocendi vias , totidem cum quaereret artes ; perdere quos voluit percussit , luridus anguis , contra deum verum frustra bellare paratus , Qui tacitus semper lugeret tempora pacis nec proprium interius posset vulgare dolorem ! 
Quis tibi , taurobolus , vestem mutare suasit , inflatus diues subito mendicus ut esses obsitus et pannis , modica stipe factus epaeta , sub terra missus , pollutus sanguine tauri , sordidus , infectus , vestes servare cruentas , vivere cum speras viginti mundus in annis ? 
Ambieras censor meliorum caedere vitam , hinc tua confisus possent quod facta latere , cum canibus Megales semper circumdatus esses , quem lasciva cohors ( monstrum ) comitaret ovantem ! 
Sexaginta senex annis duravit ephebus , Saturni cultor , Bellonae semper amicus , qui cunctis Faunosque deos persuaserat esse , Egeriae Nymphae comites , Satyrosque Panasque , nympharum Bacchique comes Triviaeque sacerdos , quem lustrare choros ac molles sumere thyrsos , cymbala quem inbuerat quatere Berecyntia mater . 
Quid Cytherea potens iussit Iove prosata summo iudicio Paridis pulcrum sortita decorem ? 
Sacrato liceat nulli servare pudorem , frangere cum vocem soleant Megalensibus actis ! 
Christicolas multos voluit sic perdere demens , qui vellent sine lege mori , donaret honores , oblitosque sui caperet quos daemonis arte , muneribus cupiens quorundam frangere mentes aut alios facere parva mercede profanos mittereque inferias miseros sub Tartara se cum . 
Solvere qui s voluit , pia foedera , leges Leucadium fecit fundos curaret Afrorum , perdere Marcianum , sibi proconsul ut esset . 
Quid tibi diva Paphi custos , quid pronuba Iuno Saturnusque senex potuit praestare sacrato ? 
Quid tibi Neptuni promisit fuscina , demens ? 
Reddere quas potuit sortes Tritonia virgo ? 
Dic mihi , Sarapidis templum cur nocte petebas ? 
Quid tibi Mercurius fallax promisit eunti ? 
Quid prodest coluisse Lares Ianumque bifrontem ? 
Quid tibi Terra parens , mater formonsa deorum , quid tibi sacrato placuit latrator Anubis ? 
Quid miseranda Ceres , subter Proserpina matre , quid tibi Vulcanus claudus , pede debilis uno ? 
Quis te plangentem non risit , calvus ad aras sistriferam Fariam supplex cum forte rogares , cumque Osirim miserum lugens latrator Anubis quaereret , inventum rursum quem perdere posset , post lacrimas ramum fractum portares olivae ? 
Vidimus argento facto iuga ferre leones , lignea cum traherent iuncti stridentia plaustra , dextra laevaque istum argentea frena tenere , egregios proceres currum servare Cybellae , quem traheret conducta manus Megalensibus actis , arboris excisae truncum portare per urbem , Attin castratum subito praedicere solem . 
Artibus heu magicis procerum dum quaeris honores , sic , miserande , iaces parvo donatus sepulcro . 
Sola tamen gaudet meretrix te consule Flora , ludorum turpis genetrix Venerisque magistra , conposuit templum nuper cui Symmachus heres . 
Omnia quae in templis positus tot monstra colebas , ipsa mola et manibus coniunx altaria supplex dum cumulat donis votaque in limine templi solvere dis deabusque parat superisque minatur , carminibus magicis cupiens Acheronta movere , praecipitem inferias miserum sub Tartara misit . 
Desine post hydropem talem deflere maritum , de Ioue qui Latio voluit sperare salutem ! 
Ipse manu patiens inmensa uolumina uersat Adtollitque globos . 
sonuerunt omnia plausu . 
Tunc Cererem corruptam undis emittit ab alto . 
Septem ingens gyros , septena uolumina traxit , Lubrica conuoluens et torrida semper ab igni . 
At rubicunda Ceres oleo perfusa nitescit . 
Scintillae absistunt , opere omnis semita feruet . 
Feruet opus redoletque , uolat uapor ater ad auras . 
Instant ardentes ueribusque trementia figunt , Conclamant rapiuntque focis onerantque canistris . 
Vndique conueniunt pueri innuptaeque puellae . 
Artis opisque tuae , tua si mihi certa uoluntas , Expediam dictis donum exitiale Mineruae . 
Tu uatem , tu , diua , mone . 
Nunc ipsa uocat res Et furiis agitatus amor ; protentus in octo Ipse dies agitat festos pro nomine tanto . 
Effera uis animi numeros et nomina fecit . 
Ossa minutatim fundo uoluuntur in imo . 
Mille nocendi artes . 
Varium et mutabile semper Artificis scelus , atque inprouida pectora turbat . 
Per uarios casus leuium spectacula rerum Intenti ludo exercent rapiuntque ruuntque Incerti , quo fata ferant , atque aere sonoro Insanire [ t ] libet : duris dolor ossibus ardet . 
Omnibus extemplo magnum dat ferre talentum , Qui uocat ; adrectae mentes stupefactaque corda Vota metu duplicant ; tantae est uictoria curae . 
Ergo ubi delapsae , mixto premit agmine turba Consilium quaerens ; subitus tremor occupat artus . 
Tum certare odiis . 
Multos alterna [ s ] reuisens Lusit et in solido rursus Fortuna locauit : Aut doluit miserans inopem aut inuidit habenti . 
Multa uiri nequi [ c ] quam inter se uulnera iactant Et tenues rumpunt tunicas , caecique furore Hinc metuunt cupiuntque , dolent gaudentque . 
Quid ultra ? 
Vidi oculos ante ipse meos me uoce uocantem Contu [ l ] limusque manus : experto credite , quantus Corde dolor ! 
Quid non mortalia pectora cogis ? 
Monstrum horrendum ingens tot sese uertit in ora . 
Tu potes un [ i ] animes armare in proelia fratres : Aere renidenti de uita et sanguine certant . 
Tum duo Trinacrii iuuenes noctesque diesque Intenti ludo exercent fulgentiaque aera Accipiunt [ que ] redduntque ; remittunt omnia fatis . 
Conueniunt , quibus ipsa procul discordibus armis . 
Fundit humi facilem uictum iustissima tellus , Aut qui diuitiis soli incubuere repertis : Considunt transtris nati melioribus annis ; Multi praeterea , quos fama obscura recondit , Stant circum . 
Tum uero ad uocem celeres miserum inter amorem Experiuntur et in medium quaesita reponunt ; Pro se quisque uiri summa nituntur opum ui . 
Nec mora , missus adest fati sortisque futurae . 
Scinditur incertum studia in contraria uulgus . 
Hinc atque hinc ardent animi : uox omnibus una est . 
Et quamuis socium certent superare priorem , Ima petunt : ueris facilis datur exitus umbris . 
Praecipites pariterque ruunt , non deficit alter . 
Vos , o Calliope , precor , adspirate canenti , Quae loca quiue habeant homines , ubi sistere detur In summo collem , qui plurimus ; alter ab illo Est locus , quem iuxta sequitur , quo deinde sub ipso Hic locus est partis semper sublimis : at illum Quinque tenent ebuli bacis minioque rubentem . 
Terna tibi haec primum fundo uoluuntur in imo . 
Sunt alii , quos ipse uia sibi repperit usus . 
Triginta magnos aduersosque orbibus orbes Eloquar ( an sileam ? 
) , leuium spectacula rerum ; Mores et studia et populos et praelia uictis Expediam , sed summa sequar fastigia rerum . 
Primus abit ; capit ante locum fremituque secundo Prima tenet fidens animi risuque soluto Voce uocat . 
Tum uero in curas animo [ s ] diducitur omnis , Quem petis , obtutuque haeret defixus in uno Atque animum nunc huc celerem nunc diuidit illuc , Spemque metumque inter , secumque ita corde uolutat . 
Vt primum discussae umbrae et lux reddita menti , Sortitus fortunam oculis sic incipit ore : " Quae nunc deinde mora est ? 
Veniam quocumque uocaris Quin age , si qua animo uirtus , et consere dextram : Efficiam , posthac ne quemquam uoce lacessas " . 
Dixit et aduersum magna ter uoce uocauit , Terque quaterque simul uox ingeminata remugit . 
Tum uariae comitum facies et pallor in ore ; Nunc uicti tristes , ni [ hi ] l magnae laudis egentes Deponunt animos et inania murmura miscent . 
Quondam etiam uictis redit in praecordia uirtus Victoresque cadunt , quoniam fors omnia uersat . 
Hic uictor superans reddi sibi poscit honorem Talia uociferans : " da , non indebita posco . 
Quin age , si quid habes , quo me decet usque teneri " Clamat . 
Tum uero uictus socios simul increpat omnis , Nomine quemque uocans . 
Illi obstipuere silentes ; Non ipsi inter se sortem miserantur iniquam , Sed grauiter uario noctem sermone [ m ] requirunt . 
Visceribus miserorum atque inter pocula laeti Cantantes laetique animos conuiuia curant . 
Ecce autem [ M ] elapsus , genitor quem miserat urgens Vnus na [ u ] torum longo post tempore uenit . 
Hos aditus , iamque hos aditus , omnemque pererrat Vndique circu [ m ] itum , aditumque per auia quaerit . 
Verum ubi nulla datur dextra exsuperare potestas , Constitit in digitos et toto uertice supra Obnixus latis umeris et pectore duro Et super incumbens , furiis accensus et ira Talia uoce refert : " Quo , moriture , ruis ? 
Quae te dementia ducit ? 
Non uires alias conuersaque numina sentis ? 
C [ a ] ede locis ! 
" Talia fatus erat pressoque obmutuit ore . 
Illa autem , cui fa [ c ] ta parent , et Iuppiter hostis Deserit inceptum ; conuersaque numina sentit . 
Postquam illum uita uictor spoliauit et auro , Tum uero ardentes oculi atque adtractus ab alto Spiritus interdum gemitu [ s ] ; furor iraque mentem Praecipitant , maestis late loca questibus implet , Multa gemens ignominiam plagasque superbi Victoris , caput et glauco uelatus amictu Ardua tecta petit rursusque ad limina nota Victus abit guttisque umectat grandibus ora . 
Candida per siluam primaeuo flore iuuentus Adsidue ueniebat : ibi haec caelestia dona Et fontes sacros insigni laude ferebat Insignis facie longumque bibebat amorem , Intentos uoluens oculos , securus amorum . 
Dum stupet atque animum pictura pascit inani , Expleri mentem nequit ardescitque tuendo Egregium forma iuuenem , quem nympha crearat : Sic oculos , sic ille manus , sic ora ferebat . 
His amor unus erat , dorso dum pendet iniquo , Oblitusue sui est et membra decora iuuentae Miratur rerumque ignarus imagine gaudet . 
Ilicet ignis edax secreti ad fluminis undas Ipsius in uultu uana spe lusit amantem , Et praeceps animi collo dare brachia circum Ter conatus erat nec , quid speraret , habebat . 
Pictus acu tunicas et barbara tegmina crurum Forte recensebat numerum sub tegmine fagi . 
Horrescit uisu subito et memorabile numen Aut uidet aut uidisse putat . 
" quo tenditis " inquit " Caelicolae magni ? 
pacemne huc fertis an arma ? 
" Ad quem tum Iuno supplex his uocibus usa est : " O lux Dardaniae , Troianae gloria gentis , Quam diues pecoris , niuei quam lactis abundans , Et proprio fuerint distentae lacte capellae Vbera , nec metas rerum nec tempora pono . 
Haec tibi semper erunt , hic inter flumina nota Sponte sua sandyx pascentis uestiet agnos . 
Praeterea sceptrum dabitur , Troiane , quod optas . 
" Talibus orabat Iuno . 
Tritonia Pallas Orsa loqui , nimbo effulgens et Gorgone saeua : " Disce , puer , uirtutem ex me uerumque laborem , Militiam et graue Martis opus ; sit pectore in isto Vulnera dirigere et calamos armare ueneno . 
" Has inter uoces , media inter talia uerba Sic contra est ingressa Venus , male numen amicum , Nuda genu , nudos ceruix cui lactea crines Corripit in nodum ; rosea ceruice refulsit Et uera incessu patuit dea . 
ille repente Obstipuit subitaque animum dulcedine mouit Et mentem Venus ipsa dedit . 
decus enitet ore Exultatque animis et se cupit ante uideri . 
" Sic tua Cyrneas fugiant examina taxos , Sic cytiso pastae distendant ubera uaccae : Formosi pecoris custos , formosior ipse , Aspice nos tantum , Lacedaemoniosque hymenaeos Coniugio iungam stabili propriamque dicabo Reginam thalamis Phrygio seruire marito . 
" Ille deae donis ac tanto laetus honore Vltro animos tollit dictis ac talia fatur : " Iam iam nulla mora est neque me sententia uertit . 
Do quod uis : licet arma mihi mortemque minetur , Me tamen urit amor . 
ueniam quocumque uocaris ; Tu modo promissis maneas . 
" ea uerba locutus Vendidit hic auro patriam . 
dux femina facti . 
Pandite nunc Helicona , deae , nunc pectore firmo este duces , o si qua via est , et pronuba Iuno ; pallida Tisiphone , fecundum concute pectus ! 
Non hic Atridae nec scelus exitiale Lacaenae ; hic crudelis amor . 
Nunc illas promite vires , maius opus moveo : quaesitas sanguine dotes et scelerum poenas inconcessosque hymenaeos . 
Vrbs antiqua fuit : fama est obscurior annis . 
Quid memorem infandas caedes et facta tyranni ausi omnes ( inmane nefas ! 
) irasque minasque ? 
Quis tam crudelis optavit sumere poenas ? 
Hic , qui forte velit currus agitare volantis , invitat pretiis animos et praemia ponit ; tormenti genus incertum de patre ferebat : fama malum , incautum dementia cepit amantem ( horresco referens ) : rapido contendere cursu conposuit legesque dedit populosque propinquos infelix habuit thalamus ; ruit omnis in urbem , magnanimi heroum , primaevo flore iuventus . 
Vndique conveniunt et virginitatis amore contendunt petere , dubii seu vivere credant sive extrema pati miseri , quibus ultimus esset ille dies vitamque volunt pro laude pacisci . 
Post , ubi confecti cursus , circensibus actis supplicia expendunt iuvenes ante ora parenti ; linquebant dulces animas et corpora partim . 
Pro molli viola , pro purpureo narcisso ora virum tristi pendebant pallida tabo vestibulum ante ipsum saevique in limine regis terribiles visu formae inposuere coronas ; quin ipsae obstipuere domus noctesque diesque umbrae ibant tenues odium crudele tyranni saepe queri et longas in fletum ducere voces . 
O virgo infelix , iam fas est parcere genti ! 
Pestis et ira deum crudeli funere virgo , quam cum sanguineo sequitur Bellona flagello . 
Tempore iam ex illo nil magnae laudis egentes deponunt animos , scelerata excedere terra . 
Ecce inter sanctos ignis , dum sacra morantur et iuxta genitorem adstat lasciva puella , cui pater et coniunx , si qua fors adiuvet ausum , ora puer prima signans intonsa iuventa , pictus acu chlamydem et barbara tegmina crurum , venit : amor fidens animi , in utrumque paratus ; lucet ebur , tantum egregio decus enitet ore . 
Postquam introgressi et coram data copia fandi , rex prior adgreditur dictis atque increpat ultro : " Quo , moriture , ruis ? 
Quae te dementia cepit ? 
Aut quisquam ignarum conubia nostra petentem iussit adire domos ? 
Quidve hinc petis ? 
" inquit . 
At ille : " Poenarum exhaustum satis est , miseretque pudetque ? 
" Pone animos et pulsus abi ; miserere tuorum ! 
Non fugis hinc praeceps , dum praecipitare potestas ? 
Sunt aliae innuptae , thalamis ne crede paratis ! 
Ne pete conubiis natam : dabis , inprobe , poenas . 
Ad quae subridens paucis ita reddidit heros : " Hostis amare , quid increpitas mortemque minaris ? 
Ne tantos mihi finge metus tam fortibus ausis ! 
Nec morte horremus , nec nos via fallit euntis : quo res cumque cadent , nec me sententia vertit . 
Audentes Fortuna iuvat . 
Stat , quidquid acerbi est , morte pati ; quo fata trahunt retrahuntque , sequamur ! 
Talia dicentem iam dudum aversa tuetur causa mali tanti : multos servata per annos , qualis gemma micat fulvum quae dividit aurum , inter utramque viam talem se laeta ferebat ; ac veluti Pariusve lapis circumdatur auro arte nova , talis virgo dabat ore colores insignis facie , oculos deiecta decoros . 
Vritur infelix subitoque accensa furore stare loco nescit : quis enim modus adsit amori ? 
Nulla Venus , nulli quondam flexere hymenaei ; solus hic inflexit sensus . 
Dum plurima volvit in partisque rapit varias : famulumne parentis audeat effari ? 
Quae prima exordia sumat ? 
Incipit effari mediaque in voce resistit . 
Versanti potior vix haec sententia sedit : custodem ad sese per noctem plurima volvens intra tecta vocat funditque has ore querellas : " Quis novos hic nostris successit sedibus hospes ? 
Ire iterum in lacrimas misera et tam dira cupido ? 
En quid ago ? 
Aut quaenam spondet fortuna salutem per tot ducta viros ? 
Qui nunc certamine tanto ? 
Vmbrarum hic locus est ; quo me decet usque teneri ? 
Respice ad haec ( miserere animi non digna ferentis ! 
) : ora manusque ambas defunctaque corpora vita et funus lacerum , caput et sine nomine corpus . 
Argumentum ingens : currusque rotasque volucris falle dolo . 
Dolus an virtus , quis in hoste requirat ? 
Accipe daque fidem . 
" Media inter talia verba luctantem amplexu molli fovet ; hoc decus illi venturum excidio , vana spe lusit amantem . 
Tandem pauca refert : " Tuus , o regina , quid optes explorare labor . 
Vincant quos vincere mavis . 
Testor utrumque caput , mihi iussa capessere fas est . 
Vnum pro multis dabitur caput . 
" Atque ita fatus ergo iussa parat , spe multum captus inani : scilicet id magnum sperans fore munus amanti ; artificis scelus et taciti ventura videbant , unius in miseri exitium ventura sub axe . 
Oceanum interea surgens Aurora relinquit ; iam sole infuso , magnae sub moenibus urbis circus erat , fama multis memoratus in oris , nec visu facilis nec dictu effabilis ulli . 
Vndique visendi studio turbante tumultu conveniunt , quibus aut odium crudele tyranni aut metus acer erat puerique parentibus orbi et trepidae matres et lamentabile regnum . 
Flent maesti mussantque patres , hic cara sororum pectora maerentum , quibus est fortuna peracta . 
Hos inter motus stat ductis sortibus urna ; tunc loca sorte legunt . 
Extemplo arrectus uterque stat sonipes ac frena ferox spumantia mandit . 
Nec mora : continuo vasto certamine tendunt custodes lecti atque arrectis auribus adstant orantes veniam ; certatur limine in ipso . 
Atque ea diversa penitus dum parte geruntur , discessere omnes medii signoque repente qua data porta ruunt . 
Sic densis ictibus heros stridore ingenti atque oculis vigilantibus exit , incumbens umero ; sonitu quatit ungula campum . 
Dant animos plagae , pronique in Vera pendent pro se quisque viri ; tunc caeco pulvere campus conditur in tenebras , qua proxima meta viarum ; et longum superant flexum caecique furor illi inter sese de vita et sanguine certant . 
Regina e speculis miro properabat amore omnia tuta timens , quoniam fors omnia versat . 
Audit equos , audit strepitus , timet omnia se cum : praescia venturi , sed spes incerta futuri . 
Et proni dant lora : volat vi fervidus axis ; liquitur , in medioque ardentem deserit ictu . 
Carpit enim vires et , haec ut cera liquescit , excoquitur vitium , dum nititur acer et instat . 
Vertitur interea et scelus expendisse merentem matres atque viri vocesque ad sidera iactant . 
Dum trahitur curruque haeret resupinus inani , radit iter laevum interior subitoque priorem praeterit et super haec inimico pectore fatur : " Istic nunc , metuende , iace vetitosque hymenaeos sume , pater frustraque animis elate superbis . 
En qui nostra sibi , tot iam labentibus annis , servabat senior ! 
Nostrasne evadere demens sperasti te posse manus circensibus actis ? 
Hic tibi mortis erant metae : submitte furorem , qui iuvenum tibi semper erat ! 
Speravimus ista et tandem laeti sociorum ulciscimur umbras . 
Dixit et e curru saltum dedit ; ocius omnis excipiunt plausu , caelum tonat omne tumultu . 
Ipse etiam eximiae laudis cum virgine victor ibat ovans umeroque Pelops insignis eburno . 
Tunc vero exarsit iuveni dolor ossibus ingens ; olli ( sensit enim simulata mente locutam ) nec latuere doli , caput horum et causa malorum ; tunc quassans caput haec effundit pectore dicta : " Me me ( adsum qui feci ) , merui nec deprecor , " inquit , " spargite in fluctus . 
En haec promissa fides est ? 
I nunc , ingratis offer te , inrise , periclis . 
His etiam instruxi manibus , deceptus amore . 
Nusquam tuta fides ; varium et mutabile semper femina . 
" Sic fatus liquidas proiecit in undas aeternam moriens famam , quae maxima semper dicitur aeternumque tenet per saecula nomen . 
Litus harenosum ad Libyae caelestis origo Alcides aderat , terrae omnipotentis alumnum Caede noua quaerens et ineluctabile fatum . 
Protinus Antaeum uasta se mole mouentem Occupat , ille suae contra non inmemor artis Concidit atque nouae rediere in praelia uires . 
Adrepta tellure semel uim crescere uictis Non tulit Alcides et terra subleuat ipsum . 
Namque manus inter conantem et plurima frustra Corripit in nodum nisuque inmotus eodem Auxilium solitum eripuit , corpusque per ingens Non iam mater alit Tellus uiresque ministrat . 
Verum ubi nulla datur dextra adtrectare potestas , Illum exspirantem magnum Iouis incrementum Excutit effunditque solo . 
ruit ille uolutus Ad terram , non sponte fluens , uitaque recessit . 
Aspice ut insignis uacua atria lustrat hirundo ! 
Vere nouo maestis late loca questibus implet ; Victum infelicem maerens Philomela sub umbra Adsiduo resonat cantu miserabile carmen . 
Causa mali tanti coniunx , thalamique cruenti Virginis os ; notumque , furens quid femina possit . 
Hic crudelis amor : crudelis tu quoque , mater ; Infelix puer , atque odium crudele tyranni . 
Progeniem paruam curaeque iraeque coquebant , Threicio regi cum iam securus amorum Coniugis infandae inter deserta ferarum Fas omne abrumpit , pariterque loquentis ab ore Decidit exanimis uox ipsa et frigida lingua : Haut impune quidem dementia cepit amantem . 
Pectore in aduerso saeui monumenta doloris Fertque refertque soror , crimenque et facta tyranni Sanguis ait . 
Solidae postquam data copia fandi , ( Vulnera siccabat circum praecordia ) " Sanguis , Accipe " ait " uocem " , ac saeuo sic pectore fatur : " Heu miserande puer , nunc te fata impia tangunt ! 
" Regalis inter mensas genitoris et ora Polluit ore dapes , quidquid solamen humandi est . 
Dum genitor nati morsu depascitur artus , Et soror et coniunx petierunt aethera pinnis . 
Vulneris inpatiens hominum rerumque repertor Et faciem tauro propior descendit ad undas . 
Europam niuei solatur amore iuuenci . 
Dulcibus illa quidem inlecebris in litore sicco Luserat , insignis facie , candore niuali . 
Saucius at quadrupes saltus ingressus apertos Forte fuit iuxta , superi regnator Olympi , Obtulerat qui se ignotum uenientibus ultro Virginibus Tyriis aurata fronte iuuencum . 
At circum late comites per litora passim Diffugiunt uisu exsangues taurumque relinquunt , Sola ( nouum dictu ) contra stetit ora iuuenci Ante Iouem : nam te uoluit rex magnus Olympi . 
Hunc Phoenissa tenet uasta se mole mouentem Purpureosque iacit flores omnemque pererrat , Ille autem spissa iacuit reuolutus harena . 
Inponit regina manum patiensque pericli Mollibus intexens ornabat cornua sertis . 
Hunc ubi contiguum summo tenus attigit ore Et super incumbens sertis et fronde coronat Iam iam nulla mora est animum labefactus amore Accepit uenientem ac mollibus extulit undis . 
Illi ( sensit enim tuus , o clarissime , frater ) Subsidunt undae , strauerunt aequora uenti . 
Nunc pelagi nymphae crinem de more solutae Suspensum et pariter comitique onerique timentem Egregia interea summa sublimis ab unda Prona petit maria et pelago decurrit aperto . 
Tunc laeua taurum cornu tenet inscia culpae Obliquatque sinus in uentum auramque patentem : Ille , manum patiens , miro properabat amore , Et ductus cornu rex omnipotentis Olympi Insuetum per iter tacitis subremigat undis Perfidus , alta petens abducta uirgine praedo . 
Egregium forma iuuenem pactosque hymenaeos Incipiam et prima repetens ab origine pergam , Si qua fides , animum si ueris inplet Apollo . 
Iam grauior Pelias multis memoratus in oris Rex erat et tantas seruabat filia sedes . 
Illam omnis tectis primaeuo flore iuuentus Ardebat , sed res animos incognita turbat . 
Iura dabat legesque uiris ; sub rupe leonem Aut spumantis apri cursum qui foedere certo Et premere et laxas sciret dare iussus habenas . 
Iamque aderat Phoebo ante alios dilectus amore ; Ipse inter primos caput obiectare periclis Obtulerat , fidens animi fretusque iuuenta . 
Ergo iussa parat : multis comitantibus armis , Itur in antiquam siluam , stabula alta ferarum , Atque hic exsultans animis patiensque pericli Optat aprum aut fuluum descendere monte leonem . 
Tum breuiter super aspectans sic uoce precatur : " Sancte deum , summi custos Soractis Apollo , Quem primi colimus , tua si mihi certa uoluntas , Ibo animis contra nec me labor iste grauabit " . 
Nec mora nec requies ; oranti et multa precanti Aethere se mittit auditque uocatus Apollo Et iuueni ante oculos his se cum uocibus offert : " Incipe si quid habes , si tantum pectore robur Concipis et si adeo dotalis regia cordi est : Mecum erit iste labor , mitte hanc de pectore curam ! 
" . 
Per siluas tum saeuus aper cum murmure montis , Tum demum mouet arma leo uastoque sub antro Asper acerba tuens uasta se mole ferebat , Excutiens ceruice toros ; ea frena furenti Concutit et stimulos sub pectore uertit Apollo . 
Dat iuueni et tenuis fugit ceu fumus in auras : Ille autem inpauidus et munere uictor amici Emicat in currum et manibus molitur habenas . 
Vt uentum ad sedes , reddi sibi poscit honorem ; Adiungi generum miro properabat amore . 
Tum senior talis referebat pectore uoces : " Non haec humanis opibus , non arte magistra ( Accipio agnoscoque libens ) tibi ducitur uxor , Omnis ut tecum meritis pro talibus annos Exigat et possit paruos educere natos " . 
Haec ubi dicta dedit , solio se tollit ab alto Iam senior mediisque parant conuiuia tectis . 
Interea magnum sol circumuoluitur annum , Parcarumque dies et uis inimica propinquat Egregium forma iuuenem iam morte sub aegra : Iamque dies infanda aderat et tempora Parcae Debita conplerant crudeli morte sodalis . 
Vt primum fari potuit crinitus Apollo , Multa gemens casuque animum concussus amici , Ipsius ante oculos sic fatis ora resoluit : " Disce tuum , ne me incuses , uoluentibus annis Aduenisse diem ; nam lux inimica propinquat " . 
Haec ubi defleuit , caeli cui sidera parent , Tum sic pauca refert fatis adductus iniquis : " Phoebe , tot incassum fusos patiere labores ? 
Nil nostri miserere ? 
Mori me denique cogis ? 
Eripe me his , inuicte , malis ; miserere tuorum , Si qua fata sinant , et eris mihi magnus Apollo " . 
Talibus oranti sic ore effatus amico est : " Desine fata deum flecti sperare precando . 
Sed cape dicta memor , duri solacia casus . 
Obiectare animam quemquam aut opponere morti Fas et iura sinunt ; prohibent nam cetera Parcae . 
Audiat haec genitor : patet atri ianua Ditis ; Hactenus indulsisse uacat " . 
sic fatus Apollo Mortalis uisus medio sermone reliquit . 
Tum uero ancipiti mentem formidine pressus Obstipuit , cui fata parent , quem poscat Apollo ; Ire ad conspectum cari genitoris et ora Cogitur et supplex animum temptare precando ; Multaque praeterea longaeuo dicta parenti Cum fletu precibusque tulit , ne uertere se cum Cuncta pater fatoque urgenti incumbere uellet ; Ecce iterum stimulat , sed nullis ille mouetur Fletibus aut uoces ullas tractabilis audit . 
Tum genitor natum dictis affatur amicis : " Non , ut rere , meas effugit nuntius auris ; Infelix , causas nequiquam nectis inanes . 
Hoc uno responso animum delusit Apollo . 
Stat sua cuique dies , lacrimae uoluuntur inanes . 
Vtere sorte tua : patet atri ianua Ditis " . 
Talia perstabat memorans fixusque manebat . 
Egregia interea coniunx in limine primo Agnouit longe gemitus ( praesaga mali mens ) , Tum sic pauca refert : " Quid , o pulcherrime coniunx ? 
Fare , age , quid uenias ? 
Quae causa indigna serenos Foedauit uultus ? 
Quae te fortuna fatigat ? 
Quaecumque est fortuna , mea est " . 
Et talia fata , Demisit lacrimas factoque hic fine quieuit . 
Ille autem gemitus imo de pectore ducens , Talia uoce refert : " Quid me alta silentia cogis Rumpere et obductum uerbis uulgare dolorem ? 
Eloquar an sileam ? 
Luctum ne quaere tuorum ! 
Vixi , et quem dederat cursum fortuna , peregi . 
Iamque dies , nisi fallor , adest ; crinitus Apollo Hos mihi praedixit luctus , pro nomine tanto Obiectare animam seu certae occumbere morti " . 
At regina , graui iamdudum saucia cura , Tristior et lacrimis et pallida morte futura , Deficit ingenti luctu ( miserabile uisu ) Atque illum , talis iactantem pectore curas , Talibus affata est dictis seque obtulit ultro Decreuitque mori : " Breue et inreparabile tempus Omnibus est uitae neque habet fortuna regressus . 
Sed moriamur , ait , nihil est quod dicta retractent Concordes stabili fatorum numine Parcae , Si fratrem Pollux alterna morte redemit . 
Est hic , est animus , lucis contemptor et istum Qui uita bene credat emi ; noua condere fata Nec mortem horremus ; sub terras ibit imago , Si te fata uocant ; in me mora non erit ulla " . 
Ergo aderat promissa dies lacrimansque gemensque Debita conplerat pesti deuota futurae . 
Testatur moritura deos stratisque relictis Incubuitque toro dixitque nouissima uerba : " O dulcis coniunx , dum fata deusque sinebant , Fortunati ambo , scirent si ignoscere manes : Te propter alia ex aliis in fata uocamur . 
His lacrimis uitam damus et miserescimus ultro . 
Quod te per superos et conscia numina ueri , Per conubia nostra , per inceptos hymenaeos Adiuro et repetens iterumque iterumque monebo . 
O dulcis coniunx , castum seruare cubile Sis memor ; extremum hoc munus morientis habeto , Si bene quid de te merui , lectumque iugalem Natis parce tuis . 
Sic , sic iuuat ire sub umbras . 
Hanc sine me spem ferre tui , audentior ibo . 
Iussa mori feror ingenti circumdata nocte . 
Haec sunt , quae nostra liceat te uoce moneri . 
I decus i nostrum , melioribus utere fatis " . 
Haec effata silet , pallor simul occupat ora . 
Nam quia nec fato nabat iam frigida cumba , Sed misera ante diem , matrum de more locuta , Multa patri mandata dabat , solatia luctus : Interea dulces pendent circum oscula nati ; Illa manu moriens umeros dextramque tenebat Amborum et uultum . 
Lacrimis ingressus obortis : " O dolor atque decus magnum , sanctissima coniunx , Tu lacrimis euicta meis ! 
Per sidera iuro , Per superos , haerent infixi pectore uultus Verbaque ; per caeli iucundum lumen et auras , Dum memor ipse mei , dum spiritus hos regit artus , Oblitus natorum ; manet alta mente repostum ; Quisquis honos tumuli , quidquid solamen humandi est , Seruati facimus . 
Semper celebrabere donis , Et cum frigida mors anima seduxerit artus , Ipse tibi ad tua templa feram sollemnia dona , Cui tantum de te licuit . 
Neque enim ipsa feretur Fama leuis , tantiue abolescet gratia facti . 
Funeris heu tibi causa fui ! 
Quas dicere grates , Quasue referre parem fati sortisque futurae ? 
Aeternam moriens famam tam certa tulisti ; Contra ego uiuendo uici mea fata superstes Morte tua uiuens " . 
Media inter talia uerba " Non lacrimis hoc tempus " ait Cyllenia proles . 
" Adceleremus ! 
" ait " nos flendo ducimus horas " . 
Regina ut tectis uenientem conspicit hostem , Agnoscit lacrimans sua nunc promissa reposci ; " Tempus ! 
" ait " deus , ecce deus ! 
" , cui talia fanti Dilapsus calor atque in uentos uita recessit . 
Tectum augustum , ingens , centum sublime columnis , Religione patrum laetum et uenerabile templum Hoc dedit esse suum superi regnator Olympi . 
Nam deus omnipotens , qui res hominumque deumque Aeternis regit imperiis , " quo tenditis " ? 
inquit , " Hic domus est uobis ; haec ara tuebitur omnis . 
Hic matres puerique simul mixtaeque puellae Sacra canunt pariterque oculos ad sidera tollunt . 
Hic exaudiri uoces , hic uota precesque ; Noctes atque dies ferit aurea sidera clamor . 
" Postquam prima quies et facta silentia tectis , Incipit effari diuino ex ore sacerdos : " Accipite haec animis laetasque aduertite mentes , Matres atque uiri , pueri innuptaeque puellae . 
Discite iustitiam moniti et spes discite uestras . 
Haut incerta cano : deus aethere missus ab alto Ipsius a solio regis , uia prima salutis , Quem nobis partu sub luminis edidit oras Virginis os habitumque gerens , mirabile dictu . 
Ore dei afflata est spiritu propiore paritque . 
Sic noua progenies caelo descendit ab alto . 
Ast ubi iam firmata uirum te prodidit aetas , Negauere deum miseri , quibus ultimus esset Ille dies , quando furentes ac dira canentes Insontem magno ad regem clamore trahebant . 
Ille nihil ( namque ipse uolens ) , seque obtulit ultro , Hoc ipsum ut strueret , uatum praedicta priorum Prodere iussa dei , telluris operta subire . 
Primus ibi ante omnes , sceptrum qui forte gerebat , Sustulit ablutas lymphis ad sidera palmas Hoc dicens : " equidem in iusto nil tale repertumst ; Nec fas . 
o miseri , quae tanta insania , ciues ? 
At me nulla dies tantis neque fortibus ausis Addiderit socium . 
uestra " inquit " munera uobis : Vos animam hanc potius quocumque absumite leto . 
" Tum magis atque magis magnis furoribus acti Clamores simul horrendos ad sidera tollunt Et magis atque magis poenas cum sanguine poscunt . 
Has inter uoces medio in flagrante tumultu Arboris obnixus trunco ( tibi , magne , tropaeum , Omnipotens genitor ! 
) palmas utrasque tetendit Teque uocans multo uitam cum sanguine fudit . 
Et tamen interea tua nati maxima cura Non tulit hanc speciem ; grauiter commotus et alto Dat clarum e caelo signum . 
nam tempore in illo Sol medium caeli conscenderat igneus orbem ; Eripiunt subito nubes caelumque diemque Et nox atra polum bigis subuecta tenebat . 
Tres tenuit caeli spatium non amplius horas : Tunc repetens iterum sol clara in luce refulsit . 
Nona fugae melior , rebus iam rite peractis . 
Inde datum molitur iter . 
iamque arua tenebat Scrupea , tuta lacu nigro nemorumque tenebris . 
Vt statim ad fauces uenit graue olentis Auerni , Tum demum horrisono stridentes cardine portae Panduntur uastae solidoque adamante columnae ; Sponte sua umbrosae penitus patuere cauernae . 
Ingreditur linquens antrum ; tum maxima turba , Vt uidere deum fulgentiaque ora per umbras , Ingenti trepidare metu . 
nec plura moratus Haec ait et dictis maerentia pectora mulcet : " Ne trepidate , meae animaeque umbraeque paternae ; Vobis parta quies . 
genitor mihi talia namque Dicta dedit , diuosque haec limina tendere adegit . 
" Haec fatus animas , quae per iuga longa sedebant , Deturbat , antro miserans submittit aperto , Et dicto parens supera ad conuexa reuexit . 
Interea magnam subito uulgata per urbem Fama uolat , illum expirantem sedibus imis Iam reuocare gradum superasque euadere ad auras . 
Obstipuere animis alii ; set sanguinis auctor Se causam clamat crimenque caputque malorum , Et nodum informis leti trabe nectit ab alta Proque suis meritis superis concessit ab oris . 
Nec minus interea se matutinus agebat Ad socios , quibus in mediis sic deinde locutus Extulit os sacrum claraque in luce refulsit , Omnia longaeuo similis , cunctisque repente Improuisus ait : " Ire iterum in lacrimas ? 
coram , quem quaeritis , adsum . 
En perfecta mei cari praecepta parentis . 
Quare agite , o socii , tantarum in munera laudum Ite " , ait ; " egregias animas natique patrisque Sermonum memores pluuiali spargite lympha . 
Ipse , ubi tempus erit , omnis in fonte lauabo . 
" Dixit et in caelum paribus se sustulit alis Conditus in nubem ; hinc regia tecta subiuit Dona ferens uictor , cari genitoris et ora . 
Oscula libauit dextramque amplexus inhaesit . 
Huius in aduentum cernes a sedibus imis Eruere summas arces et moenia uerti Atque omnem ornatum flamma crepitante cremari . 
Tunc autem innumerae gentes populique frequentes Terrentur uisu subito . 
rex omnibus idem Iura dabit populis pariter subigetque fateri , Quae quis aput superos furto laetatus inani " Sed uos , o lecti , ferro pro nomine tanto , Quod superest , moriamur et in media arma ruamus . 
Sanguine quaerendi reditus animamque litando . 
" Haec ubi pro meritis , finem dedit ore precandi . 
Succedunt alii . 
. 
graues aetate ministri . 
Pars in frusta secant onerantque altaria donis ; Tum demum pueri et pauidae longo ordine matres Stant circum . 
Quos ubi confertos munus circumtulit omnes , Sic prior adgreditur mensas atque incipit ipse ; Et postquam primus summo tenus adtigit ore , Accipiunt proceres pariterque antistites omnes Et pueri rudes ; sequitur tunc cetera pubes . 
Protinus ad reditum quisquis ac tecta domorum Tendimus , et laetum semper celebramus honorem . 
Ne , quaeso , ne me ad talis inpellite pugnas ! 
Namque erit ille mihi semper deus , ille magister . 
Nam memini ( neque enim ignari sumus ante malorum ) : Formonsum pastor Phoebum superare canendo Dum cupit et cantu uocat in certamina diuos , Membra deo uictus ramo frondente pependit . 
Esto nunc Sol testis et haec mihi Terra precanti et Dirae ultrices et tu , Saturnia Iuno : ad te confugio , nam te dare iura loquuntur , conubiis . 
si quid pietas antiqua labores respicit humanos , nostro succurre labori , alma Venus , aut quicumque oculis haec aspicis aequis . 
accipite haec meritumque malis aduertite numen . 
quid primum deserta querar ? 
conubia nostra reppulit et sparsos fraterna caede penates . 
quid Syrtes aut Scylla mihi , quid uasta Charybdis profuerit mediosque fugam tenuisse per hostis ? 
improbe Amor , quid non mortalia pectora cogis ? 
iussa aliena pati iterumque reuoluere casus , ire iterum in lacrimas : sed nullis ille mouetur fletibus ; infixum stridit sub pectore uulnus . 
exstinctus pudor atque inmitis rupta tyranni foedera et oblitus famae melioris amantis oblitusue suae est ; lacrimae uoluuntur inanes . 
nusquam tuta fides , uana spe lusit amantem , crudelis ! 
quid , si non arua aliena domosque ignotas peteret ? 
haec pro uirginitate reponit ? 
heu pietas , heu prisca fides ! 
[ et haec ] captiua uidebo reginam thalamo cunctantem ostroque superbo , haut impune quidem , si quid mea carmina possunt ! 
Rerum cui summa potestas , precibus si flecteris ullis , et si pietate meremur , nostro succurre labori . 
cui uincla iugalia curae , oculis haec aspicis aequis ? 
nemorum Latonia custos , triuiis ululata per urbes , sic nos in sceptra reponis ? 
quid , o pulcherrime coniunx , potuisti linquere solam , per tot discrimina rerum nequiquam erepte periclis ? 
quam forti pectore et armis , quaesitas sanguine dotes . 
felix , heu nimium felix , dum fata deusque sinebant ! 
quae te dementia cepit , caput obiectare periclis ? 
haec nos suprema manebant , hoc ignes araeque parabant ? 
uaginaque eripe ferrum ferroque auerte dolorem ! 
Femina , quae nostris errans in finibus hostis , flecte uiam uelis ; neque enim nescimus et urbem et genus inuisum et non innoxia uerba ; hostilis facies occurrat et omina turbet . 
non ea uis animo nec sic ad proelia ueni . 
Non ut rere meas effugit nuntius auris unde genus ducis uarium et mutabile semper : tu potes unanimes armare in proelia fratres funereasque inferre faces et cingere flamma ; pacem orare manu et uertere sidera retro atque odiis uersare domos . 
tibi nomina mille , mille nocendi artes fecundaque poenis uiscera notumque furens quid femina possit . 
cede locis pelagoque uolans da uela patenti ! 
Rex , genus egregium , liceat te uoce moneri . 
pauca tibi e multis , quoniam est oblata facultas , dicam equidem , licet arma mihi mortemque mineris : ne pete conubiis natam ! 
meminisse iuuabit , dissice compositam pacem , miserere tuorum ! 
Ne tantos mihi finge metus nec omine tanto prosequere ! 
causas nequiquam nectis inanes . 
stat sua cuique dies ; non ipsi excindere ferro caelicolae ualeant , fati quod lege tenetur , nec mea iam mutata loco sententia cedit . 
Non equidem inuideo genero dignisque hymenaeis , non iam coniugium antiquum quod prodidit oro : tempus inane peto , liceat subducere classem , extremam hanc oro ueniam . 
succurre relictae , dum pelago desaeuit hiems ; miserere parentis , o genitor ! 
et nos aliquod nomenque decusque gessimus : scis ipse neque est te fallere quicquam . 
nunc uicti , tristes ( quoniam fors omnia uersat ) , submissi petimus terram litusque rogamus innocuum : neque te ullius uiolentia uincat . 
Quid causas petis in me exitiumque meorum ? 
quicquid id est , timeo uatum praedicta priorum . 
eia , age , rumpe moras : quo me decet usque teneri ? 
Quem sequimur quoue ire iubes , ubi ponere sedes ? 
Ire ad conspectum cari genitoris et ora , dum curae ambiguae , dum spes incerta futuri . 
Nunc scio quid sit amor ! 
hospitio prohibemur harenae , nec spes ulla fugae , nulla hinc exire potestas quassataeque rates geminique sub ubere nati et glacialis hiems aquilonibus asperat undas . 
si te nulla mouet tantae pietatis imago , indulge hospitio noctem non amplius unam , hanc sine me spem ferre tui : audentior ibo . 
Desine iam tandem : tota quod mente petisti , largior et repentes iterumque iterumque monebo : si te his adtigerit terris Aurora morantem , unum pro multis dabitur caput . 
O digno coniuncta uiro , dotabere , uirgo ! 
ferte facis propere , thalamo deducere adorti , ore fauete omnes et cingite tempora ramis . 
Velamus fronde per urbem uotisque incendimus aras . 
uatum praedicta priorum , fati sortisque futurae ! 
cui uincla iugalia curae , cumulatque altaria donis . 
thalamis neu crede paratis ! 
funus crudele uidebis . 
in fletum ducere uoces : tristis denuntiat iras . 
quae tanta insania , cives , uelati tempora ramis ? 
quaeso , miserescite regi ! 
recubans sub tegmine fagi diuino carmine pastor uocat in certamina diuos : ramo frondente pependit . 
quae te dementia cepit , saxi de uertice pastor , diuina Palladis arte Phoebum superare canendo ? 
fugiens minoia regna , ausus se credere caelo uitamque relinquit in auras . 
demens uidet agmina Pentheus : caput a ceruice reuulsum . 
incensas pectore matres , uocat agmina saeua sororum : iuuenem sparsere per agros . 
En , quid ago ? 
uulgi quae uox peruenit ad aures ? 
obstipui , magnoque irarum fluctuat aestu durus amor ; taedet caeli conuexa tueri . 
quae potui , infelix ! 
quae meme in omnia uerti , cui pecudum fibrae , caeli cui sidera parent , heu , Furiis , incensa feror ! 
stat gratia facti : illum ego per flammas et mille sequentia tela per uarios casus , per tot discrimina rerum , eripui leto ; fateor me , arma impia sumpsi . 
sed quid ego haec autem nequiquam ingrata reuoluo ? 
quid loquor aut ubi sum ? 
ictum iam foedus et omnes compositae leges . 
credo , mea uulnera restant . 
Non hoc ista sibi tempus spectacula poscit , sed cape dicta memor , duri solacia casus , sensibus hic imis nostram nunc accipe mentem : heu , fuge crudelis terras , fuge litus auarum ! 
Cara mihi nutrix , claudit nos obice pontus , deest iam terra fugae , rerum pars altera adempta est . 
hac gener atque socer patriaque excedere suadet . 
carminibus : forsan miseros meliora sequuntur . 
Nunc oblita mihi tot carmina , uox faucibus haesit ; mens immota manet et caeco carpitur igni . 
carmina uel caelo possunt deducere lunam , sistere aquam fluuiis , deducere montibus ornos . 
has herbas atque haec Ponto mihi lecta uenena ipse dedit [ mihi ] : nihil ille deos , nil carmina curat . 
Quid struis ? 
aut qua spe inimica in gente moraris ? 
Aut pugnam aut aliquid iam dudum inuadere magnum , seu uersare dolos seu certae occumbere morti . 
Quod uotis optastis , adest : timor omnis abesto . 
hic domus , hic patria est , nullum maris aequor arandum ; soluite corde metum tandem tellure potiti per uarios casus . 
bene gestis corpora rebus procurate , uiri ; iuuat indulgere choreis . 
Vnde tremor terris ? 
qua ui maria alta tumescunt ? 
quid tantum Oceano properant se tingere soles ? 
nescio quid certum est : in nubem cogitur aer . 
aspice conuexo nutantem pondere mundum , et fratris radiis obnoxia surgere Luna . 
Media fert tristis sucos , nigrisque infecta uenenis , quo thalamum eripiat atque ossibus implicet ignem . 
fare age , quid uenias , iam istinc et comprime gressum . 
Ad te confugio , precibusque inflectere nostris , o dulcis coniunx , non haec sine numine diuum eueniunt . 
tanta meae si te ceperunt taedia laudis , hos cape fatorum comites , his moenia quaere ! 
Non fugis hinc praeceps , dum praecipitare potestas , iam propiore die ? 
nescis , heu perdita , nescis nec quae te circumstent deinde pericula cernis ! 
Hanc quoque deserimus sedem ; tibi ducitur uxor . 
cui , pater et coniunx , quondam tua dicta relinquor ? 
et sedet hoc animo , dotalis regia cordi est externique iterum thalami . 
mene fugis ? 
hoc sum terraque marique secuta ? 
hic labor extremus , longarum haec meta uiarum , hi nostri reditus exspectatique triumphi ? 
quid tua sancta fides ? 
iterum crudelia retro fata uocant . 
tantis nequiquam erepte periclis , mene fugis ? 
per ego has lacrimas , per siquis amatae tangit honos animum , per inceptos hymenaeos , per conubia nostra et mensas quas aduena adisti te precor : miserere animi non digna ferentis . 
namque aliud quid sit , quod iam implorare queamus ? 
ipse mihi nuper Libycis tu testis in undis , dum rauca adsiduo longe sale saxa sonabant , infixure mari tantis surgentibus undis , luctantis uentos tempestatisque sonoras compressi et rabiem tantam caelique marisque . 
unius in miseri exitium proque omnibus unum obieci caput , id sperans fore munus amanti . 
sed quid ego ambages et iussa exorsa reuoluo ? 
nil super imperio moueor ; sperauimus ista tempore , quo primum fortes ad aratra iuuencos semine ab aetherio spirantis naribus ignem obieci : satis immanis dentibus hydri erupit legio et campo stetit agmen aperto , telorum seges et iaculis increuit acutis , ferrea progenies duris caput extulit aruis . 
illi inter sese magna ui uulnera miscent confixique suis telis et pectora duro transfossi ligno animasque in uulnera ponunt . 
aurum in gens coluber seruabat in arbore ramos , nec uisu facilis nec dictu effabilis ulli . 
ille manu patiens immania terga resoluit . 
ut me conspexit , flammantia lumina torquens ceruicem inflexam posuit somnosque petiuit . 
si te nulla mouet tantarum gloria rerum , sin absumpta salus nec habet fortuna regressum , si nulla est regio , miseris quam det tua coniunx , i , decus , i , nostrum ! 
faciat te prole parentem egregia interea coniunx melioribus , opto , auspiciis . 
possem hinc asportare Creusam ! 
spero equidem mediis , si quid pia numina possunt , supplicia hausurum scopulis : dabis , improbe , poenas , quod minime reris , rebus iam rite paratis . 
Desine meque tuis incendere teque querellis ; nam mihi parta quies , nullum maris aequor arandum , nec ueni , nisi fata locum sedemque dedissent . 
Heu tot incassum fusos patiere labores , nec uenit in mentem fumans sub uomere taurus , iam grauior Pelias et aena undantia flammis squamosusque draco et quaesitae sanguine dotes ? 
In regnis hoc ausa tuis : haec loca non tauri spirantes naribus ignem nec galea densisque uirum seges horruit hastis , nec uim tela ferunt : mitte hanc de pectore curam . 
Nam quis te , iuuenum confidentissime , nostras iussit adire domos ? 
pelagine erroribus actus an fratris miseri letum ut crudele uideres ? 
Siue errore uiae seu tempestatibus acti , quis deus in fraudem , quae te dementia cepit commaculare manus , fraterna caede penates ? 
aut ego tela dedi aut uitam committere uentis hortati sumus ? 
quae dura potentia nostra ? 
Nil nostri miserere nihil mea carmina curas ? 
efficiam posthac ne quemquam uoce lacessas , nec dulcis natos Veneris nec praemia noris . 
Quid causas petis et inrita iurgia iactas ? 
iamque uale , melior quoniam pars acta diei est . 
Vtere sorte tua , susceptum perfice munus . 
Nunc iter ad regem nobis ; quod te adloquor hoc est . 
Num fletu ingemuit nostro aut miseratus amanti ? 
et dubitamus adhuc ? 
lacrimantem et multa uolentem dicere deseruit rapidusque intecta recessit . 
quid labor aut benefacta iuuant ? 
mea tristia facta fessa iacent . 
ubi nunc nobis deus ille magister et Furiis agitatus amor et conscia uirtus ? 
nam quid dissimulo aut quid me ad maiora reseruo ? 
stat casus renouare omnis , [ et ] dare lintea retro , rursus et casus abies uisura marinos te sine , frater , erit . 
quod si mea numina non sunt , flectere si nequeo superos , Acheronta mouebo ! 
te solo in litore se cum anima fugiente uocabat , scirent si ignoscere Manes . 
Quo feror ? 
unde abii ? 
rumpit pauor , ossaque et artus perfudit toto proruptus corpore sudor , genua labant , gelidus oculos stupor urget inertis arrectaeque horrore comae et uox faucibus haesit . 
Quo res summa loco ? 
unde haec tam clara repente tempestas sine more furit ? 
maria omnia caelo miscuit , ingeminant a ruptis nubibus ignes . 
fare mihi atque haec edissere uera roganti . 
Aedibus in mediis quaeque ipse miserrima uidi ( horresco referens ) : palla subcincta cruenta in medioque focos , nocturnas inchoat aras intenditque locum sertis et fronde coronat funerea , crinem uittis innexa cruentis , unum exuta pedem uinclis , in ueste recincta , spargens umida mella soporiferumque papauer ; sparserat et latices simulatos fontis Auerni , sanguineam uoluens aciem manibusque cruentis pro molli uiola casiaque crocoque rubenti urit odoratam nocturno in lumine cedrum scillamque elleborosque grauis et sulpura uiua obscuris uera inuoluens lacrimisque coactis uoce uocans Hecaten et non memorabile numen ferro accincta uocat . 
haec effata silet , oculis micat acribus ignem exspectans quae signa ferant , haud ignara futuri . 
eripiunt subito nubes caelumque diemque et tremefacta solo tellus , micat ignibus aether . 
continuo auditae uoces uagitus et ingens ; uisus adesse pedum sonitus et saeua sonare uerbera ; uisaeque canes ululare per umbras aduentante dea , refluitque exterritus amnis et pauidae matres pressere ad pectora natos . 
exhinc Gorgoneis Allecto infecta uenenis exsurgitque facem adtollens atque intonat ore : " respice ad haec ; adsum dirarum ab sede sororum , bella manu letumque gero . 
" talia cernentem tandem sic orsa uicissim : " uenisti tandem , mecum partire laborem , tu , dea , tu praesens animis inlabere nostris . 
dissice compositam pacem , sere crimina belli ( namque potes ) , colui uestros si semper honores . 
" talibus Allecto dictis exarsit in iram horrendum stridens rabidoque haec addidit ore : " o germana mihi , mitte hanc de pectore curam , nunc si bellare paras , et luctu miscere hymenaeos funereasque inferre faces et cingere flamma , quicquid in arte mea possum , meminisse necesse est quantum ignes animaeque ualent ; absiste precando . 
" dixerat : adtollens stridentis anguibus alas , ardentis dare uisa faces super ardua linquens . 
illa dolos operi flammisque sequacibus iras iungebat , et duplicem gemmis auroque coronam consertam squamis serpentum ; flamma uolantem implicat inuoluitque domum caligine caeca , prospectum eripiens oculis ; mihi frigidus horror membra quatit gelidusque coit formidine sanguis : improuisum aspris ueluti qui sentibus anguem aut uidet aut uidisse putat , metuensque pericli incipit effari nec uox aut uerba sequuntur . 
idque audire sat est ; quo me decet usque teneri ? 
uadite et haec regi [ na ] memores mandata referte . 
Hoc habet , haec melior magnis data uictima diuis . 
talia coniugia et talis celebrent hymenaeos ! 
Tu secreta pyram , natorum maxima nutrix , erige tuque ipsa pia tege tempora uitta , uerbenasque adole pinguis nigrumque bitumen . 
sacra Ioui Stygio , quae rite incepta paraui , perficere est animus finemque imponere curis . 
Discessere omnes medii spatiumque dedere . 
Heu stirpem inuisam et fatis contraria nostris ! 
huc ades , o formose puer , qui spiritus illi ! 
sic oculos , sic ille manus , sic ora ferebat ! 
perfidus ! 
et cuperem ipse parens spectator adesset . 
Parce pias scelerare manus ! 
aut quo tibi nostri pulsus amor ? 
si iuris materni cura remordet , natis parce tuis aut nos rape in omnia tecum ! 
quo res cumque cadunt , unum et commune periclum . 
Aspice nos ! 
quid dubitas ? 
audendum dextra , nunc ipsa uocat res . 
auctor ego audendi , fecundum concute pectus . 
si concessa peto , si poenas ore reposco , nullum in caede nefas : amor non talia curat . 
Hostis amare , quid increpitas mea tristia fata ? 
Suggere tela mihi finemque impone labori ! 
sanguine quaerendi reditus . 
Nec te noster amor pietas nec mitigat ulla , nec uenit in mentem natorum sanguine matrem commaculare manus ? 
nostri tibi cura recessit et matri praereptus amor ? 
Crimen amor uestrum spretaeque iniuria formae his mersere malis . 
fratrem ne desere frater . 
poenarum exhaustum satis est , uia facta per hostis et genus inuisum dextra sub Tartara misi . 
iamiam nulla mora est currus agitare uolantis . 
Ei mihi , quid tanto turbantur moenia luctu ? 
quaecumque est fortuna , mea est ; quid denique restat ? 
dic age , namque mihi fallax haut ante repertus . 
En perfecta tibi promissa coniugis arte munera ! 
ingentem luctum ne quaere tuorum . 
sed si tantus amor menti , si tanta cupido est , expediam dictis et te tua fata docebo . 
conspectu in medio , cum dona imponeret aris , ( ah , uirgo infelix ! 
) oculos deiecta decoros , undique conueniunt per limina laeta frequentes matres atque uiri cumulantque altaria donis . 
religione patrum biforem dat tibia cantum , cum subito dictuque oritur mirabile monstrum . 
ecce leuis summo descendere corpore pestis incipit ac totis Vulcanum spargere tectis , regalisque accensa comas , accensa coronam ; membra sequebantur , artus sacer ignis edebat . 
diffugiunt comites , et quae sibi quisque timebat , tecta metu petiere et sicubi concaua furtim saxa petunt , furit immissis Vulcanus habenis . 
nec uires heroum infusaque flumina prosunt quaesitaeque nocent artes , miserabile dictu ! 
illa autem per populos aditumque per auia quaerit arte noua speculata locum paribusque reuinxit serpentum spiris uentosasque addidit alas , ense leuis nudo , perfusos sanguine currus . 
Quo sequar ? 
aut quid iam misero mihi denique restat ? 
me , me , adsum qui feci , in me omnia tela conicite , hanc animam quocumque absumite leto ! 
funeris heu tibi causa fui ; dux femina facti ! 
Huc geminas nunc flecte acies et conde sepulchro corpora natorum , cape dona extrema tuorum . 
et tumulum facite et tumulo super addite carmen : saeuus amor docuit natorum sanguine matrem commaculare manus , et luctu [ m ] miscere hymenaeos . 
crudelis mater ! 
tanton me crimine dignum duxisti et patrios foedasti funere uultus ? 
arma , uiri , ferte arma , date tela , ascendite muros ! 
Quo moriture ruis ? 
thalamos ne desere pactos ! 
hortator scelerum , nostram nunc accipe mentem : siue animo siue arte uales , [ opta ardua pinnis astra sequi ] et si adeo dotalis regia cordi est nostrasne euadere , demens , sperasti te posse manus ? 
opta ardua pinnis astra sequi clausumque caua te condere terra et famam exstingui ueterum sic posse malorum . 
haec uia sola fuit , haec nos suprema manebat exitiis positura modum . 
sat fatis Venerique datum est : feror exul in altum germanum fugiens et non felicia tela ultra anni solisque uias . 
quid denique restat ? 
et longum , formose , uale , et quisquis amores aut metuet dulces aut experietur amaros . 
Candida sidereo fulgebat marmore Cypris nec cinctam reddit nobilis arte lapis , mystica secreti dirumpens claustra pudoris cum urtica gremio prosilit aetherio . 
proles heu niveis nutritur pessima membris gratum iamque locum protegit herba ferox . 
sed recte factum : celantur fervida membra , cultibus ut lateat tecta libido malis . 
Mulciber an Martem metuens hoc sponte peregit , horreat ut Mavors dulcia adulteria ? 
sordet pulchra Venus , temnuntur Cypridos artus ? 
quid placeat nobis , si Venus ipsa piget ? 
' Vnde redit fulgor templis ? 
Quis inania nuper tantis Salsipotis distendit limina donis ? 
Ecce abiit damnum : splendescunt tecta metallis marmora et antiquus cepit laquearia fulgor . 
' Pone animos laetos , quisquis testantia furtum dona uides . 
Titulis uotum quod lucet opimis , gaudendum fuerat , nisi munus pauperis esset . 
Heu scelus et magnis nequiquam prodiga rebus mens humilis ! 
Miseros semper quam maxima produnt ! 
Sordidus et nigrae dudum uagus accola harenae nunc aurum piscator habet gaudetque metallis : Nec satis est : donat templis , per limina figit et titulo confessus ouat . 
Consurgite in iram , quis caelum , quis templa placent ! 
Modo limine in omni supplex , maiorum portans munuscula mensis uel tenuem spectabat opem ; nunc ditior illis quos coluit , meliorque deo est ; quod perdidit ille , hic donat . 
Prorsus magna est iniuria Nerei . 
Dignus non fuerat titulis , nisi perderet aurum ? 
Non tantum facinus caeso est auctore piandum ? 
Multa patent , sed plura latent . 
Scelus undique densum est . 
Tollere rem templis furor est temploque uicissim rem furti donare nefas . 
Pro dira nocentum consilia in scaeuis ! 
Quae mens excogitet istud : res auferre sacras et consecrare rapinas ? 
Sit similis uindicta malo ( nunc ipsa pudori est uox mea ) , ne magnos laedat magis ultio diuos . 
Audiet haec populus nosque hoc narrabimus ; ergo quod factum est ( meminisse nefas ) , referetur in urbe : elusus custos raptumque altaribus aurum , mens audax , scelus hoc , manus inproba , perditus ardor , antistes uictus , penetralia prodita , numen contemtum , templum pauper , piscator abundans . 
Vos , o caelicolae , uestrum nunc inuoco numen , sit mihi fas reticenda loqui , dum proditur iste . 
Natus ut , ignotum est . 
Neque enim de limine celso piscandi doctus ducit genus . 
Inprobus ergo , cum tantas terris dederit labor inclitus artes , non Chalybum massas recoquit , non doctior aeris , ducit molle latus fuluumue intentus in aurum multiplici gemmas radiantes lumine uestit , non ager in uoto est illi fortesque iuuenci , non inlex fenus , non classica , non pia Musa , sed spretis diuum rebus placet omnibus istud : fraus , dolus et furtum pelagi . 
Conponitur ergo saeta nocens , fallax calamus et perfidus amus , principium sceleris : iam tunc , iam perfidus iste Neptunum spoliare parans petit alta profundi Nereos et uitreo resupinos marmore campos . 
Illic sollicite per saxa madentia curas disponens imoque trahens animalia fundo serus furtiuum referebat munus ad urbem . 
Sed palam sane uiderunt moenia , saepe dum releuant populos uario commercia pisce . 
Cernere erat genus omne maris , conpleret ut urbem : hinc scarus , hinc uarius , hinc purpura , polypus inde hinc murena ardens , illinc aurata coruscans et cancer mordax , tergo et russante locusta , thynnus , salpa , pager , lupus , ostrea , sepia , mullus et quidquid captum faciebat copia uile . 
Proderat hoc illi tantum ad conpendia uitae , nec dabat ars aliud ; quamuis praediues adesset mercatus populi , tamen hinc manus ista nocentis uix erat aere grauis , nedum copiosior auro . 
Laudatus sane , quantum spectabat ad artem , et stulte multis dictus ' Neptunius heros ' ; hinc etiam adsiduus templo , dum solus ad aras , solus ad altare est precibusque insistere cultor creditur et placidos pelagi sibi poscere fluctus , aurum ( pro facinus ) , ueterum donaria , priscum obsequium , antiquum munus , uidet , arripit , aufert . 
Quis populi gemitus , quis tunc concursus in urbe ! 
Quis fuit ille dies , miseri cum pendere poenas custodes iussi fuso de sanguine crimen ignotum insontes luerent facinusque negarent ! 
Heu male magnorum semper sub nomine tali Velamen scelerum . 
Vilis persona : quis ergo , despiciens hominem , tantum quis crederet umquam pauperis esse nefas ? 
Volitat cum funere diues multorum . 
Nec scire potest sua crimina solus . 
Hoc rursus magna statuere primordia rerum , quod cito tam prodit crimen , quam concipit ardor . 
Mens hominum facinus sine fine admitteret ullo , si posset celare diu : cultoris honore sacrilegus lucet , manibusque ablata nocentis post spatium produnt crimen redeuntia dona . 
Huc huc tergemino letalia fulmina telo , Iuppiter undarum , ualido , Neptune , tridenti concutiens maria alta iace pontoque uerendus litoreas transcende moras ! 
stes turbidus axis nubibus et zephyris fundo reuolutus ab imo gurges inexpletum feriat uada marmore cano ! 
Piscator scaeuus meritum confundit utrimque ; stat post furta pius , templis tua munera reddens , et post dona reus . 
Pro uili , summa potestas , bis tibi calcato facta est iniuria caelo : cum tua sacrilegus raperet donaria templo , contemptus fueras ; iam nunc obnoxius esse coepisti , ablatum postquam tibi reddidit aurum . 
' Ars ' inquit ' studiumque dedit mihi , non scelus , aurum ' . 
Verum est ? 
Eoos etenim mercator adisti et repetis patriam longo post tempore diues ? 
Scilicet his manibus uiduatos cernimus esse Ture Arabas , Persen gemmis et uellere Seres , dente Indos , fello Chalybes et murice Poenos ? 
Non pudet hanc artem , scelerum , te dicere , princeps ? 
Remus , cumba , fretum , gurges , notus , ancora , lembus , barca , amus , pumex , conchae , uada , litus , harena , contus , seta , salum , calamus , notae , retia , suber : hic labor , haec ars est , hinc fuluum colligis aurum ! 
Mercator madidus , paruae stipis actor , ad aurum ut uenias , id scire uelim ; quem quando patronus maximus antiquo donarit tegmine uestis , mensibus ignorant maria intermissa clientem . 
' Quis me ' inquit ' tantum facinus committere uidit ? 
' Hoc bene habet , haec uox mihi iam confessio pura est . 
Nunc ergo incipiam crimen sic pandere uerbis , ut uisum te , scaeue , putes . 
Ergo omnis ob istud huc ades , o iudex , facinus . 
Signantia rebus argumenta feram , magno quae septa uigore interdum uisus fallunt et crimina produnt . 
Omne equidem furtum , dirus quod concipit ardor , his nisi nunc fallor rebus constare necesse est , an locus admittat facinus conplerier an non , an ualeat persona nefas committere tantum . 
Singula si excutimus , casurum est crimen in istum . 
Ergo , ut distinctum est , uideamus ab ordine primo , an locus admittat facinus conprelier an non . 
Templum est , unde istud sublatum dicimus aurum . 
Maxima res : uenerandus honos , custodia nulla , quod mane inpactis foribus uix uespere nigro stridula cardinibus claudit antica retortis . 
Hoc patet adsidue , patet omnibus , utpote quisque insistit precibus , nec fas est claudere postes . 
Ingressos nullos seruat custodia , nulla egressos , licet et semper discurrere ad aras , omnibus et simulacra modis contingere miris ; dona etiam ueterum populorum , insignia regum , et laudare licet cunctis et tangere fas est . 
Ianitor hinc longe est primoque in limine custos . 
ipse etiam interdum penitus discendit ab aris antistes metuitque precantibus arbiter esse . 
Hinc facilis causa scelerum facilisque malorum . 
Nullus custodit templum , quia creditur aras caelicolum seruare timor . 
Patet omnibus ergo . 
Sic Phrygiae spes sola perit , dum milite lecto Palladii numen seruantibus undique Teucris ingressus templum furtim non creditur hostis , et licet Iliacus flammam Vestamque regentem hoc metuens Priamus muris uallasset et armis , dum tamen ingressos fas qui sint poscere non est , inuisum e templis antistes fugit Vlixen . 
Non mirum est ergo , quod nos sic perfidus iste decepit , templis numquam suspectus et aris , sicut Pergameas caesis custodibus aras audax , ut numen raperet , penetrauit Achiuus . 
Nunc quoniam cunctis manifestum cernimus esse ad causam scelerum templum patuisse rapinis , quod sequitur , certo tractandum examine rerum est : An ualeat persona nefas committere tantum . 
Quid metuat pauper ( neque enim est iam diues habendus , et cum dona ferat ; quamuis maria alta peragret perditus et templis furtiuum congreget aurum , pauper erit , cui nullus honos , cui gratia nulla , non clarus genitor , non noto semine mater ) ? 
Scilicet horrescit , prisco sine nomine auorum ne cadat in fasces , miser undique , solus ubique ! 
An non hoc genus est , cuius de examine multo quisquis honoratos respexit forte potentes ob meritum fulgere uiros , mox improbus , audax , fortunam incusans et tetro liuidus ore pauperiem monstrat superis ac pectore laeuo dira quiritatus fundit conuitia caelo ? 
Pauperis omne nefas : facile scelus aptus ad omne , in pretium pronus , despectu numinis audax , uilis , iners , scaeuus , turpis , temerarius , ardens , perditus , abiectus , maledictus , sordidus , amens . 
An non sunt isti , quorum de nomine multi , ducere concessis dum nolunt artibus aeuum , caedibus infamant siluas et crimine cauto insidias tendunt domibus gregibusque rapinas ? 
In quibus haut ulla est caro de sanguine cura ; pactas temporibus uendunt in proelia mortes . 
An uobis mirum est , furtum quod fecerit ille , sanguinis et uitae pretium cui extinguit honorem ? 
Nunc age , si ueris tractauimus undique causis , pauperis esse nefas , quidquid peccatur in orbe , quod superest , positis iam rebus ab ordine primo an uindex sceleris sit raptor et ipse , uidendum est . 
Neptuni e templo uotiuum perdimus aurum . 
Heu male cum diris altaria iuncta metallis ! 
Qui primus templis aurum dedit omine diro , is causa scelerum primus fuit . 
Omne paratas in facinus mentes hominum succendier auro non scierat ? 
Rectis semper contraria rebus fulua metallorum est rabies ; haec proelia miscet , haec castos uendit thalamos , haec polluit aras . 
Mille nocendi artes . 
Volumus si uisere priscos , dicite , quod facinus commissum non sit ob aurum . 
Auro ardet Glauce , Danae corrumpitur auro , auro emitur Pluton , Phlegethon transcenditur auro , proditur Amphiaraus atque Hector uenditur auro ; hoc Medea maga est , serpens uigil , exul Iason , hoc Mida ieiunus , Paris ultus , naufragus Helles , hoc sapiens Furia , Venus inuida , Iuno cruenta , Hippomenes cursu uelox , hoc tarda Atalante est . 
Aurum quod nigris Pactolus miscet harenis , quod condit tellus , tristis quod celat Auernus , quod ferrum intundit , liquidus quod conficit ignis , quod furor exposcit demens , quod praelia saeua , quod raptum queritur coluber , quod Punica uirgo amissum plangit , Tyria damnandus in aula Pygmalion caeso quod perdit fraude Sichaeo , quod tutum nec templa tenent nec pauperis ardor . 
' Qui raperet , donum templis non redderet ' inquit . 
Sentio , quas nobis subrepto praeparet auro callidus ambages : templorum abscondere furem cultoris temptat donis et diuite censu pauperiem foedam scelerum causamque malorum excusat largus ; nos autem insistimus inde . 
Hoc ideo factum est , ut crimen frangere possis . 
Hinc etiam est illud , docto quod concipis astu , squamigerum in piscem raptum uertatur ut aurum , ut titulum inscribas ' Tibi nunc , salis alme profundi , quod dedimus , Neptune , tuum est ' . 
pulcre omnia , pulcre dissimulas ; sed uera patent . 
Iam frangere uotum est hoc quoque , quod longo meditatum tempore profers , argumentum ingens : ' templis non redderet aurum , qui tulerat . 
' Macte , scelerum doctissime rhetor , uerborum auxiliis subuerso crimine rerum ! 
Reddere te donum deus inpulit , inpulit ardor , inpulit et scelerum mens conscia , conpulit index furtorum semper timor anxius atraque mentis tristities pallensque metus resecansque medullas post causam raptus trepidis penitudo secunda . 
Haec scaeuos uexant . 
Non sunt , mihi credite , non sunt Eumenides dirae , fallax quas fabula narrat Cocyti in gremio rapidi , Phlegethontis ad ignes Tartarei , incinctas facibus , serpente , flagellis : sed metus et facinus , sed mens est conscia praui . 
Ni fallor , uictum est , magno quod protulit astu . 
Sed superest pars magna mihi de crimine uero : ' Qui raperet , totum templis non redderet . 
' Ergo hoc quoque sic uincam , uerum fatearis ut ipse . 
Sustuleras templis ; partiris , perfide , furtum ; non totum reddis : superauit copia mentem . 
Nunc quoniam manifesta fides gradibusque malorum hinc illinc lucent conlatis crimina rebus , officium inuadam , ualeant ut cernere cuncti , piscandi doctis semper nil nequius esse . 
Hic taceam , audaces ducit quod pallida semper in scelus omne fames , secretaque litora cogunt . 
Hoc loquor : infaustis leuior cum scanditur alnus , quid faciant remo celeri lemboque uolantes , excussum uentis pelagus cum litora frangit : naufragium expectant . 
Sidit cum rapta sub undas puppis , submersi fundo scrutantur harenas . 
At cum lassatus portum uix nauita uidit , furta parant missosque secant in litora funes . 
O scelerum auctores , tetro et cum crimine ponti cladum participes et tempestatis amici ! 
Haec quoque si excutitur , quam magni criminis ars est ! 
Non scelus est , unco piscem quod fallitis amo , quod placidas subter lina intertexitis undas ? 
Piscibus adsuetis fallaces tendere morsus Neptuni pulcrum uisum est non parcere templis . 
Iam satis haec . 
Factis mea uox inpensa nefandis piscantis facinus cecinit uersuque coegit aurum , templa , nefas , titulos , epigrammata , munus . 
Supplicium restat scelerum , quod reddere debet iudex , horrendo tollens tortore securim . 
Dicite , quos ius est examina figere causis , dicite iam poenas mandatas legibus almis . 
Vos quoque , quis ferro mortales caedere fas est , cum iam damnati iugulos ac colla petetis , ne campis patriaeque loco nec caedite iuxta . 
Deprecor . 
Ad nigras ducatur uinctus harenas , ultima despumans pelagus qua litora lambit ; hic iaceat medius ponto terrisque nefandus , et cum sollicitum uentis mare tollitur alte , destruat unda rogum rapiantque animalia corpus . 
Hic tamen expositis tumulos conponite membris et titulum facite et uersu hoc includite carmen : ' Piscibus hic uixit , deprensus piscibus hic est , piscibus occubuit . 
Spes crimen poena sub uno est . 
Ite , verecundo coniungite foedera lecto atque Cupidineos discite ferre iocos . 
alliget amplexus tenerorum mater Amorum , quae regit Idalium , quae Cnidon alma regit , concordesque tegat cum maiestate benigna constituatque patres , et cito reddat avos . 
Pinge , precor , pictor , tali candore puellam qualem finxit Amor , qualem meus ignis anhelat . 
nil pingendo neges ; tegat omnia Serica vestis , quae totum prodat tenui velamine corpus . 
te quoque pulset amor , crucient pigmenta medullas ; si bonus es pictor , miser in suspiria pinge . 
Dic , quid agis , formosa Venus , si nescis amanti ferre vicem ? 
perit omne decus , dum deperit aetas . 
marcent post florem violae , rosa perdit odorem , lilia post vernum posito candore liquescunt . 
haec metuas exempla precor , et semper amanti redde vicem , quia semper amat qui semper amatur . 
Non redit in florem sed munus perdit , amantis quidquid vile , iacet ; dulce est quodcumque negatur . 
nam si formosa facili penetratur amore facit adulterium , et munus perdit amantis . 
Rure morans quid agam , respondi pauca , rogatus . 
Mane deos oro . 
Famulos , post arua reuiso partitusque meis iustos indico labores . 
Inde lego Phoebumque cio Musamque lacesso . 
Hinc oleo corpus fingo mollique palaestra stringo libens . 
Animo gaudens ac fenore liber prandeo , poto , cano , ludo , lauo , ceno , quiesco . 
[ Dum paruus lychnus modicum consumit oliui , haec dat nocturnis elucubrata Camenis . 
Da sensus mihi , Phoebe , precor ; nam poena puellae non habet exemplum . 
tristis post funera linguae sanguis adest pingitque cruor tormenta pudoris . 
Vitam uiuere si cupis beatam et uotis Lachesis dabit senectam , annos ludere te decem decebit , viginti studiis dabis seueris , triginta pete litium tribunal , quadraginta velim diserta dicas , quinquaginta stilo polita scribas , sexaginta tuo satis fruaris , octoginta senes caueto morbos , nonaginta time labante sensu , centum nec puer unus adloquetur . 
Linea constricto de pectore vincula solve et domino te crede tuo . 
ne candida laedas unguibus ora uide vel ne contacta repugnes . 
est in nocte timor , non est in nocte periclum . 
nec volo contendas ; vinces , cum vicerit ille . 
Phoebus me in somnis vetuit potare Lyaeum . 
pareo praeceptis : tunc bibo dum vigilo . 
Vindicat ipsa suos , quos pertulit , uva labores ; quae pede dum premitur , subtrahit ipsa pedem . 
Orgia lassato quotiens solvuntur Iaccho , sic deus uda mero ponere membra solet . 
Phoeba sedens gremio quem fert germana reclinem languidulos pueri respiciens oculos , vos Heliconiadae lentum submittite carmen : carmine somnus adest , carmine somnus abest . 
In gremio Veneris quoddam genus herba uirescit ; sensit dura filix quo loco exaestuat ignis . 
Accensa in Venerem serpens genitalibus auris sic coit ut perimat , sic parit ut pereat . 
hi sunt affectus , haec oscula digna uenenis coniugioque Venus semper amore nocens . 
Exultent Apono Veneti , Campania Bais , Graecia Thermopolis : his ego balneolis . 
Omnia casus agit . 
Fatum consulta sequuntur . 
Cedamus fatis : omnia casus agit . 
Dum putat esse parem uitreis Narcissus in undis , solus amore perit , dum putat esse parem . 
Iudicium Paridis prouexit coniuge Troiam , decerpsit Troiam iudicium Paridis . 
Vim Diomedis equi monstrabant hospite caeso ; hospite fregerunt uim Diomedis equi . 
Credita uirgo parem blande decepit Achilles , impleuitque piam credita uirgo parem . 
Pro pietate nefas matris purgauit Orestes ; incurrit magnum pro pietate nefas . 
Fert miseranda caput domino quod monstret Agaue ; solum quod doleat fert miseranda caput . 
Turnus honore ruit fusi Pallantis in hostem ; Pallantis fusi Turnus honore ruit . 
Coniugis arte decus patriae reduxit Iason ; amisit patriae coniugis arte decus . 
Fecit amore uiam iuuenis crudele per aequor ; praedurae morti fecit amore uiam . 
Unicus Euryalus meruit solacia matris ; ereptus matri est unicus Euryalus . 
Sanguine flos genitus fraudem testatur Vlixis ; seruat erile decus sanguine flos genitus . 
Quae dedit , ipsa tulit uirtus Pallanta dolendum ; prima dies , bello quae dedit , ipsa tulit . 
Mens sibi dira , Creon : uel cum Medea fugatur , uel cum busta negat : mens sibi dira , Creon . 
Laudamia uirum qua coepit nocte mereri , perdidit hac dulcem Laudamia uirum . 
Thesea magnanimum non cepit ianua Ditis ; decepit coniunx Thesea magnanimum . 
Viribus Herculeis dum noxia facta requirit , Iuno dedit laudem uiribus Herculeis . 
Vritur igne suo fumantibus Aetna cauernis ; pendet amore Venus : uritur igne suo . 
Funere turbat equos necdum satiatus Achilles , Hector et exanimis funere turbat equos . 
Perfida nox Danai dirarum caede sororum ; mitis Hypermestre perfida nox Danai . 
Carmine dulcis olor dum uirginis otia mulcet , texit furta Iouis carmine dulcis olor . 
Inputat aegra toris quae fert deserta Calypso ; uim Dido inpensis inputat aegra toris . 
Pingitur ora Venus ne uer contemnat Adonis ; ut roget Armipotens pingitur ora Venus . 
Ordine mortis eunt alterna in munera uitae , inque diem fratres ordine mortis eunt . 
Praemia magna Dolon currus dum poscit Achillis , prodidit ipse cadens praemia magna Dolon . 
Sanguine muta probat facinus Philomela sorori , uimque uicem linguae sanguine muta probat . 
Funera Lemniadum nescit miserata Thoantis ; sola tamen sensit funera Lemniadum . 
Squameus anguis erat qui reddidit aethera Glauco ; qui tulit Archemoro , squameus anguis erat . 
Feruidus axe Pelops condemnat iura tyranni , facta ligat soceri feruidus axe Pelops . 
Vulnera saeuus aper laesae spectanda Dianae ; flenda dedit Veneri uulnera saeuus aper . 
Raptus amator Hylas : nympharum gaudia crescunt . 
Herculis ira tumet : raptus amator Hylas . 
Prodita prole parens partus enixa biformes ; facta paterna luit prodita prole parens . 
Reliquias Danaum dira premit arce Caphereus ; Albula Tuscus amat reliquias Danaum . 
Captus amante puer aquila moderante pependit ; infamauit aquas captus amante puer . 
Pallia nota fouet lacrimis decepta Themisto ; Pyramus , heu , lacrimis pallia nota fouet . 
Dirum Iocasta nefas uel cum uenit effera coniunx , uel cum fit mater , dirum Iocasta nefas . 
Vincere falsa pudor poterat , sed castus et insons erubuit Phaedrae uincere falsa pudor . 
Iurgia conflat Amor , ut blandius urat amantes : ad cumulum fidei iurgia conflat amor . 
Nomen amicitiae magna pietate colendum est ; maxima pars uitae est nomen amicitiae . 
Mens , ubi amaris , ama : rarum est agnoscere amicos , rarum inuenire : mens , ubi amaris , ama . 
Gratia magna tibi , Paean , qui pectora conples ; lector , si faueas , gratia magna tibi . 
Nil mihi mors faciet : pro me monumenta relinquo ; tu modo uiue , liber : nil mihi mors faciet . 
Has acies bello similes cano , quas Palamedes constituit . 
casu uario paribusque periclis inscius ac sollers sistunt se ; namque superbis vana superuacue crescunt mendacia buccis et se sollertes punctis facientibus inflant . 
en proceres , Fridi asseclae lususque magistri ! 
assidue similes mittuntur semper in unum , quemque deus dederit , se praefert inscius artis . 
quid labor ingeniumque iuuat ? 
cur pallidus extat aut quid iners dubitat ? 
securus ludat amator , nummos quisquis habet . 
discedat liuidus hostis se doctum iactans . 
quod si reppertor adesset princeps huc sollers , uictum se saepe uocasset . 
aduersis punctis doctum se nemo fatetur . 
vulnera plus crescunt punctis quam Marte sagittis . 
Sic tua semper ames , quisquis pia vota requiris , nostra libenter habe . 
Quid carminis otia ludant cerne bonus mentisque fidem probus indue iudex . 
Dulce sonat quod cantat amor . 
Cui grata voluntas esse potest , modicum dignetur amare poetam . 
Debuit ingrato nullam dictare salutem laesus amor . 
Sed nulla iuvant convicia flentem , si modo flere vacet ; nam me magis , improbe , mortis fata vocant . 
Troiane nocens , haec dona remittis ? 
Quamvis saepe gravi componam carmine fletus , plus habet ipse dolor nec complent verba dolorem , quem sensus patientis habet . 
Vel regna requiro , quae maledicta dedi miseris circumdata fatis . 
Pendet amore dolor , vastus dolor auget amorem . 
Dum studet iratas calamus celerare querellas , continuit dolor ipse manum nec plura loquentem passus amor mentisque vias et verba ligavit . 
A quotiens revocata manus , dubitansque pependit quid factura fuit trepidanti pollice ! 
Dextram torpor et ora ligat . 
Dum dura vocabula format et minus explicitam commendat littera vocem , torsit iter male tractus apex dubiaque remissus mente pudor dum verba notat , dum nomina mandat , flamma nocens irata redit , penitusque cucurrit sopitus per membra calor diroque medullas igne vorat . 
Nullus confessam culpet amantem . 
Conubium nunc crimen erat ? 
Male credula votis cuncta dedi ( nec mira fides ) sub lege mariti , cuius et ipsa fui ; numquam nec conscia reddent vota fidem , si talis erit non digna marito . 
Hanc reddis , Troiane , vicem ? 
Meus ista meretur affectus ? 
Non ille torus , non conscia lecti sacramenta tenent ? 
Totum quo crimine perdo quidquid amore dedi ? 
Fatis licet , improbe , tendas aemula regna meis , nihil est quod , perfide , iactes : fraude perit , non sorte , fides . 
Sed regna petebas debita nec rerum poteras devincere sortem . 
Si datur ire , placet . 
Nam quod fugis unde receptus , vota nocentis habes . 
Nihil est quod dura querellis verba fidemque voco ; quisquis mea vulnera deflet , invidiam fecisse neget . 
Trahit omnia casus , dum sortem natura capit . 
Sua taedia solus fallere nescit amor . 
Reparatum Cynthia format lucis honore iubar curvatis cornibus arcus , quod de fratre rubet . 
Cessurus lege sorori consumit sua iura dies . 
Sic continet orbem , dum recipit natura vicem . 
Sua taedia solus fallere nescit amor . 
Mersum pallentibus umbris circumdat nox atra diem fruiturque tenebris lege poli , peraguntque micantia sidera cursus . 
Navifragi tacet unda salis nec murmurat auster nec flexum quatit aura nemus . 
Sua taedia solus fallere nescit amor . 
Pinnis male garrula pendens iam Philomela tacet damno male picta pudoris , amplexuque fovens querulos sub culmine nidos pensat amore nefas , miserasque alitura querellas nocte premit quod luce dolet . 
Sua taedia solus fallere nescit amor . 
Nunc iam bene iunctus amantes ardor alit thalamique fidem sua pignera complent . 
Coniunx laeta viro , felix uxore maritus . 
Vota recenset amor secretaque dulcia ; somnus concordat cum nocte torum . 
Sua taedia solus fallere nescit amor . 
Fecundo semine rerum mutat terra vices et alumni temporis auras laeta vocat . 
Spisso revirescit gramine campus et vitreas levat herba comas nec fallit aristas proventu meliore dies . 
Sua taedia solus fallere nescit amor . 
Fessus iuga solvit arator et noctem per vota capit . 
Reparare labores novit grata quies , nec cessat reddere vires infusus per membra sopor durisque ministram ruricolis dat semper opem . 
Sua taedia solus fallere nescit amor . 
Reparant sua litora ponti successu post damna suo perituraque ludunt incrementa maris dubii , regit aequora fluctus lege sua vicibusque suis quod deperit auget . 
Officiis natura vacat . 
Sua taedia solus fallere nescit amor . 
Gemmatis roscida verni rident prata rosis et floribus arva tumescunt . 
Pictus ager sub flore latet , dat fronde coronas lascivis natura rosis . 
Sua taedia solus fallere nescit amor . 
sed sua victus amor tantummodo vulnera pascit inter mille dolos totidemque pericula fraudis . 
Vota queror ; vellem tacitis peritura querellis flere domo , vellem iam tacitos consumere fletus , sed negat ipse dolor . 
Quod iam pudor ante negavit scribere iussit amor . 
Miseram me , cuius honestam fecit culpa fidem ! 
Poteram dispergere ponto membra manusque tuas miseramque tumentibus undis praecipitare diem , poteram crescentis Iuli rumpere fata manu parvumque resolvere corpus morte gravi mersumque in viscera figere ferrum vel dare membra feris ; sed nostro pectore pulsum cessit amore nefas et honesta pericula passi corda ligavit amor . 
Quis tantum in hospite vellet hoc audere nefas ? 
Quis vota nocentis habere ? 
Nullus amor sub fraude latet . 
Cui digna rependes , si mihi dura paras ? 
Miserandae fata Creusae lamentans gemitusque trahens infanda peregi vota deis durumque nefas sortemque malorum te narrante tuli . 
Gemitus mentisque dolorem et lacrimas prior ipsa dedi . 
Cui digna rependes , si mihi dura paras ? 
Dulcis mea colla fovebat Ascanius miserumque puer fovebat amorem , cui modo nostra fides amissam reddere matrem dum cupit , hoc verum mentito pignore nomen format amor gemitusque graves atque oscula figit confessus pietate dolor . 
Cui digna rependes , Si mihi dura paras ? 
Nostri modo litoris hospes nudus et exul eras , dispersa classe per undas naufragus , ut taceam clades quascumque videbas impendisse tibi . 
Licet et tibi cuncta fuissent , regna tamen Carthago dedit . 
Cui digna rependes , si mihi dura paras ? 
Nihil est quod dura reposcam quidquid nec donasse velim . 
Quae perdere possem , numquam damna voco . 
Vel hoc mihi , perfide , redde quod sibi debet amor , si nil pia facta merentur . 
Esse deos natura docet ; non esse timendos rerum facta probant . 
Quid enim non credere possum ? 
Tutus fraude manes et nos pietate perimus ! 
Improbe , dure , nocens , crudelis , perfide , fallax , officiis ingrate meis ! 
Quid verba minantur ? 
Non odit qui vota dolet , nec digna rependit quisquis laesa gemit . 
Tibi nempe remissus habetur lege pudoris amor , cui tanta dedisse recusem : sceptra , domum , Tyrios , regnum , Carthaginis arces , et quidquid regnantis erat . 
De coniuge , fallax , non de iure queror . 
Meritum si non habet ardor , sed quod hospes eras , non te magis esse nocentem quam miserum , Troiane , puto , qui digna repellis , dum non digna cupis . 
Nondum bene siccus ad aequor curris et extremas modo naufragus arripis undas . 
Tutior esse times et honesta pericula poscis . 
Cum mala vota cupis , solus tibi dura profecto damna paras . 
Fugis , ecce fugis nostrosque penates deseris et miseram linquis Carthaginis aulam , quae tibi regna dedit , sacro diademate crines cinxit et augustam gemmato sidere frontem complevit nostrumque tibi commisit amorem . 
Nil , puto , maius habes , et adhuc sine coniuge regnas , Aeneas , ingrate meus . 
Negat ira dolenti consilium ; sed praestat amor . 
Mea vulnera vellem fletibus augeri , sed iam discrimine mortis victa feror . 
Neque enim tantus de funere luctus quantus erit de fratre . 
Licet simul improbus exul et malus hospes eras et ubique timendus haberis , vive tamen nostrumque nefas post fata memento . 
A quales ego mane rosas procedere uidi ! 
nascebantur adhuc neque erat par omnibus aetas . 
prima papillatos ducebat tecta corymbos altera puniceos apices umbone leuabat , tertia non totum calathi patefecerat orbem , quarta simul nituit nudato germine floris . 
dum leuat una caput dumque explicat altera nodum , necdum uirgineus pudor exsinuatur amictu , ne pereant , lege mane rosas . 
cito uirgo senescit . 
Aut hoc risit Amor aut hoc de pectine traxit purpureis Aurora comis aut sentibus haesit Cypris et hic spinis insedit sanguis acutis ! 
Hortus erat Veneris , roseis circumdatus herbis , gratus ager dominae , quem qui uidisset amaret . 
dum puer hic passim properat decerpere flores et uelare comas , spina libavit acuta marmoreos digitos . 
mox , ut dolor attigit artus sanguineaque manu tinxit sua lumina gutta , peruenit ad matrem frendens defertque querellas : " unde rosae , mater , coeperunt esse nocentes , unde , tui flores , punctuque latentibus armis bella gerunt mecum ? 
Clio saecla retro memorat sermone soluto . 
Euterpae geminis loquitur caua tibia uentis . 
voce Thalia cluens soccis dea comica gaudet . 
Melpomene reboans tragicis feruescit iambis . 
aurea Terpsichorae totam lyra personat aethram . 
fila premens digitis Erato modulamina fingit . 
flectitur in faciles uariosque Polymnia motus . 
Vranie numeris scrutatur sidera mundi . 
Calliope doctis dat laurea serta poetis . 
Stat duplex nullo conpletus corpore Chiron . 
Paruula quod lusit , sensit quod iunior aetas , quod sale Pierio garrula lingua sonat , hoc opus inclusit . 
Tu , lector , corde perito omnia perpendens delige quod placeat . 
Omnia quae poscis dominum , si credis , habebis ; quae bona uota petunt , recipit alma fides . 
Nobilis atque insons occasu inpubes acerbo decessit , lacrimas omnibus incutiens . 
Sed quia regna patent semper caelestia iustis atque animus caelos inmaculatus adit , damnantes fletus casum laudemus ephebi , qui sine peccato raptus ad astra uiget . 
Felix morte sua est , celeri quem funere constat non liquisse patrem , sed placuisse deo . 
Inuenta est ferro pietas prolemque negando Conseruat mater , contemto pignore uictrix . 
Lenta paludigenam uestiuit cera papyrum , lumini ut accenso dent alimenta simul . 
Ut deuota piis clarescant lumina templis , Niliacam texit cerea lamna budam ; congrua uotiferae submittit pabula flammae , quae castis apibus praebuit ante domus . 
Indoctus teneram suscepit cauculo pubem , quam cogat primas discere litterulas . 
Sed cum discipulos nullo terrore coercet et ferulis culpas tollere cessat iners , proiectis pueri tabulis Floralia ludunt . 
Iam nomen ludi rite magister habet . 
Bellerophon superans incendia dira Chimaerae victor Gorgoneo nubila tangit equo . 
Ore leo tergoque caper postremaque serpens , Bellua tergemino mittit ab ore faces . 
Laucontem gemini distendunt nexibus angues cumque suis genitis sors habet una patrem . 
Quod tantum iligni uiolarit terga caballi , hinc tolerasse ferunt saeua uenena uirum . 
Quid sperare datur superum iam numine laeso , cum sic irasci ligneus audit ecus ? 
Caeduntur rastris ueteris miracula templi inque usum belli tecta sacrata ruunt . 
Nam quae deiectis uoluuntur saxa cateruis , haec sunt murorum mox relocanda minis . 
Dilati Mauors conpendia cepit amoris : per muros quaerit iam sua templa Venus ! 
Aurea matronas claudit basterna pudicas , quae radians patulum gestat utrimque latus . 
Hanc geminus portat duplici sub robore burdo , prouehit et modico pendula septa gradu . 
Prouisum est caute , ne per loca publica pergens fucetur uisis casta marita uiris . 
Opprimit insontes infidi causa parentis , Iasonis et nati crimina morte luunt . 
Sed quamuis mater uiuo uiduata marito coniugis in poenam pignora cara metat , sacra tamen pietas insanae mitigat ausus : hunc furiata premit , hunc miserata leuat . 
Cum possis paruo sumptu conducere asellum , qui soleat teretes uoluere rite molas , cur nummi cupidus sic te contemnis , amice , ut cupias duro subdere colla iugo ? 
Linque precor gyros : poteris pistore ministro candentis quadrae munus habere sedens . 
Per te namque terens Cererem patiere labores , quos quaerens natam pertulit ipsa Ceres . 
Verrit tetra boum gratos formica labores et caueis fruges turba nigella locat ; quae , licet exiguo uideatur pectore , sollers colligit hibernae commoda grana fami . 
Hanc iuste famulam nigri iam dixeris Orci , quam color et factum conposuit domino . 
Namque ut Plutonis rapta est Proserpina curru , Sic formicarum uerritur ore Ceres . 
Prole uiro regnoque carens Priameia coniunx dura sorte uenit sub iuga nunc Ithaci ; quae cupiens tantos lacrimis aequare dolores perpetuo planctu transit in ora canis . 
Quid ualeat , uariis monstrat Fortuna figuris : post regnum in uico saucia latrat anus . 
Aedibus in nostris uolitans argenteus anser dulcisono strepitu colla canora leuat . 
Ales grata bono duplici ; nam fercula mensae Conplet et adseruat nocte silente domum . 
Solus Tarpeia canibus in rupe quietis eripuit Gallis Romula tecta uigil . 
Femineo geminum designat nomine sexum et candens piceum sepia claudit onus . 
Vtilior nullus piscis per caerula oberrat , cui pretium capto debuit esse duplum . 
Praestat carne cibos , apicum dat felle figuras , atque breui specie usum ad utrumque facit . 
Hanc potius doctos adsumere conuenit escam , quae sapit in morsu et probat articulos . 
Quem natura marem dederat , fit femina ferro ; Nam teneri inpubes uiribus exuitur . 
Hinc iuuenem cernis tanto sub robore mollem , et dubii pulcher corporis errat homo . 
Coniugibus cautis placita est monstrosa uoluptas ; fidus enim est custos , qui sine teste datur . 
Incertum ex certo sexum fert pube recisa , quem tenerum secuit mercis auara manus . 
Namque ita femineo eunuchus clune mouetur , ut dubites quid sit , uir magis an mulier . 
Omnem grammaticam castrator sustulit artem , qui docuit neutri esse hominem generis . 
Hic ubi Baiarum surrexit grata uoluptas et rudibus splendens molibus exstat opus , rura prius , nullum domino praestantia quaestum , nullaque tecta tulit glebula frugis inops . 
Haec nunc Bellator multo sublimis honore vestiuit cameris balnea pulcra locans . 
Prospera facta uiri naturae munera mutant , cum salsum salubri litus abundat aqua . 
Alpheum fama est dulcem per Tethyos arua currere nec laedi gurgitibus pelagi . 
Dant simile exemplum nostri miracula fontis : vicinum patitur nec sapit unda salum . 
Mascula femineo deriuans pectora flexu atque aptans lentum sexum ad utrumque latus ingressus scenam populum saltator adorat ; sollerti spondens prodere uerba manu . 
Nam cum Graia chorus diffundit cantica dulcis , quae resonat cantor , motibus ipse probat . 
Pugnat , ludit , amat , bacchatur , uertitur , adstat ; inlustrat uerum , cuncta decore replet . 
Tot linguae quot membra uiro . 
mirabilis ars est estquae facit articulos ore silente loqui . 
Stuppea suppositis tenduntur uincula lignis , quae fido ascendit docta iuuenta gradu ; qua super aerius protendit crura uiator vixque auibus facili tramite currit homo brachia distendens gressum per inane gubernat , ne lapsa gracili planta rudente cadat . 
Daedalus adstruitur terras mutasse uolatu et medium pinnis persecuisse diem ; praesenti exemplo firmatur fabula mendax : Ecce hominis cursus funis et aura ferunt . 
Musica contingens subtili stamina pulsu ingreditur , uulgi auribus ut placeat . 
Stat tactu cantuque potens , cui brachia linguae concordant sensu conciliata pari . 
Namque ita tam aequali ambo moderamine librat atque oris socias temperat arte manus , ut dubium tibi sit gemina dulcedine capto , vox utrumque canat an lyra sola sonet . 
Doctus Apollineo disponere carmina plectro gaudet multifidam pectore ferre chelyn , quam mox linguato decurrens pollice cogit humanum ut possit chorda canora loqui . 
Amphion cithara Thebarum moenia saepsit , aurita ad muros currere saxa docens ; nec minus hac ualuit reparator coniugis Orpheus , impia cum flexit Tartara dulcis amor . 
Ars laudanda nimis , cuius moderamine sacro unum ex diuersis uox digitique canunt ! 
In spatio Veneris simulantur proelia Martis , cum sese aduersum sexus uterque uenit . 
Femineam maribus nam confert pyrricha classem et uelut in morem militis arma mouet , quae tamen haut ullo chalybis sunt tecta rigore , sed solum reddunt buxea tela sonum . 
Sic alterna petunt iaculis clipeisque teguntur , nec sibi congressi uir nocet an mulier . 
Lusus habet pugnam , sed dant certamina pacem ; nam remeare iubent organa blanda pares . 
Carpit blanda suis uer almum dona rosetis . 
Torrida collectis exultat frugibus aestas . 
Indicat autumnum redimitus palmite uertex . 
Frigore pallet hiems designans alite tempus . 
Fulget honorifico indutus mensis amictu , Signans Romuleis tempora consulibus . 
Rustica Bacchigenis intentans arma nouellis Hic meruit Februi nomen habere dei . 
Martius in campis ludens simulacra duelli Ducit Cinyphii lactea dona gregis . 
Sacra Dioneae referens sollemnia matris Lasciuis crotalis plaudit Aprilis ouans . 
Maius Atlantis natae dicatus honori Expoliat pulcris florea senta rosis . 
Sanguineis ornans aestiua prandia moris Iunius ; huic nomen fausta iuuenta dedit . 
Quintilis mensis , Cereali germine gaudens , Iulius a magno Caesare nomen habet . 
Augustum penitus torret Phaethontius ardor , Quem recreant fessum gillo , flabella , melo . 
Aequales Librae September digerit horas , Cum botruis captum rure ferens leporem . 
Conterit October lasciuis calcibus uuas Et spumant pleno dulcia musta lacu . 
Arua Nouember arans fecundo uomere uertit , Cum teretes sentit pinguis oliua molas . 
Pigra suum cunctis commendat bruma Decembrem , Cum sollers famulis tessera iungit eros . 
Cauta quidem genetrix , noceant ne uulnera nato , confirmat Stygio fonte puerperium . 
Sed quia fas nulli est humanam uincere sortem , in membris tincti dant sibi fata locum . 
Aspice fulgentis tectis et gurgite Baias , dant quibus haut paruum pictor et unda decus . 
Namque gerunt pulcras splendentia culmina formas , blandaque perspicuo fonte fluenta cadunt . 
Gaudia qui gemino gestit decerpere fructu et uita nouit praetereunte frui , hic lauet ; hic corpus reparans mentemque relaxans , lumina picturis , membra fouebit aquis . 
Fausta nouum domini condens Fortuna lauacruM Inuitat fessos huc properare uiaE . 
Laude operis fundi capiet sua gaudia praesuL , Ospes dulciflua dum recreatur aquA . 
Condentis monstrant uersa primordia nomeN Auctoremque facit littera prima legI . 
Lustrent pontiuagi Cumani litoris antrA ; Indigenae placeant plus mihi deliciaE . 
Quisquis Cumani lustrauit litoris antra atque hospes calidis saepe natauit aquis , hic lauet , insani uitans discrimina ponti ; Baiarum superant balnea nostra decus . 
Flammea perspicuis coeunt hic lumina lymphis dantque nouum mixti Phoebus et unda diem . 
Denique succedit nostris lux tanta lauacris ut cernas nudos erubuisse sibi . 
Infundit nostris Titan sua lumina Bais inclusumque tenet splendida cella iubar ; subiectis caleant aliorum balnea flammis : haec reddi poterunt fota uapore suo . 
Delectat uariis infundere corpora lymphis et mutare magis saepe fluenta libet . 
Nam ne consuetae pariant fastidia thermae , hinc iuuat alterno tingere membra lacu . 
Tecta nouem Phoebi nuper dicata Camenis nunc retinet Bacchus et sua tecta uocat . 
Namque ubi tot ueterum manserunt scripta uirorum , hic potat laeta dulcia uina Cypris . 
Cognato semper lustrantur numine sedes : quas coluit Phoebus , has colit en Bromius ! 
Graecule , consueta lenandi callidus arte coepisti adductor coniugis esse tuae , et , quem forte procax penitus conroserat uxor , consueras propria praecipitare domo . 
Sed praetensa catus derisit retia quidam , conuersa statuens hoc remanere domo . 
Nam semel admissus derisit retia quidam teque tuis miserum depulit e laribus . 
Solus uera probas iucundi uerba poetae : " dum iugulas hircum , factus es ipse caper . 
Militiae cultus et nigri tegmina panni cur magis exoptes , dissere , leno , mihi . 
Exiguone tibi crescebat cellula quaestus , cum grauis adducta uirgine saccus erat ? 
An nescis populi pastum sibi tollere paucos , unde miser fisco paupere miles eget ? 
Effuge uitandos , si qua potes arte , labores , ut caleas tenso uiuere , leno , pede . 
Nam si formonsas redeas lenare puellas et dederit quaestus cottidiana Venus , non iam miles eris humilis , sed diuite nummo fies militiae mox utriusque comes . 
Quid prodest Martis nomen de nomine ductum , pruriat infami cum tibi clune Venus ? 
Sors fuerat melior Cypridos ut nomen haberes et natura daret Martia membra tibi . 
Nunc utroque carens , ignoti fabula sexus , femina cum non sis , uir tamen esse nequis . 
Caballina furens , amanda nulli , Excussis modo calcibus fremebat ; Quae quamuis facie micet rubenti Et uibret Parium nitens colorem Hirsutis tamen est petenda mulis , Qui possint pariles citare iunctas . 
Praecisae silicis cautibus edite , siluestri iuuenis durior arbuto , trunco cum stupeas horridior , cupis formare propriis carmina uersibus et metri uariis ludere legibus . 
Sed quis te docilem iudicet artium Quas natura dedit cordis acutior ? 
Solus ligna dolans fortibus asceis Et duri resecans robora pectoris Vatem te poterat reddere ligneum , Qui uaccam trabibus lusit adulteris Vel qui struxit ecum fraudis Achaicae . 
Candida Phoebeo praefulgunt ora rubore , crista riget radiis , ignea barba micat . 
Alae colla comae pectus femur inguina cauda Paestanis lucent floridiora rosis . 
Flammea sic rutilum distinguit pinna colorem ut uibrare putes plumea membra faces . 
Haec poterant celeres pretio tardare puellas , haec fuerant Veneri iudice danda Phryge . 
Nam sic ingenuo flauescunt mala colore ut superent auro uera metalla suo . 
His constat Veneri praelatae gratia formae , haec moriente sacrum perdidit angue nemus . 
His contempta deum tenuit Discordia mensam , prodidit atque urbem his Briseida suam . 
Gillo uomit gelidum uastis singultibus amnem , vis aliena cui frigoris addit opem . 
Nam tepidum laticem curamus claudere testa , ut mersa imbrigenis unda niuescat aquis . 
Inguine suspensam gestas u lagunam , quae tibi fit turgens amphora flante Noto . 
Vectigal poteras figulorum reddere fisco , quorum tam tereti ramice uincis opus . 
Moles tanta tibi pendet sub uentre syringae ut te non dubitem dicere bicipitem . 
Nam te si addictum mittat sententia campo , vispillo ignoret quod secet ense caput . 
Flexilis obliquo sinuatur circulus orbe inclusumque gerit machina sacra Iouem . 
Vana sub aspectu duxit mendacia fictor : orbis rectorem quis probat orbe tegi ? 
Cygneas Genitor gestans post fulmina pinnas dulcia diffundit carmina uirginibus , quem retinens Leda , prenso cum gaudet olore , amissa agnouit uirginitate Iouem . 
Ledaei partus ouo monstrantur aperto , in cygnum uerso a Ioue quos tenuit . 
Vna tribus genetrix , sed sors diuersa creatis : sidera pars faciet , pars fera bella Phrygum . 
Terga bouis credens Europa ascendit alumni inseditque Ioui non reuisura patrem . 
Fraude suos Genitor celat uel conplet amores : nam deus in tauri corpore praedo latet . 
Mentitus taurum Europam Iuppiter aufert , virgineos ardens pandere fraude sinus . 
Humano tandem ueniam donemus amori , si tibi , summe deum , dulcia furta placent . 
Inuenit proprios mediis in fontibus ignes et sua deceptum urit imago uirum . 
Ardet amore sui flagrans Narcissus in undis , cum modo perspicua se speculatur aqua . 
Suspirat propriae Narcissus gaudia formae , quem scrutata suis uultibus unda domat . 
Causidicus pauper media sub nocte lucubrans cornipedis uoluit terga fricare suae . 
Sed cum corpus equae dextra famulante titillat , inuasit iuuenem prodigiosa Venus . 
Nam qua longa solet quadrupia carpere sessor , subducens durae pendula crura uiae , hanc fouet , amplexu molitur dumque caballae adterit adsiduo pene fututor hebes . 
Concubitus Cressa legitur quaesisse iuuenci , quam grauis ira deae iussit amare pecus . 
Par crimen flammae nostris fors intulit annis : Passiphae tauro , Filager arsit equa . 
Defensor probe tristium reorum , cuius uoce sacrum tonat tribunal et palmas capiunt lares Vitenses , cur post athla fori togaeque pompam gaudens monstrifero calere luxu , vectricis propriae furens in usus fessae cornipedis fricas meatum , verso et munere dignitatis optas admissarius esse quam patronus ? 
Expellas animo nimis , rogamus , mores inlicite libidinantes . 
Horrendum uitium est in aduocato orando solito mouere caulas subantis pecudis tenere gambas . 
Hunc quem nigra gerens tabella uultum , clarum linea quem breuis notauit , mox pictor uarios domans colores callenti nimium peritus arte formauit similem , probante uero ludentem propriis fidem figuris ut , quoscumque manu repingat artus , credas corporeos habere sensus . 
Defugiens pontum siluas Galatea peragrat , custodem ut pecorum cernere possit Acim . 
Nam teneros gressus infigit sentibus ardens nec tamen alta pedum uulnera sentit amor . 
Ipsa Cupidineae cedunt elementa pharetrae , cuius et in mediis flamma suburit aquis . 
Fulget et in patinis ludens pulcherrima Nais , prandentum inflammans ora decore suo . 
Congrua non tardus diffundat iura minister , ut lateat positis tecta libido cibis . 
Ludere sueta uadis priuato nympha natatu exornat mensas membra uenusta mouens . 
Comtas nolo dapes ; uacuum mihi pone boletar : quod placet aspiciam , renuo quod saturat . 
In medio generata salo nunc arte magistra perueni ad mensam : hic quoque nuda nato . 
Si prandere cupis , differ spectare figuram , ne tibi ieiunus lumina tendat amor . 
Quae sim ne dubites : ludens sine nomine limpha quod Galatea uocer , lactea massa probat . 
Lictorem pro rege necans nunc Mucius ultro sacrifico propriam concremat igne manum . 
Miratur Porsenna uirum poenamque relaxans maxima cum obsessis foedera uictor init . 
Plus flammis patriae confert quam uouerat armis una domans bellum funere dextra suo . 
Cum te Barbati referas de sanguine cretum , ut tibi cognatus sit Varitinna ferox , cur tua femineo caeduntur tempora socco infamique manu barbula uulsa cadit ? 
Desine iam tibimet auctores fingere fortes vimque tuis membris stirpis inesse ferae . 
Illa Salautensi magis est de stirpe creata , audet quae proprium sternere calce uirum . 
Sint tibi deliciae , sint ditis prandia mensae , munera post Bacchi sit tibi pulcra Venus , vincere nec libeat uillosa ueste rigorem , sed iungat calidum feruida uirgo latus . 
Subduxit morti uiuax pictura Maronem et , quem Parca tulit , reddit imago uirum . 
Lucis damna nihil tanto ualuere poetae , quem praesentat honos carminis et plutei . 
Discipulum medicus quidam suscepit adultum , traderet ut iuueni dogma salutiferum . 
Qui primo , ut iussum nosset tolerare magistri , publica selliferum per loca duxit ecum . 
Artis prolixae breuiauit tempora doctor : incepto puerum reddidit Hippocraten . 
Sus , iuuenis , serpens casum uenere sub unum : hic fremit , ille gemit , sibilat hic moriens . 
Desine , Troia , tuos animo deflere labores : Romam capta creas ; merito tua postuma regnat . 
Conubii bellique deas superauit amorum , cum pastor pulcram iudicat esse Cyprin . 
Verticis et thalami pignus sublime Tonantis exuperat Paridis laude probata Venus . 
Extat causa mali , malum cessisse Dionae , cur ruerint Graia Pergama pulsa manu . 
Dat Veneri malum formae pio munere pastor ; Cum Iunone dolens uicta Minerua redit . 
Discrimen uitae , ludit dum forte , Hyacinthus incurrit , disco tempora fissa gerens . 
Non potuit Phoebus fato subducere amatum , sed cruor extincti florea rura replet . 
Dispersit remeans ludentis tempora discus et dira pulcher morte Hyacinthus obit . 
Gratia magna tamen solatur fata perempti : semper Apollineus flore resurgit amor . 
Septa micant spinis felicis munera mali colluit et citri aureus ora tumor . 
Hippomenes tali uicit certamina malo ; talia poma nemus protulit Hesperidum . 
Stat similis auro citri mirabilis arbos , omnibus autumni anteferenda bonis . 
Haec ornant mensas , haec praestant poma medellam , cum quatit incuruos tussis anhela senes . 
Omne genus mali dignum est adsurgere citro , vis cui multa subest corticis et medii . 
Vnum quaeque suum referunt pomuscula sucum : ternus ab hoc semper carpitur ore sapor . 
Frondibus et membris seruauit dextera sollers congruus ut sculptis posset inesse color . 
Dant mirum iunctae ars et pictura decorem , ostendit uarius cum duo signa lapis . 
Aerio uictus dependet Marsya ramo natiuusque probat pectora tensa rubor . 
Docta manus uarios lapidem limauit in artus ; arboris atque hominis fulget ab arte fides . 
Prodentem ducibus Tirynthia tela Pelasgis laesa Philoctetam uulnere planta domat . 
Docta manus uiuos duxit de marmore sensus ; sentit adhuc poenam , tristis et in lapide . 
Vna salus homini est gelidum captare lauacrum , ne tepidus reddat morbida membra uapor . 
Eminet impletus pullorum carnibus anser et uarias mensae turgidus ambit opes . 
Inguinibus nam portat olus uentrisque soluti truditur e medio esitiata nitens ; fulcit utrumque latus tardus cum turture pinguis multaque penniferum corpore pandit opus . 
Quis non credat ecum Graiam celasse phalangem , si paruus tantas anser habet latebras ? 
Vana uelut captae surgens formido parenti femineos iuuenem iussit me sumere cultus et celare uirum falsi per tegmina sexu . 
unde ego lanificas temptaui inglorius artes uirgineisque toris carpenda ad uellera inhaesi . 
Nunc autem proprium seruans natura uigorem conpellit fluxos umeris depellere amictus , dum nos bella uocent rauco clangore tubarum : mens quatitur saeuusque fouet praecordia Mauors . 
Rumpe moras omnes , feruens in proelia uirtus , nec fuerit latuisse meum ! 
si classica temno , dilexi latebras , neque iam ulla est culpa parentis . 
nam cum respicio quo sim de semine cretus semiferique animo recolo praecepta magistri , nec puerum decuit muliebri pectora peplo induere et teneram gressu simulare puellam . 
Nunc igitur crescens annis sapientior aetas deuouit Marti tenuit quae corda Cupido belligerumque deum cum mens tum membra secuntur . 
Stamina linquentes currant ad spicula palmae terrificumque caput praefixa casside mitram pellat et infragili decorentur tempora ferro ! 
arma tegant nostrum potius quam sipara corpus ! 
a telis ad tela decet transire iuuentam atque hostes gladio quam lanas fundere fuso . 
tenuia loricae cedant multicia forti splendeat et raptus proiecto pectine mucro ! 
contemptis radiis onerentur bracchia pilis ! 
clausa diu thalamo reddamus pectora campo ! 
Praesumit certam uirtus sibi conscia palmam ac dubios gaudet perferre interrita casus . 
nil metuat qui magna cupit ! 
constantia mentis fata domat , nec iam potis est Fortuna nocere securo mortis , cui non sunt bella timori . 
fortibus una uiris parilisque per omnia sors est , aut palmae aut leti pugnando adquirere laudem . 
Cernere iam uideor quanta mercede cruoris constabit raptus Paridi crimenque nocenti : obuia cristatus cum sparserit agmina uertex et solo aspectu claudentur Pergama nostro cumque nouus fusos bellator fudero Teucros , multa trahet Xanthi Troiana cadauera gurges maioremque feret cultorum sanguine cursum . 
Sed mihi quis referat : ' tu , quem praesaga creatrix subducens fatis alieni schemate sexus ad Lycomedeos fecit transire penates depositumque suum uoluit committere blandis uirginibus , ne , te rapiat si Martius ardor , orbatam crucies inuiso funere matrem , uadis in arma ferox thalamum natumque relinquens ? 
nec uenit in mentem quantum mereatur amorem quae te prima uirum conlato pectore fecit ? 
is ad bella libens , ubi quaeritur alea mortis nec spondet certam tristis Bellona salutem ? 
sed Danais comitem esse placet sociumque pericli pro famae titulis meliori adiungere causae ! 
scilicet , ut consors uiduo reddatur Atridi , procumbat uilis Teucrorum uictima Achilles ! 
' Aufer , iners monitor , turpis fomenta medellae meque sine proprio sectari proelia sensu ! 
non ita me genitor praeclarus nomine Peleus aut dilecta Ioui fudit Thetis alma sub auras , degener ut lateam primaeuo in flore iuuentae maior et ignauo tantum mihi torpeat aetas abstrudamque toris iam debita pectora castris , cum manus Argiuum ultricia iuret in arma . 
denique , cum promptum ruat in certamina uulgus , solus ego in cunctis infami carcere clausus subducar pugnae ? 
quanto tolerabo pudore me non ferre pedem quo fert Thersites , in omni parte miser , forma breuior menteque fugaci ? 
Absit ab ingenio ac uiribus Aeacidarum ut dubitem pro laude mori metuamque supremum quem dat Parca diem ! 
mihi nam lux amplior illa est quae uirtute fluit , quae nescit claustra sepulchri . 
namque homini semper meritorum lege perenni , quam breuiat fatum , propagat gloria uitam . 
Ergo animus fidens in Dardana saeuiat arma nec mihi iam gemini dilectus pigneris obstet ! 
Deidamiam Pyrrhumque meos nunc Scyros habebit uisuros nostrum reditum celebremque triumphum . 
me pudor hortatur rapere in certamina gressus ferre potens , quaecumque labans successibus aetas exigit . 
obseruans matris praecepta uerendae induxi molles habitus uelut edita uirgo lusimus et tactis modulantes carmina chordis . 
Uirtuti assurgat , fuerat quaecumque , uoluptas ! 
Succedat ferrum citharae ! 
quod nutrit amores , depensum est Veneri ; reddamus cetera Marti ! 
Pande manum , genetrix ; totus tingatur Achilles . 
tu facies natum mortis habere locum . 
Hic , Cytherea , tuo poteras cum Marte iacere : Vulcanus prohibetur aquis , Sol pellitur umbris . 
Seruandus spurcus medicus monstrumque medentum , qui se Tartareo missum de carcere finxit , auctoritate tumens Orci , cui corpora mittit , inperitus , iners , ausus terrae repetam , cum staret in medio , mox illi uoce superba burdonum ductor ( paleas nam forte gerebat ) " Seruande infamis , Seruande zabule , pestis , " aiebat , " Seruande canis , Seruande , catenis , et seruande meis semper , Seruande , flagellis , Seruande in parte misera nabrastanos aesis vitiualas ualmam uitiduis tanda uitritam capia feis gibatos enim transire uolebat . 
Casteliane sorex cluacae , pressura tuorum , horrida colluvies , caenum cui bullit in ore , putredo et cancer triuit dentesque malasque . 
accipe , nariputens oris latrina , Philippe : liuidus in rubro color est tibi , cepula , uultu , obscenitas frontem mortis sulcauit aratro , fistula sunt oculi , polypus de naribus horret . 
heu , Manes patitur putrido sub coniuge coniunx , ac uiduae similis facit in portuna suorum . 
qua tu cumque moues os , culum porrigis ultro . 
nam pedis fetore graui , si forte loquaris ; si taceas , vissis secessum naribus efflans . 
lasanus os , plenus fusorius est tibi guttur . 
Parce , rapax , epulis , uehemens , Perpetue , glutto mensarumque uorax , omnis cui picula cessit , stultis qui madidas furto subducis ofellas . 
Cresciture , ferox ne quid tibi dorsa flagellis conscindat coniunx , iunctis tu pedibus adstas . 
Tautane , informi nulla qui coniuge captum spiritus inmundus subito praecordia torsit vendere mancipium pulchrum commune theatro ? 
Regius es Abcar seruus , pilus , hispidus ursus , rana , nanus , strobilus , palmus , zeloceca , cylindrus . 
piperis exigui formam uix corpore conples . 
pulicis e corio uestit te gunna profusa . 
ad maratros dabitur grandis formica caballus . 
pulueris ut pilula breuis es , ut glomus hic erras . 
ast ubi dormieris , caueat castissima coniunx erres ne subito mistus sub nocte tomento . 
lendis forma tibi , statu non transilis oua ; aequalis ciceri , par est tibi forma cumini fasciarii pondus longi pars summa telonis . 
sic sepiam pelagus crispanti uertice gestat , sic niger inpellit pilulas de stercore zinzar araneasque leues [ digitis ] pendens in stamine bulla . 
Vandalirice potens , gemini diadematis heres , ornasti proprium per facta ingentia nomen . 
belligeras acies domuit Theodosius ultor , captivas facili reddens certamine gentes . 
adversos placidis subiecit Honorius armis , cuius prosperitas melior fortissima vicit . 
ampla Valentiniani virtus cognita mundo hostibus addictis ostenditur arte nepotis . 
Sic tibi florentes aequaevo germine nati indolis aetheriae sidera celsa petant , sic priscos vincant atavos clarosque parentes exuperent meritis saeclaque longa gerant , sic subolis numerum transcendat turba nepotum nobilibusque iuges gaudia tanta toris : ne sterilem praestes indigno munere Musam , utque soles , largus carmina nostra fove , imperiis ut nostra tuis servire Thalia possit et in melius personet icta chelys . 
Se Narcissus amat captus lenonibus undis ; cui si tollis aquas , non est ubi saeviat ignis . 
Eximius Perdicca fuit , qui corpore eburno fulgebat roseisque genis , cui lumina blandas fundebant flammas , crocei per colla capilli pendebant variosque dabant sibi saepe colores . 
Fulvus poples erat , nitidus pes . 
omnia habebat , quidquid habet iuvenis . 
solus uincebat Adonem . 
Sol calet igne meo . 
flagrat Neptunus in undis . 
pensa dedi Alcidae . 
Bacchum servire coegi , quamvis Liber erat . 
feci mugire Tonantem . 
Carminis Iliaci libros consumpsit asellus . 
o fatum Troiae ! 
aut ecus aut asinus ! 
Aspera diverso laxatur vita dolore et morti vicinus eo vivitque labori aegra salus . 
nostras cruciant dum flamina mentes , vitae flatus abit . 
quantos post Pergama casus vidit enim praeclara manus ! 
quos saepe dolores pertulit atque iterum quas sensit Troia ruinas ! 
plus cecidit post fata Phrygum . 
nunc ipsa cremata est ab natis incensa suis recidivaque morti iuncta est et casum meruit miseranda secundum . 
traditur infestis semper nova praeda procellis et flammas habet ipsa suas taedasque ministrat sola sibi . 
non hostis eget , non ignibus umquam : de facibus micat ipsa suis lumenque nigellum possidet infelix semper . 
quas aequoris iras , quas caeli terraeque lues miserabile vulgus pertulit , errantes saevis Tritonis in undis ! 
atque domus mihi pontus erat Phrygiique penates et quasi iam pirata fui ; lacrimisque profusis inter aquas siccabat homo nostrosque profecto fluctibus addebam . 
fluctus crescebat in astra , et mihi naufragium nostri fecere liquores . 
Iam mulier sibi nauta fuit , iam Virginis astrum vidit virgo , potens fortes torquere rudentes et remis aptare manus , curaque vigente nocte vigil fuerat . 
non norat femina somnum . 
sideribus iam docta poli ( labor ipse magistram fecerat astrorum ) norat venientia fata . 
non ver tranquillum fuerat , non mollior aestas ; sideribus tempus , requiem non denique norat . 
Moribus et vultu coniunx quaeratur habenda . 
horrida nam facies nullo celatur ab auro . 
si quis erit sponsus talem qui ducat avarus , horreat ipse suam ; feditas dissolvit amorem . 
sequitur illa calens , dorsum dabit ille calenti ; cogetur fervens clunem submittere asello , concubitu turpi monstrum paritura biforme , quem mater ipsa suum timeat contingere natum . 
discite formonsas aurum superare puellas . 
Amisit proprias vacuato corpore carnes accepitque novas . 
dedit ac tulit , et grave lucrum perdendo adquirit . 
damno bene crevit in illo . 
Mortua fit praedo pullorum : turgida membris ex aliis crescit nec sese repperit in se . 
Ovorum copiosa phalanx in ventre tumentis conditur et membris crescit gallina repletis . 
mortua concepit quantum nec viva creavit . 
Medeam fertur natos Prognenque necasse . 
haec natis propriisque suis vel prole sororum crescit ; plus moriens sumpsit de caede tumorem . 
Turgida sum moriens sollertique arte referta crescens decresco . 
nomine pressa vocor . 
Perna , lepus , turtur , perdix , Iunonius ales , agnus , porcellus iunguntur , candidus anser . 
aethera quod pontusque , altrix quod terra creavit cernimus esciferum paulatim sumere ventrem . 
Blandum mellis opus sollerti fingitur arte . 
faucibus hoc dulce est , dentibus interitus . 
Mantua , da ueniam , fama sacrata perenni : sit fas Thessaliam post Simoenta legi . 
Quis me fervor agit ? 
nova sunt suspiria mentis . 
anne aliquis deus est nostro vehementior arcu ? 
quem mihi germanum fato fraudante creavit diva parens ? 
nimis an iam spicula fusa per orbem vexavere polum , laesusque in tempore mundus invenit poenam ? 
sed si mea vulnera novi , hic meus est ignis , meus est , qui parcere nescit . 
en Furiis Irisque trahor ! 
licet orbe superno , Iuppiter , atque altis undis , Neptune , tegaris , abdita poenarum te cingant Tartara , Pluton : inpositum rumpemus onus . 
volitabo per axem mundigerum caelique plagas pontique procellas umbriferumque Chaos . 
pateant adamantina regna , torva venenatis cedat Bellona flagellis ! 
poenam mundus amet , stupeat , vix maior , anhelet ! 
instet saevus amor fraudemque in vulnere quaerat ! 
Imbre serenifero sudat nox humida caelo ; mane rigent herbae vitreaque aspergine lucent gramina et in gemmis stabiles tenet aura liquores . 
Temporibus laetis tristamur , maxime Caesar , hoc uno , amissum quod gemo Vergilium . 
sed vetuit relegi , si tu patiere , libellos , in quibus Aenean condidit ore sacro . 
Roma rogat precibusque isdem tibi supplicat orbis ne pereant flammis tot monumenta ducum . 
anne iterum Troiam , sed maior , flamma cremabit ? 
fac laudes Italum , fac tua gesta legi , Aeneidemque suam fac maior Mincius ornet . 
plus fatis possunt Caesaris ora dei . 
Quae manus hos animavit equos ? 
quis aere rigenti currere velle dedit et in aethere quaerere cursus ? 
spirant aerias involvere cursibus auras , arte citi sed mole graves , properante metallo . 
Turne , spes Italum , custos fortissime regni , si properes ! 
muros arces ciuesque Latinos non solitis urguet Troianus uiribus hostis . 
Sed potiora premunt . 
Quem nunc ( ignosce ) fugauit , nec pugnae inferior nec belli ( crede ) relictor adserar . 
Armatus timendo fulmine miles nec culpam nec crimen habet ; nam bella minatus nunc gerit Aeneas : reuerendi fragor Olympi ex umbone tonat , caelestes concita flammas hasta iacit , oculis elatus ingerit ensis fulgura , progeniesque dei testata uigorem numinis antiqui spoliauit fulmine caelum et tulit arma Ioui . 
quod felix turba deorum in saeuos quondam potuit conferre Gigantes , Aeneas nunc solus habet urbisque ruinam saeuo Marte parat , Italasque euertere turres non ariete graui , non torti turbine saxi disponit , spernit belli tormenta magister ; et memor , exitio Troiam sic esse sepultam , iam faces , non tela iacit . 
scit quippe tyrannus , Iliacas sine face domus stetisse per aeuum . 
Heia age , curre , precor ; te mater rexque Latinus , turba senum , lacrimans Lauinia uirgo requirit . 
Dedecus o iuuenum turpisque infamia Teucrum , qui signis per bella fores gens perfida et amens , non uirtute potens non belli maximus auctor , ignauus tu semper eris semperque fuisti , naufragus atque miser segnisque in proelia ductor . 
nec nunc est aliud quod maius crimen obibis . 
namque tuo generi quia semper proximus extas , non equidem miror . 
non est ex tempore natum ; antiquos imitaris auos , periuria patrum . 
nec non aut Veneris pulchrae de stirpe crearis nec pater Anchises uestrae est aut Dardanus auctor gentis , sed durae tigres lapidesque sinistri te genuere uirum , siluae montesque profani , ubera quaeque tibi [ et ] potum admouere malignum , haec tibi perfidiam mixto cum lacte dederunt . 
Nocte pluit tota , redeunt spectacula mane : diuisum imperium cum Ioue , Caesar , habes . 
Hos ego uersiculos feci , tulit alter honorem . 
sic uos non uobis mellificatis apes . 
Pars tibi , Nise , datur Bacchi , pars deinde negatur : esse potes liber , non potes esse pater . 
Arretine calix , mensis decor ante paternis , ante manus medici quam bene sanus eras ! 
Humor alit segetem ; segeti contrarius humor . 
quod iuuat , et dulce est ; quod cogitur , altera mors est . 
Monte sub hoc lapidum premitur Ballista sepultus . 
nocte die tutum carpe , uiator , iter . 
Dum dubitat natura , marem faceretne puellam , natus es , o pulcher , paene puella , puer . 
Utendum est aetate ; cito pede labitur aetas nec bona tam sequitur quam bona prima fuit . 
heu me nunc miserum ! 
laxantur corpora rugis et perit in nitido qui fuit ore color . 
Quis deus has incendit aquas ? 
quis fontibus ignes miscuit et madidas fecit discurrere flammas ? 
in regnis , Neptune , tuis Vulcanus anhelat . 
Ante bonam Venerem gelidae per litora Baiae . 
illa natare lacus cum lampade iussit Amorem . 
dum natat , algentes cecidit scintilla per undas . 
hinc vapor ussit aquas . 
quicumque natavit , amavit . 
Bellipotens Mavors , Veneris gratissime furto , hic securus ama . 
locus hic amplexibus aptus : Vulcanus prohibetur aquis , Sol pellitur umbra . 
Forte iacebat Amor victus puer alite somno myrti inter frutices pullanti ruris in herba . 
hunc procul emissae tenebrosa Ditis ab aula circuerunt animae , saeva face quas cruciarat . 
' ecce meus venator ' ait ' hunc ' Phaedra ' ligemus ! 
' ' crudelis crinem ' clamabat Scylla ' metamus ! 
' Colchis et orba Progne ' numerosa caede necemus ! 
' Dido et Canace , ' saevo gladio perimamus ! 
' Myrrha ' meis ramis ! 
' , Euhadne ' igne crememus ! 
' ' hunc ' Arethusa ' in aquis ' , Byblis ' in fonte necemus ! 
' Ast Amor evigilans dixit : ' mea pinna , volemus ! 
Picta fuit quondam Pharii regina Canopi artifici formata manu . 
nam vivere serpens creditur et morsu gaudens dare fata papillae . 
o quam vivit opus , quam paene figura dolorem sentit et ex ipso moritur pictura veneno ! 
Nec volo me summis Fortuna neque adplicet imis , sed medium vitae temperet illa gradum . 
invidia excelsos , inopes iniuria vexat : quam felix vivit quisquis utraque caret ! 
Cantica gignit amor et amorem cantica gignunt . 
cantandum est ut ametur et ut cantetur amandum . 
Victe pudor , conpone preces ! 
Secreta duorum tertius ignoret ; sit tantum littera testis Inmensum locutura nefas . 
Metus unicus urget , ne speret iuuenis lacrimas finxisse nouercam . 
Hinc tamen incipiam . 
Caeli regnator amauit et thalamos tenet una soror ; nec crimine dignum est , quod mundus cum lege facit . 
Telluris alumnus unus in orbe fuit : nulla est cognatio plebis ? 
Venimus ex uno mixti patre , matre , sorore . 
Ne metuas facinus ! 
' Non uult hoc scire Cupido . 
' Pignus habes tabulas : rea sum semper , rea sola . 
Sed si uirgineum suffundunt ora ruborem , uel negature ueni . 
Liceat sperare rogantem et fastus tolerare tuos . 
Sequar ora superbi , oscula suspensis defigam singula plantis . 
Me cruciet captiuus amor , nemus omne resultet Hippolytum , secumque ferat uox ultima nomen . 
Testor amoris onus Venerisque insignia nostrae : dum uolo , dum nolo , dum uincor scribo repugno , suspensos collo laqueos rogatura resolui . 
Incestum si promiseris , petivi ; si negaueris , tu petisti . 
Vidi hominem pendere cum uia , cui latior erat planta quam semita . 
Aere cauo falsam serpens impleuerat ursam , addidit et morsum et iubet esse feram . 
Impleuit serpens quod minus artis erat . 
Crinibus ambrosiis Veneris decus additur , ut se frustra iactarent Pallas uel pronuba Iuno . 
Fundit et haurit aquas , pendentes euomit undas , et fluuium uomitura bibit , mirabile factum ! 
portat aquas , portatur aquis . 
sic unda per undas voluitur et ueteres haurit noua machina lymphas . 
Inter " eils " Goticum " scapia matzia ia drincan " non audet quisquam dignos edicere uersus . 
Calliope madido trepidat se iungere Baccho , ne pedibus non stet ebria Musa suis . 
[ Haec quoque Symposius de carmine lusit inepto ; sic tu , Sexte , doces ; sic te deliro magistro . 
] Annua Saturni dum tempora festa redirent , perpetuo semper nobis sollemnia ludo , post epulas laetas , post dulcia pocula mensae , deliras inter uetulas puerosque loquaces , cum streperet late madidae facundia linguae , tum uerbosa cohors studio sermonis inepti nescio quas passim magno de nomine nugas est meditata diu , sed friuola multa locuta est . 
Nec mediocre fuit magni certaminis instar ponere diuerse uel soluere quaeque uicissim . 
Ast ego , ne solus foede tacuisse uiderer , qui nihil adtuleram mecum quod dicere possem , hos uersus feci subito discrimine uocis . 
Insanos inter sanum non esse necesse est . 
Da ueniam , lector , quod non sapit ebria Musa . 
De summo planus , sed non ego planus in imo . 
Versor utrimque manu diuerso et munere fungor : altera pars reuocat quidquid pars altera fecit . 
Dulcis amica dei , ripae uicina profundae ; suaue canens Musis , nigro perfusa colore ; nuntia sum linguae , digitis signata magistris . 
Corporis extremi non magnum pondus adhaesi : ingenitum dicas , ita pondere nemo grauatur . 
Vna tamen facies plures habitura figuras . 
Virtutes magnas de uiribus affero paruis : pando domos clausas , iterum sed claudo patentes . 
Seruo domum domino , sed rursus seruor ab ipso . 
Nexa ligor ferro , multos habitura ligatos . 
Vincior ipsa prius , sed uincio uincta uicissim . 
Et solui multos , nec sum tamen ipsa soluta . 
Terra mihi corpus , uires mihi praestitit ignis ; de terra nascor , sedes est semper in alto ; et me perfundit qui me cito deserit umor . 
Nunc mihi sunt lacrimae , sed non est causa doloris . 
Est iter ad caelum , sed me grauis impedit aer ; et qui me genuit , sine me non nascitur ipse . 
Nox ego sum facie , sed non sum nigra colore inque die media tenebras tamen affero mecum . 
Nec mihi dant stellae lucem nec Cynthia lumen . 
Ex alto uenio , longa delapsa ruina . 
De caelo cecidi , medias transmissa per auras : sed sinus excepit qui me simul ipse remittit . 
Vnda fui quondam , quod me cito credo futuram . 
Nunc rigidi caeli duris conexa catenis et calcata pati possum nec unda teneri . 
Puluis aquae tenuis , modico cum pondere lapsus , sole madens , aestate fluens , in frigore siccus , flumina facturus totas prius occupo terras . 
Est domus in terris , clara quae uoce resultat : ipsa domus resonat , tacitus sed non sonat hospes . 
Ambo tamen currunt , hospes simul et domus una . 
Longa feror uelox , formosae filia siluae , innumeris pariter comitum stipata cateruis . 
Curro uias multas , uestigia nulla relinquens . 
Mira tibi referam nostrae primordia uitae : nondum natus eram nec eram iam matris in aluo ; iam posito partu natum me nemo uidebat . 
Non possum nasci si non occidero matrem ; occidi matrem , sed me manet exitus idem : id mea mors patitur quod iam mea fecit origo . 
Littera me pauit , nec quid sit littera noui ; in libris uixi nec sum studiosior inde . 
Exedi Musas nec adhuc tamen ipsa profeci . 
Pallas me docuit texendi nosse laborem : nec pepli radios poscunt nec licia telae . 
Nulla mihi manus est , pedibus tamen omnia fingo . 
Porto domum mecum , semper migrare parata , mutatoque solo non sum miserabilis exul , sed mihi concilium de caelo nascitur ipso . 
Raucisonans ego sum media uocalis in unda , sed uox laude sonat quasi quae laudetur et ipsa ; cumque canam semper , nullus mea carmina laudat . 
Tarda , gradu lento , specioso praedita dorso , docta quidem studio , sed saeuo prodita fato ; uiua nihil dixi , quae sic modo mortua canto . 
Caeca mihi facies , atris obscura tenebris ; nox est ipse dies nec sol mihi cernitur ullus . 
Malo tegi terra : sic me quoque nemo uidebit . 
Prouida sum uitae , duro non pigra labore , ipsa ferens umeris securae praemia brumae . 
Nec gero magna simul , sed congero multa uicissim . 
Inproba sum , fateor : quid enim gula turpe ueretur ? 
Frigora uitabam , quae nunc aestate reuertor . 
Sed cito submoueor falso conterrita uento . 
Non bonus agricolis , non frugibus utilis hospes , non magnus forma , non recto nomine dictus , non gratus Cereri , non paruam sumo saginam . 
Parua mihi domus est , sed ianua semper aperta ; exiguo sumptu furtiua uiuo sagina . 
Quod mihi nomen inest , Romae quoque consul habebat . 
Littera sum caeli penna perscripta uolanti , bella cruenta gerens uolucri discrimine Martis ; nec uereor pugnas , dum non sit longior hostis . 
Viuo nouem uitas , si me non retia fallunt , atraque sum semper nullo compulsa dolore , et non irascens ultro conuicia dico . 
Vox mihi dat nomen primo de tempore noctis ; pluma mihi non est cum sit mihi penna uolantis ; et sedeo in tenebris nec me committo diebus . 
Plena domus spinis , parui sed corporis hospes , incolumi dorso telis confixus acutis ; sustinet armatas segetes habitator inermis . 
Est noua nostrarum cunctis captura ferarum : ut si quid capias , hoc tu tibi ferre recuses , et quod non capias , tecum tamen ipse reportes . 
Vita mihi mors est , morior si coepero nasci ; sed prius est fatum leti , quam lucis origo . 
Sic solus Manes ipsos mihi dico parentes . 
Moechus eram regis , sed lignea membra sequebar ; et Cilicum mons sum , sed non sum nomine solo ; et uehor in caelis et in ipsis ambulo terris . 
Dentibus insanis ego sum qui uinco bidentes , sanguineas praedas quaerens uictusque cruentos . 
Multaque cum rapiam uocem quoque tollere possum . 
Exiguum corpus sed cor mihi corpore maius ; sum uersuta dolis , arguto callida sensu ; et fera sum sapiens , sapiens fera si qua uocatur . 
Alma Iouis nutrix , longo uestita capillo , culmina difficili peragrans super ardua gressu , custodi pecoris tremula respondeo uoce . 
Setigerae matris fecunda natus in aluo , desuper ex alto uirides exspecto saginas , nomine numen habens si littera prima periret . 
Dissimilis patri , matri diuersa figura , confusi generis , generi non apta propago ; ex aliis nascor , nec quisquam nascitur ex me . 
A fluuio dicor , fluuius uel dicitur ex me . 
Iunctaque sum uento , quae sum uelocior ipso ; Et mihi dat uentus natos nec quaero maritum . 
Quattuor insignis pedibus manibusque duabus , dissimilis mihi sum , quia sum non unus et unus ; et uehor et gradior , quia me duo corpora portant . 
Grande mihi caput est , intus sunt membra minuta ; pes unus solus , sed pes longissimus unus . 
Et me somnus amat , proprio nec dormio somno . 
Anseris esse pedes similes mihi , nolo negare ; nec duo sunt tantum , sed plures ordine cernis ; et tamen hos ipsos omnes ego porto supinos . 
Tota uocor Graece , sed non sum tota Latine ; ante tamen mediam cauponis scripta tabernam . 
In terra nascor , lympha lauor , unguor oliuo . 
Pendeo dum nascor , rursus dum pendeo cresco ; pendens commoueor uentis et nutrior undis . 
Pendula si non sim , non sum iam iamque futura . 
Mordeo mordentes , ultro non mordeo quemquam . 
Sed sunt mordentem multi mordere parati : nemo timet morsum , dentes quia non habet ullos . 
Purpura sum terrae , pulchro perfusa rubore , saeptaque , ne uioler , telis defendor acutis . 
O felix , longo si possim uiuere fato ! 
Magna quidem non sum , sed inest mihi maxima uirtus ; spiritus est magnus , quamuis sim corpore paruo . 
Nec mihi germen habet noxam nec culpa ruborem . 
Dulcis odor nemoris , flamma fumoque fatigor ; et placet hoc superis , medios quod mittor in ignes . 
Nec mihi poena datur , sed habetur gratia danti . 
De lacrimis et pro lacrimis mea coepit origo ; ex oculis fluxi sed nunc ex arbore nascor , laetus honor frondis , tristis sed imago doloris . 
Dens ego sum magnus populis cognatus Eois . 
Nunc ego per partes in corpora multa recessi ; nec remanent uires , sed formae gratia mansit . 
Herba fui quondam , uiridi de gramine terrae ; sed chalybis duro mollis praecisa metallo mole premor propria , tecto conclusa sub alto . 
Ambo sumus lapides , una sumus , ambo iacemus . 
Quam piger est unus , tantum non est piger alter : hic manet immotus , non desinit ille moueri . 
Inter saxa fui quae me contrita premebant ; uix tamen effugi totis collisa medullis . 
Et nunc forma mihi minor est , sed copia maior . 
Nolo toro iungi , quamuis placet esse maritam . 
Nolo uirum thalamo : per me mea nata propago est . 
Nolo sepulcra pati : scio me submergere terrae . 
Exiguum munus flexu mucronis adunci fallaces escas medio circumfero fluctu . 
Blandior ut noceam ; morti praemitto saginam . 
Longa sed exilis , tenui producta metallo , mollia duco leui comitantia uincula ferro ; et faciem laesis et nexum reddo solutis . 
Maior eram longe quondam , dum uita manebat ; at nunc exanimis , lacerata , ligata , reuulsa , dedita sum terrae , tumulo sed condita non sum . 
In caput ingredior , quia de pede pendeo solo . 
Vertice tango solum , capitis uestigia signo ; sed multi comites casum patiuntur eundem . 
Findere me nulli possunt , praecidere multi . 
Sed sum uersicolor , albus quandoque futurus ; Malo manere niger : minus ultima fata uerebor . 
Non sum cincta comis et non sum compta capillis : intus enim crines mihi sunt quos non uidet ullus ; meque manus mittunt manibusque remittor in auras . 
Dentibus innumeris sum toto corpore plena . 
Frondicomam subolem morsu depascor acuto ; mando tamen frustra , quia respuo praemia dentis . 
Mucro mihi geminus ferro coniungitur uno ; cum uento luctor , cum gurgite pugno profundo . 
Scrutor aquas medias , ipsas quoque mordeo terras . 
Stat nemus in lymphis , stat in alto gurgite silua , et manet in mediis undis inmobile robur . 
Terra tamen mittit quod terrae munera praestat . 
Ipsa grauis non sum , sed aquae mihi pondus inhaeret ; uiscera tota tument patulis diffusa cauernis : intus lympha latet , sed non se sponte profundit . 
Tres mihi sunt dentes , unus quos continet ordo ; Vnus praeterea dens est et solus in imo ; meque tenet numen , uentus timet , aequora curant . 
Saepta graui ferro , leuibus circumdata pinnis , aera per medium uolucri contendo meatu . 
Missaque discedens nullo mittente reuertor . 
De pecudis dorso pecudes ego terreo cunctas , obsequio cogens moderati lege doloris . 
Nec uolo contemni , sed contra nolo nocere . 
Cornibus apta cauis , tereti perlucida gyro , lumen habens intus , diuini sideris instar , noctibus in mediis faciem non perdo dierum . 
Perspicior penitus nec luminis arceo uisus , transmittens oculos intra mea membra meantes ; nec me transit hiems , sed sol tamen emicat in me . 
Nulla mihi certa est , nulla est peregrina figura . 
Fulgor inest intus radianti luce coruscus , qui nihil ostendit nisi si quid uiderit ante . 
Lex bona dicendi , lex sum quoque dura tacendi , ius auidae linguae , finis sine fine loquendi , ipsa fluens , dum uerba fluunt , ut lingua quiescat . 
Mersa procul terris in cespite lympha profundo , non nisi perfossis possum procedere rimis , et trahor ad superos alieno ducta labore . 
Truncum terra tegit , latitant in stipite lymphae . 
Alueus est modicus , qui ripas non habet ullas . 
In ligno uehitur medio , quod ligna uehebat . 
Non ego continuo morior , dum spiritus exit : nam redit adsidue , quamuis et saepe recedit ; et mihi nunc magna est animae , nunc nulla facultas . 
Deucalion ego sum , crudeli sospes ab unda , affinis terrae sed longe durior illa . 
Littera decedat : uolucris tum nomen habebo . 
Euasi flammas , ignis tormenta profugi . 
Ipsa medella meo pugnat contraria fato : ardeo de lymphis , gelidis incendor ab undis . 
Semper inest intus , sed raro cernitur , ignis ; intus enim latitat sed solos prodit ad ictus . 
Nec lignis ut uiuat eget , nec ut occidat undis . 
Virtus magna mihi duro mollitur ab igne cessantique foco intus mihi uirtus adhaeret : semper inest in me , sed raro cernitur ignis . 
Quattuor aequales currunt ex arte sorores ; sic quasi certantes , cum sit labor omnibus unus , et properant pariter nec se contingere possunt . 
Nos sumus ad caelum quae scandimus alta petentes , concordi fabrica quas unus continet ordo , ut simul haerentes per nos comitentur ad auras . 
Mundi magna parens , laqueo conexa tenaci , iuncta solo plano , manibus compressa duabus ducor ubique sequens et me quoque cuncta sequuntur . 
Aere rigens curuo patulum componor in orbem ; mobilis est intus linguae crepitantis imago . 
Non resono positus , motus quam saepe resulto ! 
Mater erat Tellus , genitor fuit ipse Prometheus , auriculaeque regunt redimitae uentre cauato . 
Dum cecidi , subito mater mea me laniauit . 
Tres olim fuimus qui nomine iungimur uno ; ex tribus est unus , et tres miscentur in uno ; quisque bonus per se ; melior qui continet omnes . 
Sublatum nihil est , nihil est extrinsecus auctum : quod fuerat non est ; coepit quod non erat esse . 
Nec tamen inueni quidquid prius ipse reliqui . 
Nomen ouis Graece , contentio magna dearum , fraus iuuenis pulchri , multarum cura sororum . 
Hoc uolo , ne breuiter mihi syllaba prima legatur . 
Nobile duco genus magni de gente Catonis . 
Vna mihi soror est , plures licet esse putentur . 
De fumo facies , sapientia de mare nata est . 
Non ego de toto mihi corpore uindico uires , sed capitis pugna nulli certare recuso : grande mihi caput est , totum quoque pondus in illo . 
Contero cuncta simul uirtutis robore magno . 
Vna mihi ceruix , capitum sed forma duorum : pro pedibus caput est , nam cetera corporis absunt . 
Rubida curua capax , alienis humida guttis , luminibus falsis auri mentita colorem , dedita sudori , modico subcumbo labori . 
Per totas aedes innoxius introit ignis ; est calor in medio magnus quem nemo ueretur . 
Non est nuda domus , sed nudus conuenit hospes . 
Dedita sum semper uoto , non certa futuri ; iactor in ancipites uaria uertigine casus . 
Non ego maesta malis , non rebus laeta secundis . 
Terra fui primo , latebris abscondita terrae ; nunc aliud pretium flammae nomenque dederunt , nec iam terra uocor , licet ex me terra paretur . 
Plus ego sustinui quam corpus debuit unum . 
Tres animas habui , quas omnes intus habebam : discessere duae , sed tertia paene secuta est . 
Bellipotens olim , saeuis metuendus in armis ; quinque pedes habui , quod numquam nemo negauit . 
Nunc mihi uix duo sunt ; inopem me copia fecit . 
Cernere iam fas est quod uix tibi credere fas est : unus inest oculus , capitum sed milia multa . 
Qui quod habet uendit , quod non habet unde parabit ? 
Inter lucifluum caelum terrasque iacentes , aera per medium docta meat arte uiator . 
Semita sed breuis est , pedibus nec sufficit ipsis . 
Nunc mihi iam credas fieri quod posse negatur : octo tenes manibus , sed me monstrante magistro , sublatis septem reliqui tibi sex remanebunt . 
Insidias nullas uereor de fraude latenti ; nam deus attribuit nobis haec munera formae , quod me nemo mouet , nisi qui prius ipse mouetur . 
Virgo modesta nimis legem bene seruo pudoris ; ore procax non sum , nec sum temeraria linguae ; ultro nolo loqui , sed do responsa loquenti . 
Sponte mea ueniens , uarias ostendo figuras . 
Fingo metus uanos nullo discrimine ueri , sed me nemo uidet , nisi qui sua lumina claudit . 
Nomen habens hominis post ultima fata relinquor . 
Nomen inane manet , sed dulcis uita profugit . 
Vita tamen superest morti post tempora uitae . 
In parvo magnas fecit manus , ardua , baias . 
culmina distendit niveis suspensa columnis , curvavit cameras vario pro schemate conchis . 
marmora resplendent solida conpage decora , unitumque mentita simul decus arte magistri . 
murmure raucisono fornacibus aestuat ardor ; in flammis dominantur aquae , furit ignis in undis . 
stat tutus lautor multo circumdatus igne innocuas inter flammas ( mirabile dictu ) , ignibus ut possit fervores vincere solis . 
inde petit latices glaciali fonte fluentes . 
hinc calor , inde nives reparant per membra salutem . 
discurrunt nymphae , piscinas flumina replent . 
vitrea crispatur labris refluentibus unda . 
haec tibi sunt monumenta . 
tibi natisque manebunt et decorabit avus claros per saecla nepotes ; tu tamen excelsus per tempora longa fruaris . 
Dum mundum Natura potens terramque dicaret , Sol dedit ipse diem . 
Horrentia nubila caelo dispulit et faciem roseo diffundit in orbe , pulchra serenigero fulserunt sidera motu ; nam chaos est sine Sole dies . 
Tum discere lucem coepimus et croceum caeli sentire teporem , gurgite cum roseo surgunt ex more iugales , naribus elatis efflantes pectore lucem . 
Sol rumpit tenebras , rutilo qui fulgit ab ortu , spargit in aethereos flammantia lumina campos . 
Haec homines armenta simul et semina rerum ; alitis hinc , pecudis vivit genus omne natantum , quod caelum , quod terra tenet , quod sustinet aequor . 
Hinc calor infusus , totum qui continet orbem , dulcia mellifluae dum claudit munera uitae . 
Ast ubi iam Titan croceum conscendit in orbem cuncta patent , quaecumque tamen nox clauserat atra ; mox siluae campique uirent et florea rura . 
Tunc placidum iacet omne mare , uernantibus undis flumina : per tremulos currit lux aurea fluctus ( hic regit imperium mundi , hic tempora sancit ! 
) fluctibus ac nitidum tollit caput aether in altum . 
Mox tamen alipedum gemmantia lora rigescunt , aureus aequus inest currus , ardescit ab Euro , dum pretio fulgens imitatur lumina Phoebi . 
Hic solus uiget orbe deus , quem cernere nobis fas nimis est , ireque iuuat per florea rura . 
O mirum uirtutis opus , quod flamma gubernat ! 
Nec non igne suo praestat cum lumine sensus ; hinc corpus , hinc uita redit , hinc cuncta resurgunt . 
Namque docet Phoenix , ustis reparata fauillis , omnia Phoebeo uiuescere corpora tactu . 
Haec uitam de morte petit , post fata uigorem , nascitur ut pereat , perit ut nascatur ab igni , una cadit totiens surgit quae ac deficit una : rupe sedet , capitur radiis , et lumine Phoebi suscipit inmissum recidiua morte calorem . 
Sol qui purpureo diffundit lumine terras , Sol cui uernanti tellus respirat odorem , Sol cui picta uirent fecundo gramine prata , Sol speculum caeli , diuini numinis instar , Sol semper iuuenis , rapidum qui dividit axem , Sol facies mundi caelique uolubile templum , Sol Liber , Sol alma Ceres , Sol Iuppiter ipse , Sol iubar et Triuiae , insunt cui nomina mille , Sol qui quadriiugo diffundit lumina curru , Sol et Hyperboreo fulgit matutinus in ortu , Sol reddit cum luce diem , cum pingit Olympum . 
Sol aestas , autumnus , hiems , Sol uer quoque gratum , Sol saeclum mensisque , dies Sol , annus et hora , Sol globus aethereus , haec est lux aurea mundi . 
Sol bonus agricolis , nautis quoque prosper in undis , Sol repetit quaecumque potest transcendere semper . 
Sol cui sereno pallescunt sidera motu , Sol cui tranquillo resplendet lumine pontus , Sol cui cuncta licet rapido lustrare calore , Sol cui surgenti resonat lyra blanda canorem , Sol cui mergenti seruat maris unda teporem , Sol mundi caelique decus , Sol omnibus unus , Sol noctis lucisque decus , Sol finis et ortus . 
Aurea concordi quae fulgent fila metallo setarum cumulis consociare uolo . 
Sericeum tegmen , gemmantia texta Laconum , pellibus hircinis aequiperanda loquor . 
Nobilis horribili iungatur purpura burrae ; nectatur plumbo fulgida gemma graui : sit captiua sui nunc margarita nitoris et clausa obscuro fulgeat in chalybe : Lingonico pariter claudatur in aere smaragdus ; conpar silicibus nunc hyacinthus eat : rupibus atque molis similis dicatur iaspis . 
Eligat infernum iam modo luna chaos . 
Nunc etiam urticis mandemus lilia iungi , purpureamque rosam dira cicuta premat : nunc simul optemus despectis piscibus ergo delicias magni nullificare freti ; auratam crassantus amet , saxatilis anguem , limacem pariter nunc sibi tructa petat ; Altaque iungatur uili cum uulpe leaena , perspicuam lyncem simius accipiat ; iungatur nunc cerua asino , nunc tigris onagro , iungatur fesso concita damma boui . 
Nectareum uitient nunc lasera tetra rosatum mellaque cum fellis sint modo mixta malis ; gemmantem sociemus aquam luteumque barathrum ; stercoribus mixtis fons eat inriguus . 
Praepes funereo cum uulture ludat hirundo ; cum bubone graui nunc philomela sonet ; tristis perspicua sit cum perdice cauanus iunctaque cum coruo pulchra columba cubet . 
Haec monstra incertis mutent sibi tempora fatis rusticus et seruus si petat Eucheriam ! 
Cervus , aper , coluber non cursu , dente , veneno vitarunt ictus , Maioriane , tuos . 
Pes est spondius , longa qui constat utraque . 
hunc contra pariambus erit gemina breve iunctus . 
Longa brevisque pedem faciet postlata trochaeum . 
at praelata brevis longae concludet iambum . 
dactylus ex longa veniet brevibusque duabus . 
idem anapaestus erit , brevibus si coeperit ante . 
Cum brevis una duas distinguit syllaba longas , creticus est . 
Ego nata duos patres habere dinoscor . 
Prior semper manet alterque morte finitur . 
Tertia me mater dura mollescere cogit Et tenera gyro formam assumo decoram . 
Nullum dare uictum frigenti corpore possum , Calida sed cunctis salubres porrigo pastus . 
Me mater nouellam uetus de germine finxit . 
Et in nullo patris formata sumo figuram . 
Oculi non mihi lumen ostendere possunt , Patulo sed flammas ore produco coruscas . 
Nolo me contingat imber nec flamina uenti . 
Sum amica lucis , domi delector in umbris . 
Me pater ignitus , ut nascar , creat urendo Et pia defectu me mater donat ubique . 
Is qui dura soluit , hic me constringere cogit . 
Nullus me solutum , ligatum cuncti requirunt . 
Opem fero uiuis opemque reddo defunctis . 
Patria me sine mundi nec ulla ualebit . 
Mollior horresco semper consistere locis . 
Vngula nam mihi firma , si caute ponatur . 
Nullum iter agens sessorem dorso requiro . 
Plures libens fero , meo dum stabulo uersor . 
Nolo frena mihi , mansueto iuueni , pendas , Calcibus et senum nolo ne uerberer ullis . 
Pulchra mater ego natos dum collego multos , Cunctis trado libens , quicquid in pectore gesto . 
Nulli sicut mihi pro bonis mala redduntur . 
Oscula nam mihi prius qui cara dederunt , Vestibus exutam turpi me modo relinquunt . 
Quos lactaui , nudam pede per angula uersant . 
Nullus ut mea lux sola penetrat umbram Et natura uili miros postpono lapillos . 
Ignem fero nascens : natus ab igne fatigor . 
Nulla me putredo tangit nec funera turbant : Pristina defunctus sospes in forma resurgo . 
Et amica libens oscula porrigo cunctis . 
Teneo liquentem , sequor membrana celatum . 
Verbero nam cursu , uisu quem cernere uetor . 
Inpletur domus inuisis sed uacua rebus . 
Permanet dum cibum nullum de pondere gessi . 
Quae dum clausa fertur , uelox ad nubila surgit , Patefacta nullum potest tenere manentem . 
Nati mater ego : natus ab utero mecum . 
Prior illo non sum , semper qui mihi coaeuus . 
Virgo nisi manens numquam concipere possum . 
Sed intacta meam infra concipio prolem . 
Post si mihi uenter disruptus ictu patescit , Moriens uiuentem sic possum fundere fetum . 
Senior ab aeuo , Eva sum senior ego . 
Et senectam grauem nemo currendo reuincit . 
Milia prosterno , manu dum uerbero nullum . 
Vitam dabo cunctis , uitam si tulero multis . 
Satura nam uictum , ignem ieiuna produco Et uno uagantes possum conprehendere loco . 
Singula si uiuens firmis constitero plantis , Viam me roganti directam ire negabo . 
Gemina sed soror meo se latere iungat : Coeptum ualet iter uelox percurrere quisquis . 
Subito mihi pedem nisi calcauerit ille , Manibus , quae cupit , numquam contingere ualet . 
Mortua maiorem quam uiuens porto laborem . 
Dum iaceo , multos seruo ; si stetero , paucos . 
Viscera si mihi foris detracta patescant , Vitam fero cunctis uictumque confero multis . 
Bestia defunctam auisque nulla me mordet , Et onusta currens uiam nec planta depingo . 
Mortem ego pater libens adsumo pro natis Et tormenta simul , cara ne pignora tristem . 
Mortuum me cuncti gaudent habere parentes Et sepultum nullus paruo uel funere plangit . 
Vili subterrena pusillus tumulor urna , Sed maiore possum post mortem surgere forma . 
Vno fixa loco longinquis porrigo uictum . 
Caput mihi ferrum secat et brachia truncat . 
Lacrimis infecta plura per uincula nector , Simili damnandos nece dum genero natos . 
Sed defuncti solent ulcisci liberi matrem , Sanguine dum fuso lapsis uestigia uersant . 
Nullam ante tempus lustri genero prolem Annisque peractis superbos genero natos , Quos domare quisquis ualet industria paruus , Cum eos marinus iunctus percusserit imber . 
Asperi nam lenes sic creant filii nepotes , Tenebris ut lucem reddant , dolori salutem . 
Pulchra semper comis locis consisto desertis . 
Ceteris dum mihi cum lignis nulla figura , Dulcia petenti de corde poma produco Nulloque de ramis cultore confero fructum . 
Nemo qui me serit de meis fructibus edit . 
Et amata cunctis flore sum socia iustis . 
Me mater ut spinis uiuam enutrit iniquis , Vt dulcem faciat , inter acumina seruat . 
Teretinam formam rubentem confringo ceratam Et incisa nullam dono de corpore guttam . 
Mellea cum mihi sit sanguine caro , Acetum eructant . 
. 
exta clausa saporem . 
Patulo sum semper ore nec labia iungo . 
Incitor ad cursum frequenti uerbere tactus . 
Escae mihi ullae manu si forte ponantur , Has amitto currens minuto uulnere ruptas . 
Meliora cunctis , mihi nam uilia seruant Vacuumque bonis inane cuncti relinquunt . 
Florigeras gero comas , dum maneo siluis , Et honesto uiuo modo , dum habito campis . 
Sed acta uili solo depono capillos . 
Turpius me nulla domi uernacula seruit . 
Cuncti per horrenda me terrae puluere iactant . 
Sed amoena domus sine me nulla uidetur . 
Dissimilem sibi me mater concipit infra , Et nullo uirili creata de semine fundor . 
Dum nascor sponte , gladio diuellor a uentre . 
Caesa uiuit mater : ego nam flammis aduror . 
Nullum clara manens possum concedere quaestum ; Plurimum fero lucrum , nigro si corpore mutor . 
Lucida de domo lapsus diffundor ubique ; Et quali dimissus modo , non inuenit ullus . 
Bisque idem natus , semel inde utero cretus , Qualis in conceptu , talis in partu renascor . 
Milia me quaerunt , ales sed inuenit una Cereamque mihi domum depingit ab ore . 
Masculus qui non sum , sed neque femina , coniunx Filios ignoto patre parturio multos . 
Vberibus prolem nullis enutrio tantam . 
Quos ab ore cretos nullo de uentre sumsi . 
Nomen quibus unum natisque conpar imago , Meos inter cibos dulci conplector amore . 
Exigua mihi uirtus , sed magna facultas . 
Opes ego nulli quaero , sed confero cunctis , Paupera quae multum ipsos nam munero reges . 
Modicos operans cibos egena requiro Et ieiuna saepe cogor exsoluere censum . 
Nullus sine meo mortalis corpore constat . 
Durus mihi pater , dura me generat mater : Verbere nam multo huius de uiscere fundor . 
Modica prolatus feror a uentre figura , Sed adulto mihi datur inmensa potestas . 
Durum ego patrem duramque mollio matrem , Et quae uitam cunctis , haec mihi funera praestat . 
Manibus me perquam reges et uisu mirantur . 
Lucrum uiua manens toti nam confero mundo Et defuncta mirum praesto de corpore quaestum , Vestibus exuta multoque uinculo tensa . 
Gladio sic mihi desecta uiscera pendent , Miliaque porto nullo sub pondere multa . 
Nascimur albentibus locis sed nigrae sorores . 
Tres unito simul nos creant ictu parentes . 
Multimoda nobis facies et nomina multa , Meritumque dispar , uox et diuersa sonandi . 
Numquam sine nostra nos domo detinet ullus Nec una responsum dat sine pari roganti . 
Me si uisu quaeras , multo sum paruolo paruus , Sed nemo maiorum mentis astutia uincit . 
Cum feror sublimi parentis umero uectus , Simplicem ignari me putant esse natura . 
Verbere correptus saepe si giro fatigor , Protinus occultum produco cordis saporem . 
Amnibus delector , molli sub cespite cretus , Et producta leui natus columna uirdesco . 
Vestibus sub meis nequeo cernere solem , Alieno tectus possum producere lumen , Filius profundi , dum fio lucis amicus . 
Sic qui uitam dedit mater et lumina tollit . 
Arbor una mihi , quae uilem conferat escam , Qua repleta paruus produco uellera magna , Exiguos conlapsa foetos pro munere fundo Et ales effecta mortem adsumo libenter . 
Nobili perfectus forma me Caesares ulnis Efferunt et reges infra supraque mirantur . 
Vterum si mihi praelucens texerit umbra , Proprios uolenti deuota porrigo uultus . 
Talis ego mater uiuos non genero natos , Sed petenti uanas diffundo uisu figuras . 
Exiguos licet mentita profero fetus , Sed de uero suas uidenti dirigo formas . 
Nullo firma loco manens consistere possum Et uagando uiuens nullo conspicere quemquam . 
Uita mihi mors est , mortem pro uita requiro Et uolanti domo semper amica delector . 
Numquam ego lecto uolo iacere tepenti , Sed uitalem mihi torum sub frigore condo . 
Ore mihi nulla petenti pocula dantur , Ebrius nec nullum reddo post inde fluorem . 
Versa mihi datur uice bibendi facultas Et uacuo uentri potus ab imo defertur . 
Poplite depresso conceptas denego nymphas Et sublato rursum diffuso confero nimbos . 
Dissimilem sibi dat mihi mater figuram . 
Caro nulla mihi , sed uiscera uacua latebris . 
Sumere nihil possum , si non absorbuero matrem . 
Et quae me concepit , hanc ego genero , postquam Manu capta leuis grauis sum manu demissa . 
Et quae sumpsi libens , mox cogor reddere sumptum . 
Paruula dum nascor , minor effecta senesco Et cunctas praecedo maiori ueste sorores . 
Extremos ad brumae me primo confero mense Et cunctis amoena uerni iam tempora monstro . 
Me reddit inlustrem paruo de corpore sumptus Et uiam quaerendi docet , qui nulli uidetur . 
Pulchra in angusto me mater concipit aluo Et hirsuta barbis quinque conplectitur ulnis . 
Quae licet parentum paruo sim genere sumpta , Honor quoque mihi concessus fertur ubique . 
Vtero cum nascor , matri rependo decorem Et parturienti nullum infligo dolorem . 
Nos pater occultus conmendat patulae matri Et mater honesta confixos porrigit hasta . 
Viuere nec umquam ualemus tempore longo , Et leuiter tactos incuruuat aegra senectus . 
Oscula si nobis causa figantur amoris , Reddimus candentes signa flauentia labris . 
Paruulus aestiuas latens abscondor in umbras Et sepulto mihi membra sub tellure uiuunt . 
Frigidas autumni libens adsuesco pruinas , Et brumae propinqua miros sic profero flores . 
Pulchra mihi domus manet , sed pulchrior infra Modica in forma clausus aromata uinco . 
Pereger externas uinctus perambulo terras Frigidus et tactu praesto sumenti calorem . 
Nulla mihi uirtus , sospes si mansero semper : Vigeo nam caesus , confractus ualeo multum . 
Mordeo mordentem , morsu nec uulnero dentem . 
Lapis mihi finis simul , defectio lignum . 
Corpore formata pleno de paruulo patre Nec a matre feror , nisi feratur et ipsa . 
Nasci uetor ego sine genito patre . 
Et creata rursus ego concipio matrem . 
Hieme conceptos pendens cum seruo parentes , Rursus in aestiuo coquendos ignibus apto . 
Arbor mihi pater , nam et lapidea mater . 
Corpore nam mollis duros disrumpo parentes . 
Aestas me nulla nec ulla frigora uincunt . 
Vnus bruma color uernoque simul et aestu . 
Propriis erecta uetor consistere plantis , Manibus sed alta peto cacumina tortis . 
Vinculis extensa multos comprendo uagantes Et soluta nullum queo comprendere pastum . 
Venter nullus mihi , quo possint capta reponi , Sed multa pro membris formantur ora tenendi . 
Opes mihi non sunt , sursum sed pendor ad auras . 
Nam fortuna mihi remanet , si tensa dimittor . 
Nascens curro uelox grandi uirtute sonorum . 
Deprimo nam fortes , infirmos alleuo sursum . 
Os mihi est nullum , dente nec uulnero quemquam . 
Mordeo sed cunctos siluis campisque morantes . 
Cernere me quisquam , uinclis quoque neque tenere Macedo nec Liber uincit nec Hercules umquam . 
Arte mea nulla ualet durescere quisquam . 
Efficior dura , multos quae facio molles . 
Cuncti me solutam cara per oscula gaudent Et nemo constrictam manu uel tangere cupit . 
Speciem mihi pulchram dat rigor et auctor , Qui saeuuos abire iubet , torpescere pulchros . 
Concepi innumeros , de nido amitto uolatus , Corpus et inmensum paruis adsumo de membris . 
Mollibus de plumis uestem contexo nitentem Et texturae sonum nec auribus concipit ullus . 
Si quis forte meo uideatur uellere tectus , Excussam uestem statim reicere temptat . 
Conspicuum corpus arte mirifica sumpsi . 
Multis caua modis gemmarum ordine nector . 
Publicis concepta locis in abdita nascor . 
Confero sed lucrum uacua de luce referta . 
Nullum mihi ualet frigus nec bruma uigescit , Sed calore semper molli sopita fatigor . 
Os est mihi patens , crebro qui tunditur ictu . 
Reddo libens omnes escas , quas sumpsero lambens . 
Nulla mihi fames , sitim quoque sentio nullam , Et ieiuna mihi semper praecordia restant . 
Omnibus ad escam miros efficio sapores , Gelidumque mihi durat per secula corpus . 
Vna mihi toto ceruix pro corpore constat Et duo libenter nascuntur capita collo . 
Versa mihi pedum uice dum capita currunt , Lenes reddo uias , quas calle tero frequenti . 
Nullus mihi comam tondet nec pectine uersat . 
Vertice nitenti plures per oscula gaudent . 
Aspera dum nascor , a matre cute producor Et adulta uigens leni circumdor amictu . 
In tactu sonitum de uentre profero magnum Et corrupta tacens uocem non profero ullam . 
Nullus in amore certo me diligit unquam , Nudam nisi tangat uestemque tulerit omnem . 
Quattuor en istas gerens ego clausa figuras , Pandere quas paucis deposcit ratio breuis . 
Humida sum sicca , subtili corpore crassa , Dulcis et amara , duro gestamine mollis . 
Dulcis esse nulli possum nec crescere iuste , Nisi amaro duroque carcere nascar . 
Mirantibus cunctis nascens infligo querelas , Statim deficio , qui maior a patre nascor . 
Me gaudere potest nullus , si terrae coaequor ; Me cuncti superas laetantur carpere uias . 
Improbus amara diffundo pocula totis Et uidere uolunt quanti tantique refutant . 
Innumeris ego nascor de matribus unus , Et genitus nullum uiuentem relinquo parentem . 
Multa me nascente subportant uulnera matres , Quarum mors mihi est potestas data per omnes . 
Laedere non possum , me si quis oderit , umquam , Et iniqua meo reddo quoque satis amanti . 
Multiplici ueste natus de matre producor , Nec habere corpus possum , si uestem amitto . 
Meo subito nascor in ventre , fero parentes . 
Nam uiuo sepultus , uitam et inde resumo . 
Deductus superis nec umquam crescere possum , Dum natura facit corpus succedere plantis . 
Mollis ego duros de corpore genero natos ; In conceptu numquam amplexu uiri delector . 
Sed dum infra meis concrescunt filii latebris , Nascens quisque meum disrumpit uulnere corpus . 
Postquam uelantes decorato tegmine matrem Saepe religati frangunt commune fortes . 
Venter mihi nullus , infra praecordia nulla . 
Nam tenui feror semper in corpore sicco . 
Cibum nulli quaero , ciborum milia seruans ; Loco currens uno lucrum ac confero damnum . 
Membra mihi duo tantum in corpore pendent , Similemque gerunt caput et planta figuram . 
Duo generant multos sub numero fratres Nomine sub uno , diuisos quisque naturam . 
Pauper ac diues pari labore premuntur . 
Pauperes semper habet , diues quos saepe requiret . 
Caput illis nullum , sed os cum corpore cingunt . 
Nunc stantes et nunc iacentes plurima portant . 
Semine nec ullo patris creata renascor , Vbera nec matris suxi , quo crescere possem , Vberibusque meis ego saepe reficio multos . 
Vestigia nulla figens perambulo terras . 
Non anima nec caro mihi sunt nec cetera membra , Attamen aligeras reddo temporibus umbras . 
Vna mihi soror est , unus et ego sorori . 
Coniunx illa mihi , huius et ego maritus . 
Nam numquam uno sed multorum coniungimur ambo , Sed de longe meam praegnantem reddo sororem . 
Quotquot illa suo gignit ex utero partus , Cunctos uno reddo tectos de peplo nepotes . 
Prohibeor solus noctis uidere tenebras Et absconse ducor longa per auia fugiens . 
Nulla mihi uelox auis inuenta uolatu , Cum uidear nullas gestare corpore pinnas . 
Vix auferre praedam me coram latro ualebit . 
Corpore defecta uelox conprehendo senectam . 
Assiduo multas uias itinere currens Versa uice rerum conpellor ire deorsum Et ab ima redux trahor conscendere sursum . 
Sed cum mei paruum cursus conpleuero tempus , Publica per diem dum semper conpita curro , Infantia pars simul est et curua senectus . 
Quo mouear gressu , nullus cognoscere temptat , Cernere nec uultus per diem signa ualebit . 
Quotidie currens uias perambulo multas Et bis iterato cunctas recurro per annum . 
Imber nix pruina glacies nec fulgura nocent , Timeo nec uentum forti testudine tecta . 
Promiscuo per diem uultu dum reddor amictus , Pulcher saepe , sed turpis qui saepe habetur , Innumeras ego res cunctis fero mirandas , Pondere sub magno rerum nec grauor onustus . 
Nullus mihi dorsum , faciem sed cuncti mirantur , Et meo cum bonis malos recipio tecto . 
Milia conclusae domo sub una sorores : Minima non crescit , maior nec aeuo senescit . 
Et cum nulla parem conetur alloqui uerbis , Suos moderato seruant in ordine cursus . 
Pulchrior torpentem uultu non despicit ulla . 
Odiuntque lucem ; noctis secreta mirantur . 
Humidis delector semper consistere locis Et sine radice inmensos porrigo ramos . 
Mecum iter agens nulla sub arte tenebit , Comitem sed uiae ego conprehendere possum . 
Certum me uidenti demonstro corpus a longe , Positus et iuxta totum me numquam uidebit . 
Pulchrior me nullus uersatur in poculis umquam , Ast ego primatum in omnibus teneo solus . 
Viribus atque meis possum decipere multos . 
Leges atque iura per me uirtutes amittunt . 
Vario me si quis haurire uoluerit usu , Stupebit ingenti mea percussus uirtute . 
Collibitum est nobis in lexi schemata quae sunt trino ad te , Messi , perscribere singula uersu , et prorsa et uorsa pariter praeclare uirorum . 
Particulae membra efficiunt , haec circuitum omnem . 
Particula est , ut uersu tria commata in illo : " Arcadiam petis , inmensum petis , haud tribuam istud " . 
Membra ea sunt , quae cola uocant ; ea circuitum explent . 
" Nam qui eadem uult ac non uult " , colon facit unum . 
Circuitus , peri quam dicunt odos , orsa duobus membris , ut praedicta , uenit tetracolon adusque . 
Nam si plura itidem iungas , oratio fiet . 
Est reflexio , cum contra reflectimus dicta . 
" Non expecto tuam mortem pater " , inquit . 
At ille " Immo " , ait , " expectes oro neue interimas me " . 
Permutatio fit , uice cum conuertimus uerba . 
" Sumere iam cretos , non sumptos cernere amicos " . 
" Quom queo , tempus abest ; quom tempus adest , nequeo , inquit " . 
Differitas fit , differre hoc ubi dicimus illo . 
" Excitat hunc cantus galli , te bucina torua ; te ciet armatum uictus , huic otia cordi " . 
Oppositum dico , contra cum opponimus quaedam . 
" Doctor tute , ego discipulus . 
Tu scriba , ego censor . 
Histrio tu , spectator ego ; adque ego sibilo , tu exis " . 
Redditio causae porro est , cum , cur ita , dico . 
" Audi , etsi durum est ; nam uerum quod graue primo consilium acciderit , fit iucundum utilitate " . 
At si aduersa mihi referam , relatio fiet . 
" Sed moueas te , lucifugus , sis in medio audax ! 
Laudes inductus cui pes malus optige ambos " . 
Fit responsio ad haec , quae contra fingimus dici . 
" Irascetur : sperne . 
Dabit damnum : reparabis . 
Laedet me : tolera . 
Ne si minor : emorere , inquam " . 
Est repetitio , cum uerbo saepe incipio uno . 
" Ipse epulans , ipse expromens laeta omnia nuptae , ipse patrem prolemque canens , idem ipse peremit " . 
Desitio contra , cum uerbo desino in uno . 
" Vt possem , fecit fatum ; dedit haec mihi fatum : si perdam , abstulerit fatum ; regit omnia fatum " . 
Haec duo coniunctim faciunt , communio uti sit . 
" Vis callere aliquid ? 
discas ; uis nobilitari ingenio ? 
discas ; uis famam temnere ? 
discas " . 
Fit replicatio , si gemines iteramine quaedam . 
" Ibo in eum , sit uel pollens ut fulmine dextra , pollens fulmine dextra , fero bis praedita ferro " . 
Est breuitas , raptim paucis cum dicimus multa . 
" Mentem contempla ; nam consilio ualuit , fors decepit . 
Sed peccat . 
Homo est . 
Concede ; fatetur " . 
Si uerbum diuerse iteres , distinctio fiet . 
" Cuiuis hoc homini dones : homo si modo , nolit " . 
" O mulier , uere mulier ! 
scelera omnia in hoc sunt " . 
Multiiugum dico , articulis quod pluribus iungo . 
" Ille hunc fallit , at hic gaudet , nos uero timemus praesertim in peregri ne fas abrumpere tentet " . 
Abiunctum contra est , si nullis singula necto . 
" Cognoscas qui sis , cures te , uir sapiens sis , et prius uerpus : timet illum quaelibet unum " . 
Disparsum reddo , quod passim non ordine reddo . 
" Ambo Iouis merito proles , uerum ille equitando insignis Castor , catus hic pugilamine Pollux " . 
Fit percursio , percurro cum singula raptim . 
" Non uim maiorem inueniet , parilem simili in re uincemus , non audebit certare minore " . 
Fit conexio , posterius si necto priori . 
" Cum sensi , dixi ; cum dixissem , inde suasi ; Cum suasissem , abii ; simul atque abii , indupetraui " . 
Illa resumptio fit , quaedam cum dicta resumo . 
" Cognitus est nobis , iam cognitus ; ac bene noui " . 
" Tu uere sapiens cunctis ; immo ipsa Minerua " . 
Fit concessio , cum quiduis concedimus optet . 
" Nesciuit uel non potuit uel noluit : ut uis , pone , tibi permitto ; tamen non debuit uti " . 
Intersertio , cum inseritur sententia quaedam . 
" Pollet enim forma , quod signum aetatis habendum est , fortuna , quae sola potest quemcumque beare " . 
Fit geminatio , cum sensus geminamus eosdem . 
" Thebae autem , Thebae , uicina urbs inclitaque olim " . 
" Mi nate , o mi nate , meae spes sola senectae " . 
Exclamatio ea est , quam ut motus reddo repente . 
" At , postquam uictum uideo me , tu inproba et amens , Fortuna , es , quos sublimas mox ipsa premendo ! 
" . 
Fit parimembre ubi membra aequa et circuitus sunt . 
" Cui nec finis adest cupiendi nec modus extat utendi , citus in dando est , celer in repetendo " . 
Cum priuis propria attribuas , fit distribuela . 
" Huic furta in manibus , fuga plantis , uentre sagina . 
Tu sumptu pauper , dando dis , ingenio rex " . 
At remeatio fit cum rursus me redigo ad rem . 
" Verum longius excessi nec tempore in ipso fortasse indulgens animis : ergo redeo illuc " . 
Fit uariatio , cum simili re nomina muto . 
" Regnauit Libyco generi , regnauit et Argis Inachiis , dominatus item est apud Oebaliam arcem " . 
Declinatio , cum uerbo declino parumper . 
" A primo puerum rectum est condiscere recte " . 
" Dignos digna manent , plerumque bonis bene uortit " . 
Definitio fit , cum rem definio pro me . 
" Diligere , hoc prorsum est uero id prosit et illi ; nam qui ad se reuocat quod uult , mihi sese amat ipse " . 
Confine est , simili fini cum claudimus quaedam . 
" Cum minus indignatur , ibi magis insidiatur , ut metuas noxam , si non ostenderit iram " . 
Aequiclinatum est , quod casu promimus uno . 
" Auxilium , non consilium , rata , non cata uerba , rem , non spem , factum , non dictum quaerit amicus " . 
Multiclinatum contra , uarianti b us quod fit . 
" Tu solus sapiens , tibi cuncti cedere debent , a te consilium petere et tua dicta probare " . 
Subparile est , alia aequisono si nomine dicas . 
" Mobilitas , non nobilitas " . 
" Bona gens , mala mens est " . 
" Diuidiae , non diuitiae " . 
" Tibi uilla fauilla est " . 
Est subnexio , propositis subnectere quaeque . 
" At nos non ut tu : nos simplicitate , tu arte " . 
" Hoc das , hoc adimis nobis : das spes , adimis res " . 
Subdistinctio fit , cum rem distinguimus ab re . 
" Dum fortem , qui sit uaecors , comemque uocat se , qui sit prodigus , et clarum , qui infamis habetur " . 
Interfatio , cum quaedam medio ordine famur . 
" Huc ut uenimus , interea nam tempus erat uer , et sacrum Florae et Cereri nemus imus ad aras " . 
Est suffessio , cum sensim pro parte fatemur . 
" Verum Academicus est " . 
" Esto : tamen omnia nulli in dubium reuocant , at quaedam et pleraque , si uis " . 
Anticipatio fit , contraria cum occupo uerba . 
" Credo , ille et flebit multum et iurabit , amicos producet testes : sed uos rem quaerere par est " . 
Adsimulamentum fit cum simile hoc facio illi . 
" Nam plebeius homo , ut ferme fit libera in urbe , legibus et puncto regnat suffragioloque " . 
Inreticentia , cum uerum reticere negamus . 
" Dicere , quod res est , cogor ; uos ista , Quirites , vos facitis , dum non dignis donatis honores " . 
Propositum , cum proponas , quod deinde repellas . 
" Est ornanda domus spoliis : hic ornat amicam exuuiis . 
Leges discendum est : discit amores " . 
Cuncta ad cuncta , ut : " Gens Graia , Afra , Hispanica seruit ; nam partim meritost ultus , partim insidiantes praeuenit , partim uictor uirtute subegit " . 
Est coniunctio conque gregatio , cum adcumulo res . 
" Multa hortantur me : res , aetas , tempus , amici , concilium tantae plebis , praenuntia uatum " . 
Conciliatio , diuersum si conciliamus . 
" Prodigus est et parcus idem ; nam nescit uterque uti opibus . 
Peccant ambo ; res dedecet ambos " . 
Teriuga sunt , quae respondent se cum ordine trino . 
" Si neque diuitiis polles neque corpore praestas nec corde exuperas , cur te dicam esse beatum ? 
" . 
Fit depictio , cum uerbis ut imagine pingo . 
" Pocula , serta tenens flexa ceruice iacebat , limodes , grauis optutu , madido ore renidens " . 
Est correctio , cum in quodam me corrigo dicto . 
" Nam tarde tandem tarde dico ? 
immo hodie , inquam " . 
Vel sic : " Non amor est , uerum ardor uel furor iste " . 
Fit praeoccursio , si reddas prius posteriori , ut : " pluuias cernas nolle istos ac cupere illos : lirantes cupiunt imbrem noluntque uiantes " . 
Esse reuersio et in prosa solet , ut fit in istis : " Pauxillam ob culpam " ; " male quod uult " ; " praecipiti in re " ; Troianos facit ire ut diuus Homerus " aues ut " . 
Transcensus porro est , cum intersita pendula claudo . 
" Atque ego , quod negat hic uiuis , ius eripit omne , fas abolet , laedit leges , haec omnia mitto " . 
Exaduersio fit , minimis si maxima monstres . 
" Non parua est res , qua de agitur " pro " maxima res est " , ut dictust Aiax " non infortissimus Graium " . 
Nexum est , si uarias res uno nectimus uerbo . 
" Oebalon ense ferit , Lycon hasta , Pedason arcu " . 
Nam medio " ferit " et fini pote principioque . 
Si uerbum uarie mutes , uariatio fiet . 
" Quis nos propter te dilexit ? 
Quando aliquem tu iunxisti ? 
Quas res gessisti ? 
Cur ita abundas ? 
" . 
Fit mutatio multimodis . 
" Bello Africa flagrat " , Afros cum dicas bellare , et tempora quando et casus numerosque figurando uariamus . 
Fit defectio , cum uerbum , quod subtraho grate , defit . 
" Curat enim nemo nec corrigit hanc rem , sed culpat " . 
Quippe hic " quisquam " subtraximus grate . 
Exuperatio fit , quom causa appono decoris quod uacat , ut " quarta uix demum exponimur hora " , " saucius ille leo " , quia " uix " pote tollere et " ille " . 
Est autem circum illa locutio : " bucera saecla " " Fac discas " pro " disce " , et pro " dic " " dice loquendo " . 
Si plenum cumules , adsignificatio fiet . 
Vt : " mihi non placet hoc animo " . 
Quippe hoc " animo " aufer et nihilo minus est plenum ; uerum auxerit illud . 
Virgo parens hac luce deumque uirumque creauit gnara puerperii , nescia coniugii . 
Obtulit haec iussis uterum docuitque futuros , sola capax Christi , quod queat esse fides . 
Credidit et tumuit : uerbum pro semine sumsit . 
Saepserunt magnum paruula membra deum . 
Conditor extat opus : serui rex induit artus mortalemque domum uiuificator habet . 
Ipse sator semenque sui matrisque creator , filius ipse hominis , qui deus est hominis . 
Adfulsit partus : lucem lux nostra petiuit , hospitii linquens ostia clausa sui . 
Virginis et matris seruatur gloria consors : mater das hominem noscere , uirgo deum . 
Vnius colitur duplex substantia nati : uir , deus , haec duo sunt unus , utrumque tamen . 
Spiritus huic genitorque suus sine fine cohaerent , triplicitas simplex simplicitasque triplex . 
Bis genitus , sine matre opifex , sine patre redemptor , celsus utroque modo , celsior unde minor . 
Sic uoluit nasci , domuit qui crimina mundi , et mortem iussit mortuus ipse mori . 
Nostras ille suo tueatur numine uitas ; protegat ille tuum , Rusticiana , genus . 
