Anglorum regi scribit schola tota Salerni : si vis incolumem , si vis te reddere sanum , curas tolle graves , irasci crede profanum , parce mero , cenato parum , non sit tibi vanum surgere post epulas , somnum fuge meridianum , non mictum retine , nec comprime fortiter anum : haec bene si serves , tu longo tempore vives . 
si tibi deficiant medici , medici tibi fiant haec tria , mens laeta , requies , moderata diaeta . 
Lumina mane manus surgens gelida lavet aqua , hac illac modicum pergat , modicum sua membra extendat , crines pectat , dentes fricet . 
ista confortant cerebrum , confortant cetera membra . 
lote , cale , sta pranse vel i , frigesce minute . 
fons , speculum , gramen , haec dant oculis relevamen ; mane igitur montes , sub serum inquirito fontes . 
Sit brevis aut nullus tibi somnus meridianus . 
febris , pigrities , capitis dolor , atque catarrhus : haec tibi proveniunt ex somno meridiano . 
Quattuor ex vento veniunt in ventre retento : spasmus , hydrops , colica , vertigo , quattuor ista . 
Aut sitis atque fames moderata bonum medicamen . 
cumque superfluitant important saepe gravamen . 
Tu rex , quando bibis , numquam haustu satiaris , saepe parum bibe quod satis est nec te sitis urat . 
quod satis immo quod minus est sapientia curat . 
quantuncumque potes parce post balnea potes . 
Ex magna cena stomacho fit maxima poena . 
ut sis nocte levis , sit tibi cena brevis . 
Tu numquam comedas , stomachum nisi noveris esse purgatum vacuumque cibo , quem sumpseris ante . 
ex desiderio poteris cognoscere certo ; haec tua sunt signa , subtilis in ore diaeta . 
Persica , poma , pira , lac , caseus et caro salsa et caro cervina , leporina , caprina , bovina : haec melancholica sunt , infirmis inimica . 
Ova recentia , vina rubentia , pinguia iura , cum simila pura , naturae sunt valitura . 
Nutrit et impinguat triticum , lac , caseus infans , testiculi , porcina caro , cerebella , medullae , dulcia vina , cibus gustu iucundior , ova sorbilia , maturae ficus uvaeque recentes . 
Vina probantur odore , sapore , nitore , colore . 
si bona vina cupis , haec quinque probantur in illis , fortia , formosa , fragrantia , frigida , frisca . 
Sunt nutritiva plus dulcia candida vina . 
si vinum rubeum nimium quandoque bibatur , venter stipatur , vox limpida turbificatur . 
Allia , nux , ruta , pira , raphanus et theriaca , haec sunt antidotum contra mortale venenum . 
Aer sit mundus , habitabilis ac luminosus , nec sit infectus , nec olens foetore cloacae . 
Si tibi serotina noceat potatio vini , hora matutina rebibas , et erit medicina . 
gignit et humores melius vinum meliores . 
si fuerit nigrum , corpus reddit tibi pigrum . 
vinum sit clarumque vetus , subtile , maturum , ac bene lymphatum , saliens , moderamine sumptum . 
Non sit acetosa cervisia , sed bene clara , de validis cocta granis , satis ac veterata . 
de qua potetur stomachus non inde gravetur . 
Temporibus veris modicum prandere iuberis ; sed calor aestatis dapibus nocet immoderatis . 
autumni fructus caveas ; ne sint tibi luctus . 
de mensa sume quantum vis tempore brumae . 
Salvia cum ruta faciunt tibi pocula tuta . 
adde rosae florem , minuit potenter amorem . 
Nausea non poterit quemquam vexare marina , antea cum vino mixtam si sumpserit illam . 
Salvia , sal , vinum , piper , allia , petroselinum , ex his fit salsa , nisi sit commixtio falsa . 
Si fore vis sanus , ablue saepe manus . 
lotio post mensam tibi confert munera bina , mundificat palmas et lumina reddit acuta . 
Panis non calidus , nec sit nimis inveteratus , sed fermentatus , oculatus sit , bene coctus , modice salitus , frugibus validis sit electus . 
non comedas crustam , choleram quia gignit adustam . 
panis salsatus , fermentatus , bene coctus , purus sit sanus , quia non ita sit tibi vanus . 
Est caro porcina sine vino peior ovina : si tribuis vina , tunc est cibus et medicina . 
ilia porcorum bona sunt , mala sunt reliquorum . 
Impedit urinam mustum , solvit cito ventrem , hepatis emphraxin , splenis generat lapidemque . 
Potus aquae sumptus fit edenti valde nocivus , infrigidat stomachumque cibum nititur fore crudum . 
Sunt nutritivae multum carnes vitulinae . 
Sunt bona gallina et capo , turtur , sturna , columba , quiscula vel merula , phasianus , orthygometra , perdix , frigellus , orix , tremulus , amarellus . 
Si pisces molles sunt magno corpore tolles , si pisces duri , parci sunt plus valituri : lucius et perca , saxaulis et albica , tinca , gornus , plagities cum carpa , galbio , truta . 
Vocibus anguillae pravae sunt si comedantur . 
qui physicam non ignorant , haec testificantur . 
caseus , anguilla , nimis obsunt si comedantur , ni tu saepe bibas et rebibendo bibas . 
Si sumas ovum , molle sit atque novum . 
Pisam laudare decrevimus ac reprobare : pellibus ablatis est bona pisa satis : est inflativa cum pellibus atque nociva . 
Lac ethicis sanum , caprinum post camelinum ; ac nutritivum plus omnibus est asininum , plus nutritivum vaccinum , sic et ovinum . 
si febriat caput et doleat , non est sanum . 
Lenit et humectat , solvit sine febre butyrum . 
incidit atque lavat , penetrat , mundat quoque serum . 
Caseus est frigidus , stipans , grossus quoque durus . 
caseus et panis , bonus est cibus hic bene sanis . 
si non sunt sani , tunc hunc non iungito pani . 
ignari medici me dicunt esse nocivum , sed tamen ignorant cur nocumenta feram . 
languenti stomacho caseus addit opem , si post sumatur terminat ille dapes . 
qui physicam non ignorant , haec testificantur . 
Inter prandendum sit saepe parumque bibendum . 
ut minus aegrotes , non inter fercula potes . 
ut vites poenam , de potibus incipe cenam , singula post ova pocula sume nova . 
Post pisces nux sit , post carnes caseus adsit . 
Unica nunc prodest , nocet altera , tertia mors est . 
adde potum piro , nux est medicina veneno . 
fert pira nostra pirus , sine vino sunt pira virus . 
si pira sunt virus , sit maledicta pirus . 
si coquas , antidotum pira sunt , sed cruda venenum . 
cruda gravant stomachum , relevant pira cocta gravatum . 
post pira da potum , post pomum vade faecatum . 
Cerasa si comedas , tibi confert grandia dona : expurgant stomachum , nucleus lapidem tibi tollit et de carne sua sanguis eritque bonus . 
Infrigidant , laxant , multum prosunt tibi pruna . 
Persica cum musto vobis datur ordine iusto . 
sumere sic est mos : nucibus sociando racemos passula non spleni , tussi valet , est bona reni . 
Scrofa , tumor , glandes , ficus cataplasmate cedunt , iunge papaver ei confracta foris tenes ossa . 
pediculos veneremque facit , sed cuilibet obstat . 
Multiplicant mictum , ventrem dant escula strictum . 
escula dura bona , sed mollia sunt meliora . 
Provocat urinam mustum , cito solvit et inflat . 
Grossos humores nutrit cerevisia , vires praestat et augmentat carnem generatque cruorem , provocat urinam , ventrem quoque mollit et inflat . 
Infrigidat modicum , sed plus desiccat acetum , infrigidat , macerat , melan : dat , sperma minorat , siccos infestat nervos et impinguia siccat . 
Rapa iuvat stomachum , novit producere ventum , provocat urinam , faciet quoque dente ruinam . 
si male cocta datur , hinc torsio generatur . 
Egeritur tarde cor , digeritur quoque dure . 
similiter stomachus , melior sit in extremitates . 
reddit lingua bonum nutrimentum medicinae . 
digeritur facile pulmo , cito labitur ipse . 
est melius cerebrum gallinarum reliquorum . 
Semen feniculi fugat et spiracula culi . 
bis duo dat marathrum , febres fugat atque venenum et purgat stomachum , lumen quoque reddit acutum . 
Emendat visum , stomachum confortat anisum . 
copia dulcoris anisi sit melioris . 
Si cruor emanat , spodium sumptum cito sanat . 
gaudet hepar spodio , mace cor cerebrum quoque moscho , pulmo liquirita , splen capparis stomachumque galanga . 
Vas condimenti praeponi debet edenti . 
sal virus refugat et non sapidumque saporat ; nam sapit esca male quae datur absque sale . 
urunt persalsa visum spermaque minorant et generant scabiem , pruritum sive rigorem . 
Hi fervore vigent tres : salsus , amarus , acutus . 
alget acetosus , sic stipans ponticus atque . 
unctus et insipidus , dulcis : dant temperamentum . 
Bis duo vippa facit , mundat dentes , dat acutum visum , quod minus est , implet , minuit , quod abundat . 
Omnibus assuetam iubeo servare diaetam . 
approbo sic esse , nisi sit mutare necesse . 
est Hippocras testis , quoniam sequitur pestis . 
fortior est meta medicinae certa diaeta : quam si non curas , fatue regis et male curas . 
quale , quid et quando , quantum , quoties , ubi dando , ista notare cibo debet medicus diaetando . 
Ius caulis solvit , cuius substantia stringit : utraque quando datur ; venter laxare paratur . 
Dixerunt malvam veteres quia molliat alvum . 
malvae radices rasae dedere faeces , vulvam moverunt et fluxum saepe dederunt . 
Mentitur mentha , si sit depellere lenta ventris lumbricos stomachi vermesque nocivos . 
Cur moriatur homo , cui salvia crescit in horto ? 
contra vim mortis non est medicamen in hortis . 
salvia confortat nervos manuumque tremores tollit et eius ope febris acuta fugit . 
salvia salvatrix , naturae conciliatrix . 
Salvia , castoreum , lavendula , primula veris , nastur , athanasia : sanat paralytica membra . 
Nobilis est ruta , quia lumina reddit acuta . 
auxilio rutae , vir , quippe videbis acute . 
ruta viris coitum minuit , mulieribus auget . 
ruta facit castum , dat lumen et ingerit astum . 
cocta facit ruta de pulicibus loca tuta . 
De cepis medici non consentire videntur . 
cholericis non esse bonas dicit Galienus , phlegmaticis vero multum docet esse salubres , praesertim stomacho , pulchrumque creare colorem . 
contritis cepis loca denudata capillis saepe fricans poteris capitis reparare decorem . 
appositas perhibent morsus curare caninos . 
si trita cum melle prius fuerint et aceto . 
Est modicum granum , siccum calidumque sinapis , dat lacrimas purgatque caput tollitque venenum . 
Crapula discutitur , capitis dolor atque gravedo ; purpuream violam dicunt curare caducos . 
Aegris dat somnum vomitum quoque tollit adversum illius semen colicis cum melle medetur . 
et tussim veterem curat , si saepe bibatur . 
frigus pulmonis pellit ventrisque tumorem omnibus et morbis subvenit articulorum . 
Ysopus est herba purgans a pectore phlegma . 
ad pulmonis opus cum melle coquatur ysopus , vultibus eximium fertur reparare colorem . 
Suppositum cancris tritum cum melle medetur , cum vino potum poterit sedare dolorem . 
saepe solet vomitum ventremque tenere solutum . 
Enula campana reddit praecordia sana . 
cum succo rutae si succus sumitur huius , affirmat ruptis nil esse salubrius istis . 
Cum vino choleram nigram potatum repellit ; sic dicunt veterem suptum curare podagram . 
Nasturtii succus crines retinere fluentes illius asseritur dentisque curare dolorem . 
et squamas succus sanat cum melle perunctus . 
Coecatis pullis hac lumina mater hirundo , Plinius ut scribit , quamvis sint eruta reddit . 
Auribus infusus vermes succus necat eius . 
cortex verrucas in aceto cocta resolvit . 
pomorum succus , flos , partus destruit , eius . 
Confortare crocus dicatur laetificando , membraque defecta confortat hepar reparando . 
Reddit fecundas permansum saepe puellas . 
isto stillantem poteris retinere cruorem . 
Quod piper est nigrum , non est dissolvere pigrum . 
phlegmata purgabit digestivamque iuvabit . 
leucopiper stomacho prodest tussique dolori utile , praeveniet motum febrisque rigorem . 
Et mox post escam dormire nimisque moveri : ista gravare solent auditus , ebrietasque . 
metus , longa fames , vomitus , percussio , casus . 
ebrietas , frigus , tinnitum causat in aure . 
Balnea , vina , Venus , ventus , piper , allia , fumus , porri cum cepis , lens , fletus , faba , sinapis , sol , coitus , ignis , labor , ictus , acumina , pulvis : ista nocent oculis ; sed vigilare magis . 
feniculus , Vena , rosa , chelidonia , ruta : ex istis fit aqua , quae lumina reddit acuta . 
Sic dentes servas : porrorum collige grana . 
ne careas thure cum hyoscyamo simul ure . 
sicque per imbotum fumum cape dente remotum . 
Nux , oleum , frigus capitis anguillaque , potus ac pomum crudum faciunt hominem fore raucum . 
Ieiuna , vigila , caleas dape , valde labora , inspira calidum , modicum bibe , comprime flatum : haec bene tu serva , si vis depellere rheuma . 
si fluat ad pectus , dicatur rheuma catarrhus : ad fauces bronchus : ad nares esto coryza . 
Auripigmentum , sulphur , miscere memento , his decet apponi calcem : commisce saponi . 
quattuor haec misce . 
commixtis quattuor istis fistula curatur , quater ex his si repleatur . 
Si capitis dolor est ex potu , lympha bibatur , ex potu nimio nam febris acuta creatur ; si vertex capitis vel frons aestu tribulentur , tempora fronsque simul moderate saepe fricentur ; morella cocta nec non calidaque laventur ; istud enim credunt capitis prodesse dolori . 
Temporis aestivi ieiunia corpora siccant ; quolibet in mense confert vomitus , quoque purgat humores nocuos , stomachi lavat ambitus omnes . 
ver , autumnus , hiems , aestas dominantur in anno . 
tempore vernali calidus fit aer humidusque , et nullum tempus melius fit phlebotomiae . 
usus tunc homini Veneris confert moderatus . 
corporis et motus ventrisque solutio , sudor , balnea , purgetur tunc corpora cum medicinis . 
aestas more calet sicca et noscatur in illa tunc quoque praecipue choleram rubram dominare . 
humida , frigida fercula dentur , sit Venus extra , balnea non prosunt , sint rarae phlebotomiae : utilis est requies , sit cum moderamine potus . 
Ossibus ex denis bis centenisque novenis constat homo ; denis bis dentibus ex duodenis ; ex tricentenis decies sex quinqueque venis . 
Quattuor humores in humano corpore constant : sanguis cum cholera , phlegma , melancholia . 
terra melan : aqua phleg : et aer sanguis , chole : ignis . 
Natura pingues isti sunt atque iocantes , semper rumores cupiunt audire frequentes . 
hos Venus et Bacchus delectant , fercula , risus , et facit hos hilares , et dulcia verba loquentes . 
omnibus hi studiis habiles sunt et magis apti . 
qualibet ex causa nec hos leviter movet ira . 
largus , amans , hilaris , ridens rubeique coloris , cantans , carnosus , satis audax atque benignus . 
Est humor cholerae , qui competit impetuosis . 
hoc genus est hominum cupiens praecellere cunctos ; hi leviter discunt , multum comedunt , cito crescunt . 
inde magnanimi sunt , largi , summa petentes : hirsutus , fallax , irascens , prodigus , audax , astutus , gracilis , siccus croceique coloris . 
Phlegma vires modicas tribuit lotosque brevesque . 
phlegma facit pingues , sanguis reddit mediocres . 
otia non studio tradunt , sed corpora somno . 
sensus hebes , tardus motus , pigritia , somnus . 
hic somnolentus , piger , in sputamine multus . 
est huic sensus hebes , pinguis , facie color albus . 
Restat adhuc tristis cholerae substantia nigrae , quae reddit pravos , pertristes , pauca loquentes . 
hi vigilant studiis , nec mens est dedita somno , servant propositum , sibi nil reputant fore tutum . 
invidus et tristis , cupidus dextraeque tenacis , non expers fraudis , timidus luteique coloris . 
Hi sunt humores , qui praestant cuique colores . 
omnibus in rebus ex phlegmate fit color albus . 
sanguine fit rubens ; cholera rubea quoque rufus . 
corporibus fuscum bilis dat nigra colorem ; esse solent fusci quos bilis possidet atra . 
Si peccet sanguis , facies rubet , extat ocellus , inflantur genae corpus nimiumque gravatur , est pulsusque frequens , plenus , mollis , dolor ingens maxime fit frontis et constipatio ventris siccaque lingua , sitis et somnia plena rubore , dulcor adest sputi , sunt acria dulcia quaeque . 
Accusat choleram dextrae dolor , aspera lingua , tinnitus vomitusque frequens , vigilantia multa , multa sitis pinguisque eiectio , tormina ventris , nausea fit morsus cordis , languescit onexia , pulsus adest gracilis , durus veloxque , calescens . 
aret amaretque os , incendia somnia fingunt . 
Phlegma supergrediens proprias in corpore leges , os facit insipidum , fastidia crebra , salivas , costarum , stomachi simul occipitisque dolores , pulsus adest rarus , tardus , mollis quoque inanis . 
praecedit fallax phantasmata somnus aquosa . 
Humorum pleno dum faex in corpore regnat , nigra cutis , durus pulsus tenuisque urina , sollicitudo , timor , tristitia , somnia tetra . 
coacescunt ructus , sapor et sputaminis idem . 
levaque praecipue tinnit vel sibilat auris . 
Denus septenus vix phlebotomum petit annus . 
spiritus uberior exit per phlebotomiam : spiritus ex potu vini mox multiplicatur humorumque cibo damnum lente reparatur . 
lumina clarificat , sincerat phlebotomia mentes et cerebrum , calidas facit esse medullas , viscera purgabit , stomachum ventremque coercet , puros dat sensus , dat somnum , taedia tollit , auditus , vocem , vires producit et auget . 
Tres insunt istis , Maius , September , Aprilis , et sunt lunares , sunt velut Hydra dies . 
prima dies primi postremoque posteriorum , nec sanguis minui , nec carnis anseris uti . 
in sene vel iuvene , si venae sanguine plenae , omni mense bene confert incisio venae . 
hi sunt tres menses : Maius , September , Aprilis . 
in quibus eminuas , ut longo tempore vivas . 
Fridida natura , frigens regio , dolor ingens , post lavacrum , coitum , minor aetas atque senilis , morbus prolixus , repletio potus et escae , si fragilis , vel subtilis sensus stomachi sit , et fastiditi , tibi non sunt phlebotomandi . 
Quid debes facere , quando vis phlebotomari , vel quando minuis , fueris vel quando minutus ? 
unctio , sive potus , lavacrum , vel fascia , motus , debent non fragili tibi singula mente teneri . 
Exhilarat tristes , iratos placat , amantes ne sint amentes , phlebotomia facit . 
Fac plagam largam mediocriter , ut cito fumus exeat uberius liberiusque cruor . 
Sanguine subtracto sex horis est vigilandum , ne somni fumus laedat sensibile corpus . 
ne nervum laedas , non sit tibi plaga profunda . 
sanguine purgatus non carpas protinus escas . 
Omnia de lacte vitabis minute , et vitet potum phlebotomatus homo . 
frigida vitabis , quia sunt inimica minutis . 
interdictus erit minutis nubilus aer . 
spiritus exultat minutis luce per auras . 
omnis apta quies , est motus valde novicus . 
Principio minuas in acutis , peracutis . 
aetatis mediae multum de sanguine tolle , sed puer atque senex tollet uterque parum . 
ver tollat duplum , reliquum tempus tibi simplum . 
Aestas , ver , dextras : autumnus hiemsque sinistras . 
quattuor haec membra : cephe , cor , pes , hepar vacuanda . 
ver cor , hepar aestas , ordo sequens reliquas . 
Dat salvatella tibi plurima dona minuta : purgat hepar , splenem , pectus , praecordia , vocem ; innaturalem tollit de corde dolorem . 
