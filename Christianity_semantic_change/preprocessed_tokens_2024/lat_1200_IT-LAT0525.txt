DE VERITATE PROPOSITIONIS Rem , quae partim est vel fuit et partim futura est , non necesse est ante complementum sui totaliter esse vel fuisse . 
Sed cum completum est aliquid , tunc et de cetero necesse est , ipsum simpliciter esse vel fuisse . 
Inter initium et complementum necesse est , ipsum secundum quid esse vel fuisse . 
- - Et sic de rebus contingentibus , quae fiunt in tempore , possibile est , eas non compleri . 
Verbi gratia totalis motus ab A in B dicatur C. Inter initium et finem C motus necesse est , C secundum qnod fuisse , et possibile est , C secundum partem sui futurum non fore . 
Inter initium autem et finem C motus semper dicitur vere , quoniam C est . 
Sed hoc esse non est esse completum et determinatum et definitum , sed est incompletum et indeterminatum et indefinitum . 
Unde , licet in medio motus C vere dicatur ipsum C esse , tamen consequenter dici potest : necesse est C fuisse , quia , cum praesens sit , eius pars praeteriit parsque futura est , vere dicitur C partim praeteritum , quoniam est . 
Sed cum quid praeteritum est , perfectum est . 
C autem ante sui finem nec praeteritum nec perfectum est . 
Nec vere dicitur C fuisse , quia hoc esset , adhuc futurum fuisse . 
Manifestum est igitur , quod de aliquo vere dicitur quod est , nec tamen consequitur post hoc fuisse , immo secundum aliquid sui non potest non fuisse , et secundum aliquid sui , quod adhuc futurum est , potest non esse : ut nunc verum est , hunc annum esse , nec tamen statim post hoc erit verum , hunc annum fuisse . 
Et si tempus habiturum esset finem ante terminum huius anni , verum esset tune , hunc annum nunc esse , et non esset futurum verum , hunc annum fuisse . 
- Sed de quocumque dicitur esse completum et finitum vel fuisse completum et finitum , statim post non potest non fuisse , immo statim necesse est illud fuisse . 
Tale autem , quale est cuius esse est interminatum , credo , quod sit veritas propositionis et opinionis rei futurae contingentis . 
Veritas enim sermonis vel opinionis est adaequatio sermonis vel opinionis et rei . 
Haec autem adaequatio nihil aliud est , quam ita esse in re , sicat sermo vel opinio dicit , et hoc est in futuris rem esse in futuro , sicut sermo vel opinio asserit eam futuram . 
Est igitur veritas sermonis vel opinionis de futuro praesens assertio existentiae rei in futuro cum existentia rei in futuro . 
Sed praesens assertio sermonis vel opinionis est , nec poterit non fuisse . 
Existentia vero rei futurae nondum est , sed poterit non esse ; et ita veritas de futuro secundum quid sui iam est et habet necessitatem ; secundum quid sui nondum est et habet contingentiam . 
Licet igitur vere dicatur veritas huius propositionis ; antichristus est ; , tamen non sequitur , quod statim erit necessarium eum fuisse , quia huius veritas est esse incompletum et indeterminatum . 
Idem enim est ponere necessitatem super hanc veritatem et ponere necessitatem super assertionem de futuro , quod erit , et super existentiam rei futurae . 
Quaelibet igitur talium propositionum ; antichiristus erit ; , ; antichristus est futurus ; est vera , non necessaria , sed contingens , quia possibile est , quamlibet talem esse falsam . 
- Sed veritas horum partim est assertio praesentialis de antichristo futuro , quoniam erit , partim est existentia antichristi futura . 
Sed ex parte assertionis est haec veritas impermutabilis . 
Quaelibet enim talium propositionum semper idem et eodem modo dicit quomodo nunc dicit . 
Ab existentia autem , quae nondum est , in non - existentiam fieri permutationem impossibile est . 
Omnis enim permutatio est ab eo , quod est , non ab eo , quod nondum permutatur , futurum est . 
Igitur nulla talium propositionum vel orationum a sua veritate , quae partim est et partim futura est , permutabilis est , quia id veritatis , quod praesentialiter est , semper uno modo manebit . 
Ab eo , quod nondum est , non potest fieri permutatio aliqua , antequam eveniat . 
Unde si numquam eveniat , numquam ab eo fiet permutatio . 
Unde sive antichristus erit sive non erit , non permutabitur a veritate in falsitatm , nisi quod habet contingens permutabile a veritate in falsitatem , est necessarium . 
Duplex enim dicitur permutabile a veritate in falsitatem : aut quia non est susceptibile falsitatis , aut quia secundum hunc ordinem post veritatem non est susceptibile falsitatis . 
Primo modo est necessarium , sed secundo modo non est necessarium . 
