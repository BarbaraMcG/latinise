Intermissa tibi renouat , Tirynthie , sacra Pollius et causas designat desidis anni , quod coleris maiore tholo nec litora pauper nuda tenes tectumque uagis habitabile nautis , sed nitidos postes Graisque effulta metallis culmina , ceu taedis iterum lustratus honesti ignis ab Oetaea conscenderis aethera flamma . 
Vix oculis animoque fides . 
Tune ille reclusi liminis et paruae custos inglorius arae ? 
Vnde haec aula recens fulgorque inopinus agresti Alcidae ? 
Sunt fata deum , sunt fata locorum . 
O uelox pietas ! 
Steriles hic nuper harenas ad sparsum pelago montis latus hirtaque dumis saxa nec ulla pati faciles uestigia terras cernere erat . 
Quaenam subito fortuna rigentes ditauit scopulos ? 
Tyrione haec moenia plectro an Getica uenere lyra ? 
Stupet ipse labores annus , et angusti bisseno limite menses longaeuum mirantur opus . 
Deus attulit arces erexitque suas , atque obluctantia saxa summouit nitens et magno pectore montem reppulit : immitem credas iussisse nouercam . 
Ergo age , seu patrios liber iam legibus Argos incolis et mersum tumulis Eurysthea calcas , siue tui solium Iouis et uirtute parata astra tenes , haustumque tibi succincta beati nectaris excluso melior Phryge porrigit Hebe : huc ades et genium templis nascentibus infer . 
Non te Lerna nocens nec pauperis arua Molorchi nec formidatus Nemees ager antraque poscunt Thracia nec Pharii polluta altaria regis , sed felix simplexque domus fraudumque malarum inscia et hospitibus superis dignissima sedes . 
Pone truces arcus agmenque immite pharetrae et regum multo perfusum sanguine robur , instratumque umeris dimitte rigentibus hostem . 
Hic tibi Sidonio celsum puluinar acantho texitur et signis crescit torus asper eburnis . 
Pacatus mitisque ueni nec turbidus ira nec famulare timens , sed quem te Maenalis Auge confectum thiasis et multo fratre madentem detinuit qualemque uagae post crimina noctis Thespius obstupuit , totiens socer . 
Hic tibi festa gymnas et insontes iuuenum sine caestibus irae annua ueloci peragunt certamina lustro . 
Hic templis inscriptus auo gaudente sacerdos paruus adhuc similisque tui , cum prima nouercae monstra manu premeres atque exanimata doleres . 
Sed quaenam subiti , ueneranda , exordia templi dic age , Calliope ; socius tibi grande sonabit Alcides tensoque modos imitabitur arcu . 
Tempus erat , caeli cum torrentissimus axis incumbit terris ictusque Hyperione multo acer anhelantis incendit Sirius agros . 
Iamque dies aderat , profugis cum regibus aptum fumat Aricinum Triuiae nemus et face multa conscius Hippolyti splendet lacus ; ipsa coronat emeritos Diana canes et spicula terget et tutas sinit ire feras , omnisque pudicis Itala terra focis Hecateidas excolit idus . 
Ast ego , Dardaniae quamuis sub collibus Albae rus proprium magnique ducis mihi munere currens unda domi curas mulcere aestusque leuare sufficerent , notas Sirenum nomine rupes facundique larem Polli non hospes habebam , assidue moresque uiri pacemque nouosque Pieridum flores intactaque carmina discens . 
Forte diem Triuiae dum litore ducimus udo angustasque fores adsuetaque tecta grauati frondibus et patula defendimus arbore soles , delituit caelum et subitis lux candida cessit nubibus ac tenuis grauiore fauonius austro immaduit ; qualem Libyae Saturnia nimbum attulit , Iliaco dum diues Elissa marito donatur testesque ululant per deuia nymphae . 
Diffugimus , festasque dapes redimitaque uina arripiunt famuli ; nec quo conuiuia migrent , quamuis innumerae gaudentia rura superne insedere domus et multo culmine diues mons nitet : instantes sed proxima quaerere nimbi suadebant laesique fides reditura sereni . 
Stabat dicta sacri tenuis casa nomine templi et magnum Alciden humili lare parua premebat , fluctiuagos nautas scrutatoresque profundi uix operire capax . 
Huc omnis turba coimus , huc epulae ditesque tori coetusque ministrum stipantur nitidaeque cohors gratissima Pollae . 
Non cepere fores , angustaque deficit aedes . 
Erubuit risitque deus dilectaque Polli corda subit blandisque uirum complectitur ulnis . 
" Tune " inquit " largitor opum , qui mente profusa tecta Dicarchei pariter iuuenemque replesti Parthenopen ? 
Nostro qui tot fastigia monti , tot uirides lucos , tot saxa imitantia uultus aeraque , tot scripto uiuentes lumine ceras fixisti ? 
Quid enim ista domus , quid terra , priusquam te gauderet , erat ? 
longo tu tramite nudos texisti scopulos , fueratque ubi semita tantum , nunc tibi distinctis stat porticus alta columnis , ne sorderet iter . 
Curui tu litoris ora clausisti calidas gemina testudine nymphas . 
uix opera enumerem ; mihi pauper et indigus uni Pollius ? 
et talis hilaris tamen intro penates et litus , quod pandis , amo . 
Sed proxima sedem despicit et tacite ridet mea limina Iuno . 
Da templum dignasque tuis conatibus aras , quas puppes uelis nolint transire secundis , quo pater aetherius mensisque accita deorum turba et ab excelso ueniat soror hospita templo . 
Nec te , quod solidus contra riget umbo maligni montis et immenso non umquam exesus ab aeuo , terreat : ipse adero et conamina tanta iuuabo asperaque inuitae perfringam uiscera terrae . 
Incipe et Herculeis fidens hortatibus aude . 
Non Amphioniae steterint uelocius arces Pergameusue labor " . 
Dixit mentemque reliquit . 
Nec mora cum scripta formatur imagine tela . 
Innumerae coiere manus : his caedere siluas et leuare trabes , illis immergere curae fundamenta solo . 
Coquitur pars umida terrae protectura hiemes atque exclusura pruinas , indomitusque silex curua fornace liquescit . 
Praecipuus sed enim labor est exscindere dextra oppositas rupes et saxa negantia ferro . 
Hic pater ipse loci positis Tirynthius armis insudat ualidaque solum deforme bipenni , cum graue nocturna caelum subtexitur umbra , ipse fodit , ditesque Caprae uiridesque resultant Taurubulae , et terris ingens redit aequoris echo . 
Non tam grande sonat motis incudibus Aetne , cum Brontes Steropesque ferit , nec maior ab antris Lemniacis fragor est ubi flammeus aegida caelat Mulciber et castis exornat Pallada donis . 
Decrescunt scopuli , et rosea sub luce reuersi artifices mirantur opus . 
Vix annus anhelat alter , et ingenti diues Tirynthius arce despectat fluctus et iunctae tecta nouercae prouocat et dignis inuitat Pallada templis . 
Iam placidae dant signa tubae , iam fortibus ardens fumat harena sacris . 
Hos nec Pisaeus honores Iuppiter aut Cirrhae pater aspernetur opacae . 
Nil his triste locis ; cedat lacrimabilis Isthmos , cedat atrox Nemee : litat hic felicior infans . 
Ipsae pumiceis uirides Nereides antris exsiliunt ultro , scopulis umentibus haerent , nec pudet occulte nudas spectare palaestras . 
Spectat et Icario nemorosus palmite Gaurus siluaque quae fixam pelago Nesida coronat , et placidus Limon omenque Euploea carinis , et Lucrina Venus , Phrygioque e uertice Graias addisces , Misene , tubas , ridetque benigna Parthenope gentile sacrum nudosque uirorum certatus et parua suae simulacra coronae . 
Quin age et ipse libens proprii certaminis actus inuicta dignare manu ; seu nubila disco findere seu uolucres Zephyros praecedere telo seu tibi dulce manu Libycas nodare palaestras , indulge sacris et , si tibi poma supersunt Hesperidum , gremio uenerabilis ingere Pollae ; nam capit et tantum non degenerabit honorem . 
Quod si dulce decus uiridesque resumeret annos , ( da ueniam , Alcide ) fors hic et pensa tulisses . 
Haec ego nascentes laetus bacchatus ad aras libamenta tuli . 
Nunc ipse in limine cerno soluentem uoces et talia dicta ferentem : " Macte animis opibusque meos imitate labores , qui rigidas rupes infecundaeque pudenda naturae deserta domas et uertis in usum lustra habitata feris foedeque latentia profers numina . 
Quae tibi nunc meritorum praemia soluam ? 
Quas referam grates ? 
Parcarum fila tenebo extendamque colus ( duram scio uincere Mortem ) , auertam luctus et tristia damna uetabo teque nihil laesum uiridi renouabo senecta concedamque diu iuuenes spectare nepotes , donec et hic sponsae maturus et illa marito , rursus et ex illis suboles noua grexque proteruus nunc umeris irreptet aui , nunc agmine blando certatim placidae concurrat ad oscula Pollae . 
Nam templis numquam statuetur terminus aeui , dum me flammigeri portabit machina caeli . 
Nec mihi plus Nemee priscumque habitabitur Argos nec Tiburna domus solisque cubilia Gades " . 
Sic ait ; et tangens surgentem altaribus ignem populeaque mouens albentia tempora silua et Styga et aetherii iurauit fulmina Patris . 
Di quibus audaces amor est seruare carinas saeuaque uentosi mulcere pericula ponti , sternite molle fretum placidumque aduertite uotis concilium , et lenis non obstrepat unda precanti : grande tuo rarumque damus , Neptune , profundo depositum . 
Iuuenis dubio committitur alto Maecius atque animae partem super aequora nostrae maiorem transferre parat . 
Proferte benigna sidera et antemnae gemino considite cornu , Oebalii fratres ; uobis pontusque polusque luceat ; Iliacae longe nimbosa sororis astra fugate , precor , totoque excludite caelo . 
Vos quoque caeruleum ponti , Nereides , agmen , quis honor et regni cessit fortuna secundi ( dicere quae magni fas sit mihi sidera ponti ) , surgite de uitreis spumosae Doridos antris Baianosque sinus et feta tepentibus undis litora tranquillo certatim ambite natatu , quaerentes ubi celsa ratis , quam scandere gaudet nobilis Ausoniae Celer armipotentis alumnus . 
Nec quaerenda diu ; modo nam trans aequora terris prima Dicarcheis Pharium grauis intulit annum , prima salutauit Capreas et margine dextro sparsit Tyrrhenae Mareotica uina Mineruae . 
Huius utrumque latus molli praecingite gyro , partitaeque uices uos stuppea tendite mali uincula , uos summis adnectite sipara uelis , uos zephyris aperite sinus ; pars transtra reponat , pars demittat aquis curuae moderamina puppis ; sint quibus exploret primos grauis arte molorchos , quaeque secuturam religent post terga phaselon uncaque summersae penitus retinacula uellant ; temperet haec aestus pelagusque inclinet ad ortus : officio careat glaucarum nulla sororum . 
Hinc multo Proteus geminoque hinc corpore Triton praenatet , et subitis qui perdidit inguina monstris Glaucus , adhuc patriis quotiens allabitur oris litoream blanda feriens Anthedona cauda . 
Tu tamen ante omnes diua cum matre , Palaemon , annue , si uestras amor est mihi pandere Thebas , nec cano degeneri Phoebeum Amphiona plectro . 
Et pater Aeolio frangit qui carcere uentos , cui uarii flatus omnisque per aequora mundi spiritus atque hiemes nimbosaque nubila parent , artius obiecto Borean Eurumque Notumque monte premat : soli Zephyro sit copia caeli , solus agat puppes summasque supernatet undas assiduus pelago ; donec tua turbine nullo laesa Paraetoniis assignet carbasa ripis . 
Audimur . 
Vocat ipse ratem nautasque morantes increpat . 
Ecce meum timido iam frigore pectus labitur et nequeo , quamuis mouet ominis horror , claudere suspensos oculorum in margine fletus . 
Iamque ratem terris diuisit fune soluto nauita et angustum deiecit in aequora pontem . 
Saeuus et e puppi longo clamore magister dissipat amplexus atque oscula fida reuellit , nec longum cara licet in ceruice morari . 
Attamen in terras e plebe nouissimus omni ibo nec egrediar nisi iam currente carina . 
Quis rude et abscissum miseris animantibus aequor fecit iter solidaeque pios telluris alumnos expulit in fluctus pelagoque immisit hianti audax ingenii ? 
Nec enim temeraria uirtus illa magis , summae gelidum quae Pelion Ossae iunxit anhelantemque iugis bis pressit Olympum . 
Vsque adeone parum lentas transire paludes stagnaque et angustos summittere pontibus amnes ? 
Imus in abruptum gentilesque undique terras exigua fugimus clausi trabe et aere nudo . 
Inde furor uentis indignataeque procellae et caeli fremitus et fulmina plura Tonanti . 
Ante rates pigro torpebant aequora somno , nec spumare Thetis nec spargere nubila fluctus audebant . 
Visis tumuerunt puppibus undae , inque hominem surrexit hiems . 
Tunc nubila Plias Oleniumque pecus , solito tunc peior Orion . 
Iusta queror . 
Fugit ecce uagas ratis acta per undas paulatim minor et longe seruantia uincit lumina , tot gracili ligno complexa timores , quaeque super reliquos te , nostri pignus amoris , portat dura , Celer . 
Quos nunc ego pectore somnos quosue queam perferre dies ? 
Quis cuncta pauenti nuntius an facili te praetermiserit unda Lucani rabida ora maris , num torta Charybdis fluctuet aut Siculi populatrix uirgo profundi , quos tibi currenti praeceps gerat Hadria mores , quae pax Carpathio , quali te subuehat aura Doris Agenorei furtis blandita iuuenci ? 
Sed merui questus . 
Quid enim te castra petente non uel ad ignotos ibam comes impiger Indos Cimmeriumque chaos ? 
Starem prope bellica regis signa mei , seu tela manu seu frena teneres , armatis seu iura dares ; operumque tuorum etsi non socius , certe mirator adessem . 
Si quondam magno Phoenix reuerendus Achilli litus ad Iliacum Thymbraeaque Pergama uenit imbellis tumidoque nihil iuratus Atridae , cur nobis ignauus amor ? 
Sed pectore fido numquam abero longisque sequar tua carbasa uotis . 
Isi , Phoroneis olim stabulata sub antris , nunc regina Phari numenque Orientis anheli , excipe multisono puppem Mareotida sistro ac iuuenem egregium , Latius cui ductor Eoa signa Palaestinasque dedit frenare cohortes , ipsa manu placida per limina festa sacrosque duc portus urbesque tuas . 
Te praeside noscat , unde paludosi fecunda licentia Nili , cur uada desidant et ripa coerceat undas Cecropio stagnata luto , cur inuida Memphis , curue Therapnaei lasciuiat ora Canopi , cur seruet Pharias Lethaeus ianitor aras , uilia cur magnos aequent animalia diuos ; quae sibi praesternat uiuax altaria Phoenix , quos dignetur agros aut quo se gurgite Nili mergat adoratus trepidis pastoribus Apis . 
Duc et ad Emathios manes , ubi belliger urbis conditor Hyblaeo perfusus nectare durat , anguiferamque domum , blando qua mersa ueneno Actias Ausonias fugit Cleopatra catenas . 
Vsque et in Assyrias sedes mandataque castra prosequere et Marti iuuenem , dea , trade Latino . 
Nec nouus hospes erit : puer his sudauit in aruis notus adhuc tantum maioris lumine claui , iam tamen et turmas facili praeuertere gyro fortis et Eoas iaculo damnare sagittas . 
Ergo erit illa dies , qua te maiora daturus Caesar ab emerito iubeat discedere bello , at nos hoc iterum stantes in litore uastos cernemus fluctus aliasque rogabimus auras . 
O tum quantus ego aut quanta uotiua mouebo plectra lyra , cum me magna ceruice ligatum attolles umeris atque in mea pectora primum incumbes e puppe nouus seruataque reddes colloquia inque uicem medios narrabimus annos : tu rapidum Euphraten et regia Bactra sacrasque antiquae Babylonis opes et Zeugma , Latinae pacis iter , qua dulce nemus florentis Idumes , qua pretiosa Tyros rubeat , quo purpura suco Sidoniis iterata cadis , ubi germine primum candida felices sudent opobalsama uirgae ; ast ego , deuictis dederim quae busta Pelasgis quaeue laboratas claudat mihi pagina Thebas . 
Summa deum , Pietas , cuius gratissima caelo rara profanatas inspectant numina terras , huc uittata comam niueoque insignis amictu , qualis adhuc praesens nullaque expulsa nocentum fraude rudes populos atque aurea regna colebas , mitibus exsequiis ades et lugentis Etrusci cerne pios fletus laudataque lumina terge . 
Nam quis inexpleto rumpentem pectora questu complexumque rogos incumbentemque fauillis aspiciens non aut primaeuae funera plangi coniugis aut nati modo pubescentia credat ora rapi flammis ? 
Pater est , qui fletur . 
Adeste dique hominesque sacris . 
Procul hinc , procul ite nocentes , si cui corde nefas tacitum fessique senectus longa patris , si quis pulsatae conscius umquam matris et inferna rigidum timet Aeacon urna : insontes castosque uoco . 
Tenet ecce seniles leniter implicitos uultus sanctamque parentis canitiem spargit lacrimis animaeque supremum frigus amat ; celeres genitoris filius annos ( mira fides ! 
) nigrasque putat properasse sorores . 
Exsultent placidi Lethaea ad flumina manes , Elysiae gaudete domus , date serta per aras , festaque pallentes hilarent altaria lucos . 
Felix haec , nimium felix plorataque nato umbra uenit . 
Longe Furiarum sibila , longe tergeminus custos , penitus uia longa patescat manibus egregiis . 
Eat horrendumque silentis accedat domini solium gratesque supremas perferat et totidem iuueni roget anxius annos . 
Macte pio gemitu ! 
Dabimus solacia dignis luctibus Aoniasque tuo sacrabimus ultro inferias , Etrusce , seni . 
Tu largus Eoa germina , tu messes Cilicumque Arabumque superbas merge rogis ; ferat ignis opes heredis et alto aggere missuri nitido pia nubila caelo stipentur cineres : nos non arsura feremus munera , uenturosque tuus durabit in annos me monstrante dolor . 
Neque enim mihi flere parentem ignotum ; similis gemui proiectus ad ignem . 
Ille mihi tua damna dies compescere cantu suadet : et ipse tuli quos nunc tibi confero questus . 
Non tibi clara quidem , senior placidissime , gentis linea nec proauis demissum stemma , sed ingens suppleuit fortuna genus culpamque parentum occuluit . 
Nec enim dominos de plebe tulisti , sed quibus occasus pariter famulantur et ortus . 
Nec pudor iste tibi : quid enim terrisque poloque parendi sine lege manet ? 
Vice cuncta reguntur alternisque premunt . 
Propriis sub regibus omnis terra ; premit felix regum diademata Roma ; hanc ducibus frenare datum ; mox crescit in illos imperium superis . 
Sed habent et numina legem : seruit et astrorum uelox chorus et uaga seruit luna nec iniussae totiens redit orbita lucis , et ( modo si fas est aequare iacentia summis ) pertulit et saeui Tirynthius horrida regis pacta , nec erubuit famulantis fistula Phoebi . 
Sed neque barbaricis Latio transmissus ab oris : Smyrna tibi gentile solum potusque uerendo fonte Meles Hermique uadum , quo Lydius intrat Bacchus et aurato reficit sua cornua limo . 
Laeta dehinc series uariisque ex ordine curis auctus honos ; semperque gradi prope numina , semper Caesareum coluisse latus sacrisque deorum arcanis haerere datum . 
Tibereia primum aula tibi uixdum ora noua mutante iuuenta panditur ( hic annis multa super indole uictis libertas oblata uenit ) nec proximus heres , immitis quamquam et Furiis agitatus , abegit . 
Hinc et in Arctoas tenuis comes usque pruinas terribilem affatu passus uisuque tyrannum immanemque suis , ut qui metuenda ferarum corda domant mersasque iubent iam sanguine tacto reddere ab ore manus et nulla uiuere praeda . 
Praecipuos sed enim merito surrexit in actus nondum stelligerum senior dimissus in axem Claudius et longo transmittit habere nepoti . 
Quis superos metuens pariter tot templa , tot aras promeruisse datur ? 
Summi Iouis aliger Arcas nuntius ; imbrifera potitur Thaumantide Iuno ; stat celer obsequio iussa ad Neptunia Triton : tu totiens mutata ducum iuga rite tulisti integer , inque omni felix tua cumba profundo . 
Iamque piam lux alta domum praecelsaque toto intrauit Fortuna gradu ; iam creditur uni sanctarum digestus opum partaeque per omnis diuitiae populos magnique impendia mundi . 
Quicquid ab auriferis eiectat Hiberia fossis , Dalmatico quod monte nitet , quod messibus Afris uerritur , aestiferi quicquid terit area Nili , quodque legit mersus pelagi scrutator Eoi , et Lacedaemonii pecuaria culta Galaesi perspicuaeque niues Massylaque robora et Indi dentis honos : uni parent commissa ministro , quae Boreas quaeque Eurus atrox , quae nubilus Auster inuehit : hibernos citius numeraueris imbres siluarumque comas . 
Vigil iste animique sagacis excitus euoluit quantum Romana sub omni pila die quantumque tribus , quid templa , quid alti undarum cursus , quid propugnacula poscant aequoris aut longe series porrecta uiarum ; quod domini celsis niteat laquearibus aurum , quae diuum in uultus igni formanda liquescat massa , quid Ausoniae scriptum crepet igne Monetae . 
Hic tibi rara quies animoque exclusa uoluptas , exiguaeque dapes et numquam laesa profundo cura mero ; sed iura tamen genialia cordi et mentem uincire toris ac iungere festa conubia et fidos domino genuisse clientes . 
Quis sublime genus formamque insignis Etruscae nesciat ? 
haudquaquam proprio mihi cognita uisu , sed decus eximium famae par reddit imago , uultibus et similis natorum gratia monstrat . 
Nec uulgare genus ; fasces summamque curulem frater et Ausonios enses mandataque fidus signa tulit , cum prima truces amentia Dacos impulit et magno gens est damnata triumpho . 
Sic quicquid patrio cessatum a sanguine , mater reddidit , obscurumque latus clarescere uidit conubio gauisa domus . 
Nec pignora longe ; quippe bis ad partus uenit Lucina manuque ipsa leui grauidos tetigit fecunda labores . 
Felix a ! 
si longa dies , si cernere uultus natorum uiridisque genas tibi iusta dedissent stamina ! 
Sed media cecidere abrupta iuuenta gaudia , florentesque manu scidit Atropos annos ; qualia pallentes declinant lilia culmos pubentesque rosae primos moriuntur ad austros , aut ubi uerna nouis exspirat purpura pratis . 
Illa sagittiferi circumuolitastis Amores funera maternoque rogos unxistis amomo ; nec modus aut pennis laceris aut crinibus ignem spargere , collectaeque pyram struxere pharetrae . 
Quas tunc inferias aut quae lamenta dedisses maternis , Etrusce , rogis , qui funera patris haud matura putas atque hos pius ingemis annos ! 
Illum et qui nutu superas nunc temperat arces , progeniem claram terris partitus et astris , laetus Idumaei donauit honore triumphi dignatusque loco uictricis et ordine pompae non uetuit , tenuesque nihil minuere parentes . 
Atque idem in cuneos populo deduxit equestres mutauitque genus laeuaeque ignobile ferrum exuit et celso natorum aequauit honorem . 
Dextra bis octonis fluxerunt saecula lustris , atque aeui sine nube tenor . 
Quam diues in usus natorum totoque uolens excedere censu , testis adhuc largi nitor inde adsuetus Etrusci , cui tua non humilis dedit indulgentia mores : hunc siquidem amplexu semper reuocante tenebas blandus et imperio numquam pater ; huius honori pronior ipse etiam gaudebat cedere frater . 
Quas tibi deuoti iuuenes pro patre renato , summe ducum , grates , aut quae pia uota rependunt ! 
Tu ( seu tarda situ rebus que exhausta senectus errauit , seu blanda diu Fortuna regressum maluit ) attonitum et uenturi fulminis ictus horrentem tonitru tantum lenique procella contentus monuisse senem ; cumque horrida supra aequora curarum socius procul Itala rura linqueret , hic molles Campani litoris oras et Diomedeas concedere iussus in arces , atque hospes , non exsul , erat . 
Nec longa moratus Romuleum reseras iterum , Germanice , limen maerentemque foues inclinatosque penates erigis . 
Haud mirum , ductor placidissime , quando haec est quae uictis parcentia foedera Chattis quaeque suum Dacis donat clementia montem , quae modo Marcomanos post horrida bella uagosque Sauromatas Latio non est dignata triumpho . 
Iamque in fine dies et inexorabile pensum deficit . 
Hic maesti pietas me poscit Etrusci , qualia nec Siculae moderantur carmina rupes nec fati iam certus olor saeuique marita Tereos . 
Heu quantis lassantem bracchia uidi planctibus et prono fusum super oscula uultu ! 
Vix famuli comitesque tenent , uix arduus ignis summouet . 
Haud aliter gemuit periuria Theseus litore , qui falsis deceperat Aegea uelis . 
Tunc immane gemens foedatusque ora tepentis affatur cineres : " Cur nos , fidissime , linquis Fortuna redeunte , pater ? 
Modo numina magni praesidis atque breues superum placauimus iras , nec frueris tantique orbatus muneris usu ad manes , ingrate , fugis . 
Nec flectere Parcas aut placare malae datur aspera numina Lethes ? 
Felix , cui magna patrem ceruice uehenti sacra Mycenaeae patuit reuerentia flammae , quique tener saeuis genitorem Scipio Poenis abstulit et Lydi pietas temeraria Lausi . 
Ergo et Thessalici coniunx pensare mariti funus et immitem potuit Styga uincere supplex Thracius ? 
Hoc quanto melius pro patre liceret ! 
Non totus rapiere tamen , nec funera mittam longius ; hic manes , hic intra tecta tenebo : tu custos dominusque laris , tibi cuncta tuorum parebunt ; ego rite minor semperque secundus assiduas libabo dapes et pocula sacris manibus effigiesque colam : te lucida saxa , te similem doctae referet mihi linea cerae , nunc ebur et fuluum uultus imitabitur aurum . 
Inde uiam morum longaeque examina uitae affatusque pios monituraque somnia poscam . 
" Talia dicentem genitor dulcedine laeta audit et immites lente descendit ad umbras uerbaque dilectae fert narraturus Etruscae . 
Salue supremum , senior mitissime patrum , supremumque uale , qui numquam sospite nato triste chaos maestique situs patiere sepulcri . 
Semper odoratis spirabunt floribus arae , semper et Assyrios felix bibet urna liquores et lacrimas , qui maior honos . 
Hic sacra litabit manibus eque tua tumulum tellure leuabit . 
Nostra quoque exemplo meritus tibi carmina sancit hoc etiam gaudens cinerem donasse sepulcro . 
Ite , comae , facilemque precor transcurrite pontum , ite coronato recubantes molliter auro ; ite , dabit cursus mitis Cytherea secundos placabitque notos , fors et de puppe timenda transferet inque sua ducet super aequora concha . 
Accipe laudatos , iuuenis Phoebeie , crines quos tibi Caesareus donat puer , accipe laetus intonsoque ostende patri . 
Sine dulce nitentes comparet atque diu fratris putet esse Lyaei . 
Forsan et ipse comae numquam labentis honorem praemetet atque alio clusum tibi ponet in auro . 
Pergame , pinifera multum felicior Ida , illa licet sacrae placeat sibi nube rapinae ( nempe dedit superis illum quem turbida semper Iuno uidet refugitque manum nectarque recusat ) , at tu grata deis pulchroque insignis alumno misisti Latio , placida quem fronte ministrum Iuppiter Ausonius pariter Romanaque Iuno aspiciunt et uterque probant . 
Nec tanta potenti terrarum domino diuum sine mente uoluptas . 
Dicitur Idalios Erycis de uertice lucos dum petit et molles agitat Venus aurea cygnos , Pergameas intrasse domos , ubi maximus aegris auxiliator adest et festinantia sistens fata salutifero mitis deus incubat angui . 
Hic puerum egregiae praeclarum sidere formae ipsius ante dei ludentem conspicit aras . 
Ac primum subita paulum decepta figura natorum de plebe putat ; sed non erat illi arcus et ex umeris nullae fulgentibus umbrae . 
Miratur puerile decus uultumque comasque aspiciens " Tune Ausonias " ait " ibis ad arces , neglectus Veneri ? 
tu sordida tecta iugumque seruitii uulgare feres ? 
procul absit : ego isti , quem meruit formae dominum dabo . 
Vade age mecum , uade , puer : ducam uolucri per sidera curru donum immane duci ; nec te plebeia manebunt iura : Palatino famulus deberis amori . 
Nil ego , nil , fateor , toto tam dulce sub orbe aut uidi aut genui . 
Cedet tibi Latmius ultro Sangariusque puer , quemque irrita fontis imago et sterilis consumpsit amor . 
Te caerula Nais mallet et apprensa traxisset fortius urna . 
Tu , puer , ante omnis ; solus formosior ille , cui daberis " . 
Sic orsa leues se cum ipsa per auras tollit olorinaque iubet considere biga . 
Nec mora . 
iam Latii montes ueterisque penates Euandri , quos mole noua pater inclitus orbis excolit et summis aequat Germanicus astris . 
Tunc propior iam cura deae , quae forma capillis optima , quae uestis roseos accendere uultus apta , quod in digitis , collo quod dignius aurum . 
Norat caelestis oculos ducis ipsaque taedas iunxerat et plena dederat conubia dextra . 
Sic ornat crines , Tyrios sic fundit amictus , dat radios ignemque suum . 
Cessere priores deliciae famulumque greges ; hic pocula magno prima duci murrasque graues crystallaque portat candidiore manu : crescit noua gratia Baccho . 
Care puer superis , qui praelibare uerendum nectar et ingentem totiens contingere dextram electus quam nosse Getae , quam tangere Persae Armeniique Indique petunt ! 
O sidere dextro edite , multa tibi diuum indulgentia fauit ! 
Olim etiam , ne prima genas lanugo nitentes carperet et pulchrae fuscaret gratia formae , ipse deus patriae celsam trans aequora liquit Pergamon . 
Haud ulli puerum mollire potestas credita , sed tacita iuuenis Phoebeius arte leniter haud ullo concussum uulnere corpus de sexu transire iubet . 
Tamen anxia curis mordetur puerique timet Cytherea dolores . 
Nondum pulchra ducis clementia coeperat ortu intactos seruare mares ; nunc frangere sexum atque hominem mutare nefas , gauisaque solos quos genuit natura uidet , nec lege sinistra ferre timent famulae natorum pondera matres . 
Tu quoque nunc , iuuenis , genitus si tardius esses , umbratusque genas et adultos fortior artus non unum gaudens Phoebea ad limina munus misisses ; patrias nunc solus crinis ad oras nauiget . 
Hunc multo Paphie saturabat amomo , hunc noua tergemina pectebat Gratia dextra . 
Huic et purpurei cedet coma saucia Nisi , et quam Sperchio tumidus seruabat Achilles . 
Ipsi , cum primum niueam praecerpere frontem decretum est umerosque manu nudare nitentes , accurrunt teneri Paphia cum matre uolucres expediuntque comas et Serica pectore ponunt pallia . 
Tunc iunctis crinem incidere sagittis atque auro gemmisque locant , rapit ipsa cadentem mater et arcanos iterat Cytherea liquores . 
Tunc puer e turba , manibus qui forte supinis nobile gemmato speculum portauerat auro : " Hoc quoque demus " ait " patriis nec gratius ullum munus erit templis ipsoque potentius auro . 
Tu modo fige aciem et uultus hic usque relinque . 
" Sic ait et speculum reclusit imagine rapta . 
At puer egregius tendens ad sidera palmas ; " His mihi pro donis , hominum mitissime custos , si merui , longa dominum renouare iuuenta atque orbi seruare uelis ! 
Hoc sidera mecum , hoc undae terraeque rogant . 
Eat , oro , per annos Iliacos Pyliosque simul , propriosque penates gaudeat et se cum Tarpeia senescere templa " . 
Sic ait et motas miratur Pergamos aras . 
Quid mihi maesta die , sociis quid noctibus , uxor , anxia peruigili ducis suspiria cura ? 
Non metuo ne laesa fides aut pectore in isto alter amor ; nullis in te datur ire sagittis ( audiat infesto licet hoc Rhamnusia uultu ) , non datur . 
Et si egomet patrio de litore raptus quattuor emeritis per bella , per aequora lustris errarem , tu mille procos intacta fugares , non imperfectas commenta retexere telas , sed sine fraude palam thalamosque armata negasses . 
Dic tamen , unde alia mihi fronte et nubila uultus ? 
Anne quod Euboicos fessus remeare penates auguror et patria senium componere terra ? 
Cur hoc triste tibi ? 
Certe lasciuia corde nulla nec aut trepidi mulcent te proelia Circi aut intrat sensus clamosi turba theatri ; sed probitas et opaca quies et sordida numquam gaudia . 
Quas autem comitem te rapto per undas ? 
Quamquam , et si gelidas irem mansurus ad Arctos uel super Hesperiae uada caligantia Thules aut septemgemini caput impenetrabile Nili , hortarere uias . 
Etenim tua ( nempe benigna quam mihi sorte Venus iunctam florentibus annis seruat et in senium ) , tua , quae me uulnere primo intactum thalamis et adhuc iuuenile uagantem fixisti , tua frena libens docilisque recepi , et semel insertas non mutaturus habenas usque premo . 
Tu me nitidis Albana ferentem dona comis sanctoque indutum Caesaris auro uisceribus complexa tuis , sertisque dedisti oscula anhela meis ; tu , cum Capitolia nostrae infitiata lyrae , saeuum ingratumque dolebas mecum uicta Iouem ; tu procurrentia primis carmina nostra sonis , totasque in murmure noctes aure rapis uigili ; longi tu sola laboris conscia , cumque tuis creuit mea Thebais annis . 
Qualem te nuper Stygias prope raptus ad umbras cum iam Lethaeos audirem comminus amnes , aspexi , tenuique oculos iam morte cadentes . 
Scilicet exhausti Lachesis mihi tempora fati te tantum miserata dedit , superique potentes inuidiam timuere tuam . 
Post ista propinquum nunc iter optandosque sinus comes ire moraris ? 
Heu ubi nota fides totque explorata per usus , qua ueteres Latias Graias heroidas aequas ? 
Isset ad Iliacas ( quid enim deterret amantes ? 
) Penelope gauisa domos , si passus Vlixes ; questa est Aegiale , questa est Meliboea relinqui , et quam ( quam saeui ! 
) fecerunt maenada planctus . 
Nec minor his tu nosse fidem uitamque maritis dedere . 
Sic certe cineres umbramque priorem quaeris adhuc , sic exsequias amplexa canori coniugis ingentes iterasti pectore planctus , iam mea . 
Nec pietas alia est tibi curaque natae ; sic et mater amas , sic numquam corde recedit nata tuo , fixamque animi penetralibus imis nocte dieque tenes . 
Non sic Trachinia nidos Alcyone , uernos non sic Philomela penates circumit amplectens animamque in pignora transfert . 
Et nunc illa tenet , uiduo quod sola cubili otia tam pulchrae terit infecunda iuuentae . 
Sed uenient , plenis uenient conubia taedis . 
Sic certe formaeque bonis animique meretur ; siue chelyn complexa ferit seu uoce paterna discendum Musis sonat et mea carmina flectit , candida seu molli diducit bracchia motu , ingenium probitas artemque modestia uincit . 
Nonne leues pueros , non te , Cytherea , pudebit hoc cessare decus ? 
Nec tantum Roma iugales conciliare toros festasque accendere taedas fertilis : et nostra generi tellure dabuntur . 
Non adeo Vesuuinus apex et flammea diri montis hiems trepidas exhausit ciuibus urbes : stant populisque uigent , hinc auspice condita Phoebo tecta Dicarchei portusque et litora mundi hospita : at hinc magnae tractus imitantia Romae quae Capys aduectis impleuit moenia Teucris . 
Nostraque nec propriis tenuis nec rara colonis Parthenope , cui mite solum trans aequora uectae ipse Dionaea monstrauit Apollo columba . 
Has ego te sedes ( nam nec mihi barbara Thrace nec Libye natale solum ) transferre laboro , quas et mollis hiems et frigida temperat aestas , quas imbelle fretum torpentibus alluit undis . 
Pax secura locis et desidis otia uitae et numquam turbata quies somnique peracti . 
Nulla foro rabies aut strictae in iurgia leges : morum iura uiris solum et sine fascibus aequum . 
Quid nunc magnificas species cultusque locorum templaque et innumeris spatia interstincta columnis , et geminam molem nudi tectique theatri et Capitolinis quinquennia proxima lustris , quid laudem litus libertatemque Menandri , quam Romanus honos et Graia licentia miscent ? 
Nec desunt uariae circa oblectamina uitae : siue uaporiferas , blandissima litora , Baias , enthea fatidicae seu uisere tecta Sibyllae dulce sit Iliacoque iugum memorabile remo , seu tibi Bacchei uineta madentia Gauri Teleboumque domos , trepidis ubi dulcia nautis lumina noctiuagae tollit Pharus aemula lunae , caraque non molli iuga Surrentina Lyaeo , quae meus ante alios habitator Pollius auget , Inarimesque lacus medicos Stabiasque renatas . 
Mille tibi nostrae referam telluris amores , sed satis hoc , coniunx , satis est dixisse : creauit me tibi , me socium longos astrinxit in annos . 
Nonne haec amborum genetrix altrixque uideri digna ? 
Sed ingratus qui plura adnecto tuisque moribus indubito : uenies , carissima coniunx , praeueniesque etiam ; sine me tibi ductor aquarum Thybris et armiferi sordebunt tecta Quirini . 
