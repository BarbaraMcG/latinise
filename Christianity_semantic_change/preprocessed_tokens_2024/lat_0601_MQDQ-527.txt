Quamuis cuncta auido rapiantur ab orbe uolatu , attamen extendit uita beata diem , nec damnum de fine capit cui , gloria , uiuis , aeternumque locum missus ad astra tenet . 
hoc igitur tumulo requiescit Eumerius almo , per quem pontificum surgit opimus honor . 
stemmate deducit fulgens ab origine culmen , et meritis priscos crescere fecit auos . 
emicuit populis geminum memorabile donum : inde gradu iudex , hinc pietate pater . 
dulcis in eloquio , placidus moderamine sacro , in cuius sensu perdidit ira locum , alterius motus patienti pectore uicit : ut leuitas laesit , hoc grauitate tulit . 
si ab externis properauit sedibus hospes , mox apud hunc proprios sensit habere lares ; hic habitare uolens patriis rudis exul ab oris oblitus ueterem huius amore patrem . 
gaudet arrisit , probat is se cernere flentem : alterius lacrimas mox facit esse suas . 
partitus cum uentre uices pietate magistra unde tulit luctus , mox ibi uota dedit . 
pauperibus diues censum transfudit egenis , ante bonus tribuit quam peteretur opem . 
semina iactauit centeno pinguia fructu , cui modo de reditu messis adulta placet . 
unica cura fuit , cunctos ut uiseret aegros , ipse quibus medicus uixit et ipse cibus . 
extulit ecclesiae culmen ; quod restitit unum uenit ad heredem , qui cumularet opus . 
felix : ille abiit , Felicem in sede reliquit , heredis meritis uiuit in orbe pater . 
Postquam sidereus disrupit Tartara princeps , sub pedibus iusti , mors inimica , iaces . 
hoc ueneranda sacri testatur uita Gregori , qui modo post tumulos intrat honore polos . 
nobilis antiqua decurrens prole parentum , nobilior gestis nunc super astra manet . 
arbiter ante ferox , dehinc pius ipse sacerdos quos domuit iudex fouit amore patris . 
triginta et geminos pie rexit ouile per annos et grege de Christi gaudia pastor habet . 
si quaeras meritum , produnt miracula rerum , per quem debilibus fertur amica salus . 
Palma sacerdoti , uenerando Tetrice cultu , te patriae sedes , nos peregrina tenent . 
te custode pio numquam lupus abstulit agnum , nec de fure timens pascua carpsit ouis ; sex qui lustra gerens et per tres insuper annos rexisti placido pastor amore gregem . 
nam ut condirentur diuino corda sapore , fudisti dulcem iugiter ore salem . 
summus amor legum , populi decus , arma parentum , ecclesiae cultor , nobilitatis honor , esca inopum , tutor uiduarum , cura minorum : omnibus officiis omnia , pastor , eras . 
sed cui praebebat uarie tua cura medellam , funere rectoris plebs modo triste gemit . 
hoc tamen , alme pater , speramus : dignus in astris qualis honore nites , hic pietate probes . 
Hostis inique , Adam paradiso fraude repellis : ecce deus famulos praestat adire polos . 
inuide , sic tua mors homini meliora parauit : tu expellis terris , hic dat et astra suis . 
testis et antestis Gallus probat ista beatus , nobilis in terris , diues eundo polis . 
qui Christi auxilio fultus nec adultus in annis , se maiora petens , odit amore lares . 
effugit amplexus patrios matremque relinquit : qui monachum regeret , quaeritur abba parens . 
illic tiro rudis generoso coepit ab aeuo militiae domini belliger arma pati . 
Quintiano demum sancto erudiente magistro pulchrius est auro corde probatus homo . 
inde palatina regis translatus in aula , Theuderice , tuo uixit amore pio . 
mox ubi destituens terras petit astra magister , cessit discipulo cura tuenda gregem . 
pontificatus enim moderans ita rexit habenas , pastor ut officiis esset , amore pater , mansuetus patiens bonus aequus amator amandus ; non erat offensae , sed locus hic ueniae . 
si qua superuenit , facta est iniuria uirtus : unde furor poterat , inde triumphus erat . 
plebem uoce fouens quasi natos ubere nutrix , dulcia condito cum sale mella rigans , hoc opus exercens praesciit dona futuri , se pastore nihil posse perire gregi . 
sic pater ecclesiam regit in quinquennia quinque , bis terdena tamen lustra superstes agens . 
hinc meliore uia sanctum ad caelestia uectum non premit urna rogi , sed tenet ulna dei . 
Inuida mors , rabido quamuis miniteris hiatu , non tamen in sanctis iura tenere uales . 
nam postquam remeans domuit fera Tartara Christus , iustorum meritis sub pede uicta iaces . 
hic sacra pontificum toto radiantia mundo membra sepulchra tegunt , spiritus astra colit . 
Ruricii gemini flores , quibus Aniciorum iuncta parentali culmine Roma fuit , actu mente gradu spe nomine sanguine nexi exultant pariter hinc auus , inde nepus . 
tempore quisque suo fundans pia templa patroni iste Augustini , condidit ille Petri . 
hic probus , ille pius , hic serius , ille serenus , certantes pariter quis cui maior erit , plurima pauperibus tribuentes diuite censu misere ad caelos quas sequerentur opes . 
quos spargente manu redimentes crimina mundi inter apostolicos credimus esse choros . 
felices qui sic de nobilitate fugaci mercati in caelis iura senatus habent ! 
Quamuis pontificem premeret tremebunda senectus , attamen haec uoluit plebs superesse patrem ; aut si naturae mutari debita possent , pro pastore suo grex properasset iter . 
sed quia non licuit , populum spes consulat illa , quod hunc pro meritis uexit ad astra fides . 
immaculata deo conseruans membra pudore Exocius meruit iam sine fine diem , pectore sub cuius regnans patientia uictrix fluctibus in tantis anchora sensus erat . 
felle carens animus , placida dulcedine pastus , nesciit offensis ira referre uices . 
templorum cultor , recreans modulamine ciues uulneribus patriae fida medella fuit . 
qui tria lustra gerens in pontificatus honore pergit ad antiquos plebe gemente patres . 
non decet hunc igitur uacuis deflere querellis , post tenebras mundi quem tenet aula poli . 
Illacrimant oculi , quatiuntur uiscera fletu nec tremuli digiti scribere dura ualent , dum modo , qui uolui uiuo , dabo uerba sepulto , carmine uel dulci cogor amara loqui . 
digne tuis meritis , Chalacterice sacerdos , tarde note mihi , quam cito , care , fugis ! 
tu patriam repetis , nos triste sub orbe relinquis : te tenet aula nitens , nos lacrimosa dies . 
ecce sub hoc tumulo pietatis membra quiescunt dulcior et melli lingua sepulta iacet : forma uenusta decens , animus sine fine benignus uox suauis , legem promeditata dei , spes cleri , tutor uiduarum , panis egentum , cura propinquorum , totus ad omne bonum ; organa psalterii cecinit modulamine dulci et tetigit laudi plectra beata dei , cautere eloquii bene purgans uulnera morbi , quo pascente fuit fida medella gregi . 
sex qui lustra gerens , octo bonus insuper annos , ereptus terrae iustus ad astra redis . 
ad paradisiacas epulas te ciue reducto unde gemit mundus gaudet honore polus . 
et quia non dubito quanta est tibi gloria laudum , nec debes fleri , talis amice dei . 
haec qui , sancte pater , pro magnis parua susurro , pro Fortunato , quaeso , precare tuo . 
Si terrena , sacer , quondam tibi cura fuisset , carmine plus lacrimas , quam modo uerba darem . 
sed quia tu mundus nec sunt tibi crimina mundi , nos gaudere mones qui sine morte manes . 
antistes pietate calens , uenerande Cronopi , membra sepulchra tegunt , spiritus astra tenet . 
ordo sacerdotum cui fluxit utroque parente : uenit ad heredem pontificalis apex . 
hunc tibi iure gradum successio sancta parauit , ut quasi iam merito debitus esset honor . 
nobilis antiquo ueniens de germine patrum , sed magis in Christo nobilior merito , sic uultu semper placidus ceu mente serenus , pectore sincero frons sine nube fuit ; cuius ab eloquio nectar per uerba fluebat , uinceres ut dulces ore rigante fauos . 
nudorum tu uestis eras , algentis amictus : qui ad tua tecta fugit , tectus et ipse redit . 
diuitias omnes inopum sub uentre locasti , unde tibi semper uiua talenta manent : esuriens epulum , sitiens te sumere potum , cernere te meruit tristis et exul opem . 
implesti propriis uiduatam ciuibus urbem uideruntque suos te redimente lares . 
quam lupus ab stabulis tulerat frendente rapina , te pastore gregis reddita plaudit ouis . 
templa exusta celer reuocasti in culmine prisco , hinc tua sed caelis stat sine labe domus . 
ipse bis octono uixisti in corpore lustro : nunc tibi pro meritis est sine fine dies . 
Ultima sors auido grauiter properauit hiatu , pastorem rapiens qui fuit arma gregis . 
hoc recubant tumulo uenerandi membra Leonti , quo stetit eximium pontificale caput . 
quem plebs cuncta gemens confusa uoce requirit : hinc puer , hinc iuuenis deflet , et inde senes . 
defensoris opem hic omnis perdidit aetas , et quantum coluit nunc lacrimando docet . 
nemo ualet siccis oculis memorare sepultum , qui tamen in populo uiuit amore pio . 
egregius , nulli de nobilitate secundus , moribus excellens , culmine primus erat . 
hic pietate noua cunctis minor esse uolebat : sed magis his meritis et sibi maior erat . 
quo praesente uiro meruit discordia pacem , expulsa rabie corda ligabat amor . 
ecclesiae totum concessit in ordine censum et tribuit Christo quod fuit ante suum ; ad quem pauper opem , pretium captiuus habebat , hoc proprium reputans quod capiebat egens ; cuius de terris migrauit ad astra facultas , et plus iste deo quam sibi uixit homo , cordis in amplexu retinens et pectore plebem , diceret ut populum se generasse patrem . 
namque suos ciues placida sic uoce monebat , confitereris ut hunc ad sua membra loqui . 
ingenio uigilans , diues quoque dogmate Christi , et meruit studio multiplicare gradum . 
largior in donis absens sibi iunxit amantes : et quo non fuerat , munere notus erat . 
principibus carus huiusque amor unicus urbis , festinans animis omnibus esse parens . 
lustra decem pollens , septem quoque uixit in annos ; mox urguente die raptus ab orbe fuit . 
sed quis cuncta canat , cum tot bona solus habebat ? 
nunc uno in tumulo plurima uota iacent . 
haec tibi parua nimis , cum tu merearis opima , carmina Theudosius praebet amore tuus . 
Omne bonum uelox fugitiuaque gaudia mundi ; prosperitas hominum quam cito rapta uolat ! 
malueram potius cui carmina ferre salutis , peruerso uoto flere sepulchra uocor . 
hoc recubant tumulo uenerandi membra Leonti , quem sua pontificem fama sub astra leuat . 
nobilitas altum ducens ab origine nomen , quale genus Romae forte senatus habet ; et quamuis celso flueret de sanguine patrum , hic propriis meritis crescere fecit auos : regum summus amor , patriae caput , arma parentum , tutor amicorum , plebis et urbis honor , templorum cultor , tacitus largitor egentum , susceptor peregrum distribuendo cibum . 
longius extremo si quis properasset ab orbe , aduena mox uidit , hunc ait esse patrem ; ingenio uiuax , animo probus , ore serenus , et mihi qualis erat pectore flente loquor . 
hunc habuit clarum , qualem modo Gallia nullum ; nunc humili tumulo culmina celsa iacent . 
placabat reges , recreans moderamine ciues : gaudia tot populis , heu , tulit una dies . 
lustra decem felix et quattuor insuper annos uixit , et a nostro lumine raptus obit . 
funeris officium , magni solamen amoris , dulcis adhuc cineri dat Placidina tibi . 
Quisquis ab occasu properas huc , quisquis ab ortu , munus in hoc tumulo quod uenereris habes . 
respice ditatum caelesti dote talentum , cuius semper habet pectoris arca deum . 
religionis apex , uitae decus , arma salutis eximius meritis Uictorianus adest , dignum opus exercens qui fructificante labore cunctis , non soli uixit in orbe sibi . 
plurima per patriam monachorum examina fundens floribus aeternis mellificauit apes . 
lingua potens , pietas praesens , oratio iugis : sic fuit , ut iam tum totus ad astra foret . 
plura salutiferis tribuens oracula rebus saepe dedit signis uita beata fidem . 
bis senis rexit patrio moderamine lustris rite deo placitas pastor opimus oues . 
calle sequens recto sacra per uestigia Christum , nunc fruitur uultum quem cupiebat amor . 
Omnes una manet sors irreparabilis horae , cum uenit extremus lege trahente dies . 
sic furit ira necis neque nos fugit orbita mortis ; puluere facta caro est , non nisi puluis erit . 
haec tamen insignes animas spes non uacua pascit , quod qui digna gerit de nece nulla timet . 
hoc iacet in tumulo uenerandus Hilarius actu , corpore qui terras et tenet astra fide , uir bonus , egregia de nobilitate refulgens , inter honoratos germinis altus apex . 
conubio iunctus simili , sed coniuge rapta , stans in amore dei , non fuit alter amor . 
utilis in propriis , doctus moderamine legis , cuius iudicium pondere libra fuit , iustitiam tribuens populis examine recto : uendita res pretio non fuit ulla suo . 
funeris officio lacrimans Euantia caro contulit haec genero membra sepulchra suo . 
Quamuis longa dies , breuis hic et hospita lux est ; sola tamen nescit uita beata mori . 
hoc igitur tumulo Seruilio clausus habetur , nobilis et merito nobiliore potens . 
ipse palatinam rexit moderatius aulam commissaeque domus crescere fecit opes . 
presbyter inde sacer mansit uenerabilis urbi , seruitioque dei libera uita fuit . 
orfanus hic patrem , uiduae solacia deflent , unde magis caelis gaudia uera tenet . 
pontificem genitum uidit dehinc munere Christi ; raptus ab orbe quidem laetus ad astra redit . 
Uita breuis hominum , sed non breuis illa piorum , dum migrante die prosperiora tenent . 
qui meruere magis de carcere carnis euntes post tenebras mundi luce perenne frui . 
ex quibus hic recubans meritis Praesidius almis carne tenet tumulum , spiritus igne polum . 
pectore de proprio Christi responsa rigando multorum extinxit fonte fluente sitim . 
inuitans instanter oues ad pascua regis distribuit dulcem fratribus ore salem . 
nam quotiens monachus peccati est uulnere fixus missus ad artificem , certa medella fuit . 
ibat ad abbatem famulans sanctumque magistrum discipulus humilis , qui fuit ante tumens . 
talibus officiis intentus amore Tonantis inter et angelicos fulget honore choros . 
Innumeris hominum subiecta est uita periclis , casibus et uariis sors inimica premit . 
nam recubando toro Bobolenus , honore diacon , dum fruitur somno , mors rapit atra uirum . 
hostis in insidiis securo caede securis percutiens cerebrum fecit obire dolo . 
dic , tibi quid prodest scelus hoc peragendo , nefande ? 
ille deo uiuit , tu moriture peris . 
martyris ille decus meruit , tu damna latronis ; hinc sibi palma placet , sed tibi poena manet . 
Quamuis longa seni ducatur in ordine uita , cum uenit extremum , nil ualet esse diu . 
sed quia nemo fugit , nisi terram terra recondat , lege sub hac cunctos sors rapit una uiros . 
celsus in hoc humili tumulo iacet Atticus ille , qui dabat eloquio dulcia mella suo , impendens placidam suaui modulamine linguam , pacificusque suus sermo medella fuit . 
cuius abundantem uenerata est Gallia sensum excoluitque senem semper honore patrem . 
clarus ab antiquis , spes nobilitatis opimae , sufficiens propriis nulla rapina fuit , dogmata corde tenens plenus uelut arca libellos , quisquis quod uoluit fonte fluente bibit , consilio sapiens , animo pius , ore serenus , omnibus ut populis esset amore parens . 
sic uenerabilibus templis , sic fudit egenis , mitteret ut caelis quas sequeretur opes . 
Omne bonum uelox fugitiuo tempore transit ; quae placitura uidet , mors magis illa rapit . 
hic puer Arcadius , ueniens de prole senatus , festinante die raptus ab orbe iacet . 
paruula cuius adhuc freno se uinxerat aetas , ut teneris annis surgeret ipse senes . 
eloquio torrens , specie radiante uenustus , uincens artifices et puer arte rudis . 
quo me , forma , rapis laudes memorare sepulti ? 
singula si memores , plus lacrimanda mones . 
sed quoniam nulla maculatus sorde recessit , nulli flendus erit quem paradisus habet . 
Impedior lacrimis prorumpere nomen amantis uixque dolenda potest scribere uerba manus . 
coniugis affectu cogor dare pauca sepulto : si loquor , affligor ; si nego , durus ero qui cupis hoc tumulo cognoscere , lector , humatum : Basilium illustrem maesta sepulchra tegunt , cuius blanda pio recreabat lingua relatu et dabat eloquio uerba benigna suo . 
hinc doctrina rigans , illinc dulcedo redundans ornauit radio , lux geminata , uirum . 
regis amor , carus populis , ita pectore dulcis , ut fieret cunctis in bonitate parens , tranquillus sapiens iucundus , pacis amicus , nullaque quo stabat semina litis erant . 
hunc consultantem legati sorte frequenter misit ad Hispanos Gallica cura uiros . 
sufficienter habens numquam fuit arma rapinae : non propriis eguit , non aliena tulit . 
ecclesias ditans , loca sancta decenter honorans , pauperibus tribuens diues ad astra subit . 
annis bis denis cum Baudegunde iugali iunxit in orbe duos unus amore torus . 
qui tamen undecimo lustro cito raptus ab aeuo post finem terrae regna superna petit . 
non iam flendus eris humana sorte recedens , dum patriam caeli , dulcis amice , tenes . 
Partu terra suo fraudem non sustinet ullam : quae dedit , haec recipit debita membra luto . 
hic uergente suo situs est Aracharius aeuo , qui lustra gerens raptus ab orbe fuit . 
ipse palatina refulsit clarus in aula et placido meruit regis amore coli . 
omnia restituit mundo quae sumpsit ab ipso : sola tamen pro se quae bene gessit habet . 
Quisquis in hoc tumulo cineres uis nosse sepulti : Brumachius quondam fulsit in orbe potens . 
quem sensu , eloquio legati nomine functum , dum remeat patriae , sors inimica tulit . 
finibus Italiae raptus , sed Frigia coniunx detulit huc cari funus amando uiri . 
ceu uiuum coluit cui grata est umbra mariti : coniugibus castis ipsa fauilla placet . 
ipse quater denos permansit in orbe per annos ; mox obit et magnum parua sepulchra tegunt . 
Irriguis Auolum lacrimis ne flete sepultum , qui propriis meritis gaudia lucis habet . 
nam si pensentur morum pia gesta suorum , felix post tumulos possidet ille polos . 
templa dei coluit , latitans satiauit egentem : plenius illa metit quae sine teste dedit . 
nobilitate potens , animo probus , ore serenus , plebis amore placens , fundere promptus opes , non usurae auidus , licet esset munere largus , plus nihil expetiit quam numerando dedit . 
nil mercedis egens , merces fuit una salutis : quod minus est pretio , proficit hoc merito . 
luce perenne fruens felix , cui mortua mors est , quem non poena premit , uita superna manet . 
Hoc iacet in tumulo non flenda infantia fratrum , quos tulit innocuos uita beata uiros . 
uno utero geniti simili sunt sorte sepulti , et pariter natos lux tenet una duos . 
lotus fonte sacro prius ille recessit in albis , iste gerens lustrum ducitur ante deum . 
nomine sed primus uocitatus rite Iohannes , alter , Patricius , munere maior erat : de cuius merito se plurima signa dederunt ; felices animae , quae pia uota colunt ! 
hic etiam felix genetrix requiescit eorum , quae meruit partu lumina ferre suo . 
Condita sunt tumulo Iuliani membra sub isto , cuius in aeternum uiuere nouit honor , mercator quondam , conuersus fine beato , raptus ab hoc mundo crimine liber homo . 
collegit nimium , sed sparsit egentibus aurum : praemisit cunctas quas sequeretur opes . 
sollicitus quemcumque nouum prospexit in urbe ; hunc meruit ueniens exul habere patrem . 
pascere se credens Christum sub paupere forma , ante omnes apud hunc sumpsit egenus opem . 
nec solum refouens , sed dona latendo ministrans amplius inde placet quod sine teste dedit . 
felicem censum qui fratris migrat in aluo ! 
et uiuos lapides aedificare potest . 
extulit hunc tumulum genitoris honore Iohannes , qui modo diuinis fungitur officiis . 
qualiter hic uiuo seruiret amore parenti , cum nati pietas ipsa sepulchra colit ! 
Non hic nostra diu est fugienti tempore uita , quae sub fine breui , uix uenit , inde redit . 
ecce caduca uolant praesentia saecula mundi , sola fides meriti nescit honore mori . 
clauditur hic pollens Orientius ille sepultus , cui palatina prius mansit aperta domus . 
consiliis habilis regalique intimus aulae obtinuit celsum dignus in arce locum . 
uir sapiens iustus moderatus honestus amatus hoc rapuit mundo quod bene gessit homo , sexaginta annis uix implens tempora lucis , coniuge Nicasia , qua tumulante cubat . 
cuius castus amor colit ipsa sepulchra mariti , nec placitura homini se dedit esse dei . 
Quamuis aetatis senio iam flecteret annos , multorumque tamen spes cito rapta fuit . 
si precibus possent naturae debita flecti , plebs ageret lacrimis hanc superesse sibi . 
gaudia quanta inopum tumulo sunt clausa sub isto uotaque quot populis abstulit una dies ! 
inclita nobilitas genitali luce coruscans , hic properante die Theodechilde iacet . 
cui frater , genitor , coniunx , auus atque priores culmine succiduo regius ordo fuit . 
orfanus exul egens , uiduae nudaeque iacentes matrem escam tegmen hic sepelisse dolent . 
unica res placuit cumulo mercedis opimae : antea cuncta dedit quam peteretur opem , occultans sua dona suis neu forte uetarent ; sed quae clausa dedit . 
iudice teste docet : templorum domini cultrix , pia munera praebens , hoc proprium reputans quidquid habebat inops . 
una mori sors est et terrae reddere terram : felix cui meritis stat sine fine dies ! 
actibus his instans , aeterna in luce relata , ter quino lustro uixit in orbe decus . 
Omne bonum uelox fugitiuaque gaudia mundi : monstrantur terris et cito lapsa ruunt . 
ut dolor acquirat uires cum perdit amantem , ante placere facit , durius inde premit . 
heu lacrimae rerum , heu sors inimica uirorum ! 
cur placitura facis quae dolitura rapis ? 
Uilithute decens , Dagaulfi cara iugalis , coniugis amplexu dissociata iacet . 
corpore iuncta toro , plus pectore nexa marito : lucis in occasu uincula rupit amor . 
tempora cui poterant adhuc in flore manere , principium uitae finis acerbus habet . 
sanguine nobilium generata Parisius urbe Romana studio , barbara prole fuit . 
ingenium mitem torua de gente trahebat : uincere naturam gloria maior erat . 
numquam maesta manens , uultu noua gaudia portans , nubila fronte fugans corde serena fuit . 
fudit ab ore iubar species redimita decore , protulit et radios forma uenusta suos . 
stirpe sua reliquas superauit pulchra puellas et rosea facie lactea colla tulit . 
splendida conspectu meliori pectore fulsit , digna micans animo nec pietate minor . 
cui quamuis nullus hac in regione propinquus , obsequio facta est omnibus una parens , diuinis intenta bonis , alimenta ministrans , qua mercede magis se satiasse uidet . 
haec data post obitum faciunt quoque uiuere functam : forma perit hominum , nam benefacta manent . 
corpora puluis erunt et mens pia floret in aeuo : omnia praetereunt praeter amare deum . 
orfana tunc auiae studiis adoleuit opimae inque loco natae neptis adulta fuit . 
tertius a decimo ut hanc primum acceperat annus , traditur optato consociata uiro , nobilitas in gente sua cui celsa refulsit , atque suis meritis additur alter honor . 
dulcis , ouans , alacris , studiis ornata iuuentus : quod natura nequit , littera prompta dedit . 
tres meruere tamen iuncti superesse per annos coniugioque suo corde ligante frui . 
ambo pares animo uoto spe moribus actu certantesque sibi mente decore fide . 
tempore iam certo est enixa puerpera prolem , damno feta suo , quae pariendo perit . 
abripuit teneram subito mors inuida formam , annos quippe duos , lustra gerendo tria . 
sic animam generans anima spoliatur et ipsa , spem peperit luci luce negante sibi . 
exemplum sed triste dedit fetura parenti : unde redire solet , deficit inde genus . 
tertius esse pater cupiens , heu , solus habetur : crescere quo numerus debuit , ecce cadit . 
nam partus cum matre perit , nascendo sepultus , nil uitale trahens , natus in ore necis . 
plus fuerant soli , si tunc sine prole fuissent : addita posteritas abstulit id quod erat . 
infaustis uotis genitus de funere matris et genetrix nato mortis origo fuit . 
alter in alterius letali sorte pependit , inque uicem sibi mox ambo dedere necem . 
sed sensit grauiora dolens pater atque maritus , qui gemit uno obitu se sepelisse duos . 
pro uixdum genito lacrimas iam soluit humato , uidit quod fleret , non quod haberet amor . 
tristitiae cumulum tribuit cui rapta iugalis , dans longas lacrimas tempore nupta breui . 
consultum tamen illud habet de coniuge coniux , huic quia mercedis non uacuatur opus . 
nam quod ad ornatum potuit muliebre uideri , ecclesiis prompte pauperibusque dedit . 
hic nulla ex illis rebus peritura reliquit , ut modo praemissas diues haberet opes . 
quam bene distribuens sine se sua noluit esse ! 
nam quae larga dedit , haec modo plena metit . 
condidit ergo sibi quidquid porrexit egenti , et quos sumpsit inops hos habet illa cibos . 
felices quos nulla grauant de morte secunda nec faciunt poenis subdita membra feris ! 
dulcibus illecebris qui non sibi condit amarum nec per carnem animam uult sepelire suam , sed casta pietate manens sine crimine uitae , illius in luce hac praemia lucis emit . 
tempore quam paruo lacrimas aut colligit amplas aut , cui uita nitet , gaudia longa capit ! 
hac de morte leuis dolor est ; nam durius illud . 
hic quem uiuentem Tartara nigra tenent infelix quisquis maculosis actibus usus ante redemptorem se laqueasse uidet , nubibus inuectus cum uenerit arbiter orbis et tuba terribilis commouet arma polis ! 
his uenit Helias , illis in curribus Enoch , anteuiando suos hinc Petrus , hinc Stephanus . 
flore puellarum rosea stipante corona inter uirgineos prima Maria choros : hinc mater , hinc sponsa Agnes , Tecla dulcis , Agathe et quaecumque deo uirginitate placet . 
tunc ibi quis terror caeli assistente senatu ! 
quid dicturae animae iudicis in facie ? 
mox aut poena manet miseros aut palma beatos : quisque suae uitae semina iacta metit . 
sunt dicturi alii : " cade mons et comprime corpus " , sed iussi colles ferre sepulchra negant . 
cogentur minimi quadrantem soluere nummi ; nemo pedem remouet quo sua culpa trahit . 
spe uacui paleae similes mittentur in ignes , pascendis flammis fit caro nostra cibus . 
uiuunt ad poenas aeterno ardente camino ; ut cruciet grauius , mors mala non moritur . 
ne fessi recreent animas longo igne crematas , porrigit , heu , nullas flammiger amnis aquas . 
parte alia , meritis felicibus alta tenentes , fulgebunt iusti sol uelut arce poli . 
digni lumen habent , damnati incendia deflent , illos splendor alit , hos uapor igne coquit . 
res est una quidem , duplici sed finditur actu : nam cremat indignos quo probat igne pios . 
aeterna radiant paradisi in luce beati cum facie Christi regna tenendo sui . 
gratia quanta manet , uultus qui aspexerit illos ! 
quantus honor hominum , posse uidere deum ! 
si nimis erigitur fragilem qui cernit amicum , qualiter exultet qui uidet ora dei ! 
lilia narcissus uiolae rosa nardus amomus , quidquid odorifero germine mittit Arabs iudicis in uultu , florentia lumina , uernant : sed super haec domini suauior efflat odor . 
nam quantum obsceno melior lux aurea plumbo , tantum tura deo , cedit et omnis odor ; quantum nocte dies distat , sol lampade lunae , factori cedunt sic sua facta suo . 
cum uero iusti tanto splendore fruantur , congaudent nimium se caruisse moli . 
de tenebris migrasse fauent in luce perenni , et magis ad bona tot tardius isse dolent . 
tu quoque ne lacrimis uras pia fata iugalis , cui modo creduntur huc meliora dari . 
nam si deplores meritis quae uiuit opimis . 
coniugis ipse bonis inuidiosus eris , praesertim quam sensu animo tibi corpore iunctam cum Christo semper corde fuisse refers . 
post domini uultus ad te si iussa rediret , fleret in hunc mundum se reuocare gradum . 
carius illa diem retinet quem perdere nescit , quam hunc quem timuit fine sequente sibi . 
nec graue funus agas cunctis natura quod offert , quod cum principibus participatur inops . 
nullum paupertas , non eripit ampla facultas , hoc commune simul diues , egenus habet . 
nam puer atque senes , niger albus , turpis honestus , debilis et fortis , mitis et asper obit . 
huc sapiens stolidus , probus improbus , omnis plenior exiguus , paruus et altus adit . 
tardius aut citius currit sors ista per omnes , dissimili merito mors trahit una uiros . 
non decet ergo graues pro coniuge fundere fletus , de cuius meritis te dubitare negas . 
felices nimium hic qui sine crimine praesunt ? 
qui melius discunt uiuere post obitum ! 
Si pietatis opus numquam morietur in aeuo , uiuis pro merito , femina sancta , tuo , inclita sidereo radians , Eufrasia , regno : nec mihi flenda manes , cum tibi laeta places . 
terrae terra redit , sed spiritus astra recepit : pars iacet haec tumulo , pars tenet illa polum . 
corpore deposito , leuiori uecta uolatu , stas melior caelo , quam prius esses humo . 
carnis iniqua domans , de te tibi , sancta , triumphans , ad patriae sedes ciuis opima redis . 
ardua nobilitas proauorum luce coruscans plus tamen es meritis glorificanda tuis . 
uir cui Namatius datus inde Uienna sacerdos , coniuge defuncto consociata deo . 
exulibus uiduis captiuis omnia fundens paupertate pia diues ad astra subis . 
aeternum mercata diem sub tempore paruo misisti ad caelos quas sequereris opes . 
sed rogo per regem paradisi gaudia dantem : pro Fortunato supplice funde precem . 
obtineas uotis , haec qui tibi carmina misi ut merear claudi quandoque claue Petri . 
Scribere per lacrimas si possent dura parentes , hic pro pictura littera fletus erat . 
sed quia lumen aquis non signat nomen amantis , tracta manus sequitur qua iubet ire dolor . 
nobilis Eusebiae furibundi sorte sepulchri hic , obscure lapis , fulgida membra tegis . 
cuius in ingenio seu formae corpore pulchro alte Minerua fuit , uicta decore Uenus . 
docta tenens calamos , apices quoque figere filo , quod tibi charta ualet hoc sibi tela fuit . 
dulcis in Eusebii iam desponsata cubile , uiuere sed tenerae uix duo lustra licet . 
ut stupeas iuuenem , sensum superabat anilem ; se quoque uincebat non habitura diu . 
conteriturque socer cui nata generque recedit : haec letalis obit , ille superstes abit . 
sit tamen auxilium , quia non es mortua Christo : uiues post tumulum uirgo recepta deo . 
