DE GENERATIONE STELLARUM Res eiusdem naturae eiusdem operationis se secundum naturam suam effectivae sunt . 
Ergo si secundum naturam suam non sunt eiusdem operationis effectivae , non sunt eiusdem naturae . 
Sed sphaerae et stellae non sunt eiusdem operationis secundum naturam suam effectivae . 
Ergo sphaerae et suae stellae non sunt eiusdem naturae . 
Prima patet ex hac propositione , quam dicit Aristoteles II de generat . 
: ; idem similiter se habens non est natum facere nisi idem . 
; Minor huius syllogismi patet sic : Sol secundum praesentiam est principium generationis et secundum suam absentiam corruptionis . 
Si ergo solis sphaera esset eiusdem operis vel operationis cum sole , cum in quolibet climate aequaliter praesens sit , esset in unoquoque climate generatio semper . 
Sed hoc falsum est : igitur et primum . 
Item dicit Aristoteles in XVIII de animalibus , quod secundum revolutionem solis et lunae et combinationes secundum eorum coniunctiones et operationes determinata sunt tempora uniuscuiusque generationis naturaliter , etsi quandoque propter indeterminationem materiae accidit contrarium . 
- - Sed sphaerarum solis et lunae non est aliqua diversitas in oppositione et coniunctione et propterea non sunt principia eiusdem operationis naturaliter , cuius sol et luna . 
Patet ergo prior conclusio , quod stella et sphaera sua non sunt eiusdem naturae . 
- - Sed omne corpus aut est simplex aut compositum . 
Stella autem est corpus . 
Ergo stella est simplex vel composita . 
- - Quod non sit simplex , patet , quia tantum sunt quinque corpora simplicia secundum Aristotelem et alios philosophos , scillicet quattuor elementa et corpus nobile , quod appellatur ; quinta essentia ; . 
- - Stella autem non est de natura quintae essentiae ; nec est stella elementum unum , quia , si sic , septem planetae differentes secundum naturam facerent septem elementa , quod sic non est . 
Aut cum quattuor sint tantummodo elementa , necesse est , aliquem planetam communicare naturam alterius et non differre ab illo , sicut pars ignis non differt ab ipso igne . 
Et patet contra experimentum . 
Differunt enim in suis naturis specifice , ut determinatur in IV libro Albumazar . 
Cum ergo non sit stella de natura alicuius corporis simplicis , erit stella corpus compositum . 
Et non dico compositum ex materia et forma solum : sic enim compositum non opponitur ei , quod est simplex , sed dico compositum ex elementis ; pluribus enim modis dicitur compositum . 
Erunt ergo corpora ex elementis facta . 
Item omne coloratum est mixtum . 
Stellae sunt corpora colorata . 
Ergo stellae sunt corpora mixta . 
- - Prima patet duplici ratione , quarum prima haec est : Colores sunt qualitates secundae ex primis generatae , ut dicitur in Praedicamentis . 
Dicuntur enim passibiles qualitates , non quia generent passionem , sed quia ex passionibus generantur . 
Ergo erit coloratum elementum ex necessitate . 
Item alia ratione sic : ; Color est lux in extremitate perspicui in corpore terminato . 
; Sed corpus terminatum est corpus mixtum , et corpus coloratum est corpus terminatum . 
Ergo corpus coloratum est corpus mixtum . 
- - Quod maior huius syllogismi sit vera , patet . 
Si enim diceret aliquis , quod corpus diaphanum esset terminatum , ut quinta essentia et ignis , autem et aqua non sunt terminate , quia fluxibilia sunt , tunc esset coloratum caelum , quia esset ibi lux in extremitate perspicui in corpore terminato . 
Et etiam dicit Aristoteles , quod cum lux non sit , nisi in corpore terminato , non est in corpore simplici . 
Ergo corpus terminatum non est simplex , sed mixtum ex smiplicibus . 
- - Minor autem huius syllogismi patet per illud , quod dicit Aristoteles , quod ; proprium sensibile visus est color . 
; Ergo stellae non sunt visibiles nisi per colorem . 
Sunt igitur coloratae . 
Si autem dicat aliquis , quod ibi est lux , sicut in corpore simplici , et facit apparere solum , cum non sit , ut videtur aurora colorata et mare coloratum , hoc est manifeste falsum et contra illud , quod dicit Aristoteles , quod in simplicibus , quia non est ibi lux in corpore terminato , non apparet eadem lux longe distantibus et prope . 
Sed in stellis longe distantibus et prope semper , apparet idem color . 
Et hoc est , cum fuerit stella in auge sui excentrici aut in oppositione suae augis . 
Ergo non apparet color in stellis sicut in corpore simplici , sed sicut in corpore terminato . 
Item : Perspicuitas est quaedam natura communis aeris et aquae et ignis et quintae essentiae , ut patet II de anima capitulo de lucido et in libro de sensu et sensato expressius dicitur . 
Hoc ergo , quod non est perspicuum , non est eiusdem naturae cum aliquo istorum . 
Sed stellae non sunt perspicuae ; ergo non sunt eiusdem naturae cum aliquo istorum . 
Quod stellae non sint perspicuae , patet in luna . 
Nullum enim perspicuum facit umbram ; luna facit umbram : ergo luna non est perspicua . 
Quod luna faciat umbram , satis patet in eclipsi solis . 
Si enim esset transparens , tunc pertransirent radii solis corpus lunae , et tunc non diceremus corpus solis pati eclipsim . 
Si forte dicatur , quod luna habeat naturam perspicui et non faciat umbram simpliciter , sed aliquo modo : hoc est contra experimentum et contra rationem . 
Dicit enim Aristoteles , quod in his quattuor corporibus praenotatis inest perspicuum secundum magis et minus , ut in aere magis quam in aqua , et in igne magis quam in aere , et in quinta essentia magis quam in aliis omnibus . 
- - Sic ergo sunt sphaerae ordinatae secundum naturam suam : cum luna est aliquid habens de natura perspicui et cum non tantum habeat quantum aqua , erit inferius aqua secundum naturam suam communicans in natura terrestri . 
Item in fine III de coelo et mundo probat Aristoteles , quod in elementis non sunt figurae terminatae secundum suam essentiam . 
Et est una ratio talis : Si esset elementum alicuius determinatae figurae secundum , essentiam suam , necesse esset , omnem partem eius , cum sit eiusdem naturae cum toto , esse eiusdem figurae . 
Tres sunt autem figurae elementares , quae dividi possint semper in similes syllabas , hoc est , ut dicit ibi , scilicet : circulus , triangulus et quadratum . 
Circulum autem dividere in circulos ant ex circulis componere circulum non convenit , nisi fuerint circuli super idem centrum omnes constituti . 
Cum ergo plura sint elementa quam figurae huiusmodi , non sunt figurae elementis , determinatae . 
Ex hoc argui potest , quod si sit aliquod corpus , cui determinata fuerit figura circularis , omnis pars eius dissimilis erit figurae circularis . 
Et sic dico circularis , quod circuli inferiorum partium et etiam superiorum et totius fuerit idem centrum . 
Sed stella , cum sit corpus rotundum , non habet idem centrum cum sua sphaera . 
Ergo non est pars suae sphaerae , cum idem sit centrum partis circuli et totius in habentibus figuram circularem . 
Et sic patet prima conclusio , scilicet quod est elementatum , cum non sit pars quintae essentiae , nec alicuius alterius elementi . 
Item : creatio duplicem habet respectum , scilicet ad creaturam et ad creatorem . 
Si ad creaturam comparetur , haec erit una et uniformis creatio conformium rerum . 
Ergo si non sint res uniformes secundum naturam , non sunt eiusdem creationis . 
Sed stella et sua sphaera non sunt uniformes ; differunt enim essentialiter in suis luminibus . 
Ergo sunt diversae creationis . 
Sed caelum est factum ex tota vel nova materia , ut dicit Aristoteles primo de caelo et mundo . 
Igitur in factione stellae non est factio novae materiae . 
Cum ergo factae sint ex aliquibus , aut erunt ex quinta essentia , ant ex elementis ; non ex quinta essentia , quia immobilis et impermutabilis est : ergo ex elementis . 
Item supponunt doctores alchimiae , quod in unoquoque corpore naturali et omplexionato inest quinta essentia et est sicut continens quattuor elementa , et secundum quod est in corporibus , est permutabilis et alterabilis . 
Cum ergo quinta essentia , quae est impermutabilis secundum se , sit permutabilis per humiliationem sui ad inferiora , quare eodem modo ea , quae permutabilia sunt secundum se , non possunt fieri incorruptibilia per sublimationem , cum maius sit incorruptibile fieri corruptibile , quam corruptibile fieri incorruptibile ? 
