Martini meritis cum nomine nobilis heres , pro Fortunato , quaeso , precare deum . 
Lumen apostolicum cum spargeret una triades exciperetque nouum mundus honore diem , ut tenebras animae lux sementiua fugaret et claram hauriret mens oculata fidem , redditur auulsis spinis urbs Romula princeps , principis egregii uomere culta Petri ; Paulus ad Illyricos Scythicas penetrando pruinas dogmate feruenti frigora soluit humi ; Mattheus Aethiopos attemperat ore uapores uiuaque in exusto flumina fundit agro ; bellica Persidis Thomae subiecta uigori fortior efficitur uicta tiara deo ; lurida perspicuo datur India Bartholomaeo ; Andreae monitis extat Achaia seges . 
ne morer accelerans , Martini Gallia prisci excellente fide luminis arma capit . 
Martino seruata nouo , Gallicia , plaude : sortis apostolicae uir tuus iste fuit . 
qui uirtute Petrum praebet tibi , dogmate Paulum , hinc Iacobi tribuens , inde Iohannis opem . 
Pannoniae , ut perhibent , ueniens e parte Quiritis est magis effectus Gallisueba salus . 
in sulcum sterilem uitae plantaria seuit , quo matura seges fertilitate placet . 
Heliae meritis alter redit imber aristis , munera roris habens , ne premat arua sitis : neu iaceant stupidis arentia iugera sulcis influit irriguae fonte perennis aquae . 
in ramis heresis fidei pia germina fixit , quodque oleaster erat pinguis oliua uiret . 
quae stetit exilis uiduatis frondibus arbor iam paritura cibum floret honore nouo . 
imponenda focis sine spe ficulnea tristis praeparat ad fructum stercore culta sinum . 
palmitis uua tumens , auium laceranda rapinis hoc custode bono non perit una lacu . 
rebus apostolicis direxit uinitor antes , arua ligone mouens , falce flagella premens . 
ex agro domini labruscam excidit inertem atque racemus adest quo fuit ante frutex . 
de satione dei zezania uulsit amara , surgit et aequalis laetificata seges . 
Martino seruata nouo , Gallicia , plaude : sortis apostolicae uir tuus iste fuit . 
pastoris studio circum sua saepta recurrens , ne lupus intret oues , seruat amore greges : supportante manu trahit ipse ad pabula Christi , montibus instabilem ne uoret error , ouem . 
cuius uox refluens plebi de fonte salubri ut bibat aure fidem , porrigit ore salem . 
hosti damna quidem , domino pia uota parauit et commissa sibi dupla talenta refert , uocem euangelicam expectans operarius almus . 
ut sibi dicatur : " seruule perge bone : quando fidelis enim mihi supra pauca fuistis supra multa nimis constituendus eris . 
ecce tui domini modo gaudia laetior intra proque labore breui magna parata tibi " . 
auditurus eris uocem , Martine , beatam , sed Fortunati sis memor ipse tui . 
quaeso precare , pater , uideam tua gaudia tecum : sic placeas regi poste patente Petri . 
cum Radegunde humili supplex , pie , postulat Agnes , ut commendatae sint tibi , sancte pater : et crescente choro per carmina sancta sororum complaceant domino , te duce mite , suo ; atque ascita sibi seruetur ab urbe Genesi regula Caesarii praesulis alma pii , qui fuit antistes Arelas de sorte Lerini , et mansit monachus pontificale decus . 
sedulitate patris proprias tuearis alumnas , ut tibi proficiat hae bona si qua gerant : unde illustre caput cingas diademate pulchro et grates dignas pro grege pastor agas . 
Plaudite , felices populi , noua uota tenentes , praesulis aduentu reddite uota deo . 
hoc puer exertus celebret , hoc curua senectus , hoc commune bonum praedicet omnis homo . 
spes gregis ecce uenit , plebis pater , urbis amator : munere pastoris laetificentur oues . 
sollicitis oculis quem prospera uota petebant uenisse aspiciant , gaudia festa colant . 
iura sacerdoti merito reuerenter adeptus nomine Gregorius , pastor in urbe gregis . 
Martino proprium mittit Iulianus alumnum et fratri praebet quod sibi dulce fuit . 
quem patris Aegidii domino manus alma sacrauit , ut populum recreet , quem Radegundis amet . 
huic Sigibercthus ouans fauet et Brunichildis honori : iudicio regis nobile culmen adest . 
quo pascente greges per pascua sancta regantur et Paradisiaco germine dona metant , immaculata pii qui seruet ouilia Christi , ne pateant rabidis dilaceranda lupis . 
peruigili cura stabulum sine labe gubernet commissumque gregem nulla rapina grauet . 
muniat inclusos pretiosi uelleris agnos atque soporantes protegat ipse uigil . 
florea diuino pinguescat uinea cultu et matura suo sit speciosa botro , fructibus aeternis ut compleat horrea caeli , unde animae uiuo fonte fluenta bibant , ne sitis excruciet : digito quam Lazarus udo ignem ut leniret , tunc petebatur opem . 
sed magis in gremio Abrahae uernante locandas pastor oues placido ducat ad astra sinu ut bene commisso sese duplicante talento introeat domini gaudia uera sui . 
laetus agat sub claue Petri , per dogmata Pauli inter sidereos luce micante choros , fortis Athanasius , qua clarus Hilarius astant . 
diues Martinus , suauis et Ambrosius , Gregorius radiat , sacer Augustinus inundat , Basilius rutilat Caesariusque micat . 
quorum gesta sequens et dicta fideliter implens perpetuae uitae participatus ouet , atque coronatus digna mercede laborum obtineat miles regis in arce locum . 
Martini meritis per tempora longa , Gregori , Turonicum foueas pastor in urbe gregem . 
conciliis sacris sis norma et uita piorum exemploque tuo crescat adeptus honor . 
lumen apostolicum populis tua lingua ministret et caeli donum te radiante micet . 
In uenerabilibus famulis operator opime , condecet ut semper laus tua , Christe , sonet : inspirans animum , uotum effectumque ministrans , et sine quo nullum praeualet esse bonum , lumine perspicuo fecundans pectora uatum , ut populis generent uiscera sancta fidem , supra candelabrum positi , quorum ore corusco dogmatis igne micans luceat alma domus , et uelut est oculus capitis qui dirigit artus , sic pia pastoris cura gubernet oues ; pectora pontificum ditans uirtute superna , tu deus omnipotens , summe , perennis apex . 
spiritus alme , sacri labiis infusus Auiti per famulum loqueris , crescat ut ordo gregis . 
qui non contentus numero quem accepit ab illo uilicus hic domini dupla talenta refert . 
plebs Aruerna etenim , bifido discissa tumultu , urbe manens una non erat una fide . 
Christicolis Iudaeus odor resilibat amarus obstabatque piis impia turba sacris . 
extollens ceruix domini iuga ferre recusans , sic tumidis animis turget inane cutis . 
quos in amore dei monitabat saepe sacerdos , ut de conuersis iret ad astra seges . 
sed caligosi recubans uelaminis umbra pectora taetra premens cernere clara uetat . 
uenerat ergo dies , dominus qua est redditus astris ac homo sidereum pendulus iit iter : plebs armante fide Iudaica templa reuellit et campus patuit quo synagoga fuit . 
tempore quo Christi repedauit ad alta potestas , ille quod ascendit , res inimica ruit . 
hic tamen antistes Moysei lege rebelles alloquitur blande , quos dabat ira truces : " quid facis , o Iudaea cohors nec docta uetustas ? 
ut uitam renoues , credere disce senes . 
lactea canities sapiat maiora iuuentae ; sensum pone grauem quo puerile fuit . 
non pudeat meliora sequi uel tarda ueternos : corpore deficiens crescat honore senes . 
est deus , alta fides , unus trinus et trinus unus : personis propriis stat tribus unus apex . 
nam pater et genitus , quoque sanctus spiritus idem : sic tribus est unum ius opus ordo thronus . 
legifer hoc reboat , patriarcha hoc credit Abraham : hinc pater est nobis , est quia nostra fides . 
tres uidet aequales , unum ueneratus adorat ; unum uoce rogat , tres quoque pelue lauat . 
sic patruo similis Loth suscipit hospes euntes ; quos cibat in Sodomis , hi rapuere Segor , cum a domino dominus pluit igni triste Gomorrae : filius et pater est , a domino dominus . 
qui tuus , ipse meus stat conditor atque creator : huius plasma sumus , qui est trinitate deus . 
unius estis oues , heu , cur non uniter itis ? 
sit rogo grex unus , pastor ut unus adest . 
rennuis ! 
an recolis quod canna Dauitica pangit quodque prophetali uirgine fetus agit ? 
in cruce transfixus palmis pedibusque pependit , sed corrupta caro non fuit ex tumulo ; post triduum remeans sanat nos uulnere longo : quod rediit caelis , testis et ista dies . 
crede meis aut crede tuis , conuicta senectus ; si fugis ac trepidas , nec legis ista legens . 
protrahimus uerbum breuitatis tempore longum : aut admitte preces aut , rogo , cede loco . 
uis hic nulla premit , quo uis te collige liber : aut meus esto sequax aut tuus ito fugax . 
redde , colone , locum , tua duc contagia tecum : aut ea sit sedes , si tenet una fides . 
haec pia uerba uiris miti dedit ore sacerdos , ut sibi quo libeat semita cordis eat . 
ast Iudaea manus , stimulante furore rebellis , colligitur , rapitur , conditur inde domo . 
Christicolae ut cernunt tunc agmina Manzara iungi . 
protinus insiliunt qua latet ille dolus . 
si fremerent , gladiis sentirent iusta cadentes : uiuere quo possint aut daret arma fides . 
legati occurrunt uati mandata ferentes : " nos Iudaea manus iam tua caula sumus . 
ne pereant , acquire deo qui uiuere possunt ; si mora fit , morimur et tua lucra cadunt . 
tende celer gressum : properes nisi praepete cursu , funera natorum sunt tibi flenda , pater " . 
fletibus his uictus rapitur miserando sacerdos , ut ferat afflictis rite salutis opem . 
perueniunt quo clausa loco fera turba latebat , quae occurrens lacrimis ingerit ore preces : " mens est tarda boni Iudaica iura tenenti , lucem sero uidet praetereunte die . 
sic oculis cordis uelum est ab origine tensum , caecus ut ignoret quo uia recta uocet . 
sed tandem sequimur , pastor , quo saepe monebas , qui sale tam dulci currere cogis oues . 
credentes iam crede tuos nec fallere falsis ; nos lauacrum petimus , sit tibi praesto lacus . 
sensimus effectu quod agebas lite precando , quod per te hominem nos deus ipse monet " . 
hinc trahit ad lucem quos texerat umbra negantes militiaeque nouae rex aperibat iter . 
agmina conueniunt quondam diuersa sub unum , partibus et geminis fit deus unus amor . 
hinc oleare ouium perfunditur unguine uellus aspersuque sacro fit gregis alter odor . 
ecce dies aderat qua spiritus almus ab alto missus apostolicis fluxit in ora uiris . 
res sacra ruricolas , urbanos excitat omnes certatimque aditus ad pia festa terunt . 
abluitur Iudaeus odor baptismate diuo et noua progenies reddita surgit aquis . 
uincens ambrosios suaui spiramine rores uertice perfuso chrismatis efflat odor . 
ingenti numero celebratur pascha nouellum ac de stirpe lupi progenerantur oues . 
excepit populus populum , plebs altera plebem : germine qui non est , fit sibi fonte parens . 
undique rapta manu lux cerea prouocat astra , credas ut stellas ire trahendo comas . 
lacteus hinc uestis color est , hinc lampade fulgor ducitur et uario lumine picta dies , nec festiua minus quam tunc fuit illa coruscans , diuersis linguis quae dedit una loqui . 
quis , rogo , pontificis fuit illic sensus Auiti ? 
quam ualidus feruor , cum daret ista deo ? 
inter candelabros radiabat et ipse sacerdos , diffuso interius spiritus igne micans . 
tum sibi qualis erat , tam uera holocausta ferendo , cum libeat uiuo hostia uiua deo ? 
si patriarcha placet , quoniam natum obtulit unum , qui tantos offert quam placiturus erit ? 
Moyses non ualuit fidei quos subdere nostrae qui Christo acquirit , quod sibi munus erit ? 
fudit aromaticum domini libamen ad aram incensumque nouum misit ad astra deo . 
obtinuit uotum , quia iunxit ouile sub uno , et grege de niueo gaudia pastor habet . 
haec inculta tibi reputa , pater alme Gregori , qui Fortunato non ualitura iubes ; adde quod exiguum me portitor impulit instans et datur in spatiis uix geminata dies . 
nouimus , affectu potius quo diligis illum hinc quem corde uides semper et ore tenes . 
hoc tibi nec satis est , huius quod es ipse relator : compellis reliquos plaudere uoce sibi . 
non fuit in uacuum , quod te prouexit alumnum : sic cui mente fidem , reddis amore uicem . 
annuat omnipotens , longo memoraliter aeuo ut tu laus illi , laus sit et ille tibi . 
me quoque uos humilem pariter memoretis utrique et pro spe ueniae uoce feratis opem . 
Augustidunensis opus tibi soluo , Syagri . 
Dius apex Adam ut fecit , dat somnia , donec auulsa costa plasmata est Eua nec inpar : felices pariter , diploide lucis operti , ore coruscantes inter pia rura iugales ; ripae iucundae nari grata aura redibat , turis deliciae saturabant ubere flatu , una fouens ambos florosa sede uoluptas , nota bonis regio pascebat Tempe beatos . 
at cum tam magno pollerent maius honore , tota hominum mire parebat terra duorum , occultus mendax mox exerit arma ueneni : serpens elatus , zelator , larueus hostis , atrox innocuos euincens felle nocenti conlisit suasu quos gratia diua bearat . 
et homo de terra tum denuo decidit illuc reptantisque dolo Eoois excluditur ortu . 
hac nati morimur damnati lege parentum . 
at deus excellens aie et de lumine lumen e caeli solio dum munera prouidet ultro , castae carne rudi uiuax introiit agnus . 
prodiit inde salus matutiniue lucerna intactae partu lux eruit excita mundum : a patre iure deus , homo dehinc carneus aluo , ut nos eriperet , uili se detrahit auctor . 
o regis uenale caput , quod de cruce fixit , telo uoce manu malfactus uerbere felle , ac tu hac soluis captiuos sorte , creator : sero uera data est uitalis emptio morte ; ymnos unde deo loquor absoluente reatu . 
at uos , aeternae suffulti laude coronae , Galloram radii , uobis quo fulgeat et nox , rumpite lora iugis et sumitis arma diei : ipsaue libertas uos liberat atque beabit . 
Da Fortunato sacer haec pia uota Syagri . 
Captiuos laxans domini meditatio fies . 
Cristus se misit cum nos a morte reuexit . 
Dulce dei munus quo merx te care coronet . 
Cara deo pietas animam dat de nece solui . 
Sentio , summe pater , lumen uenerabile cunctis , urbis dulce caput , mihi nomen amabile , Felix , amplectens quem corde gero pietatis in ulnis , pondus suaue meum ( nec onus grauat istud amantem ) , cur humilem me , summe , uocas loca uisere blanda quae te , care , tenent ? 
tecum modularer in illis , qua tua rura lauat uitrea Liger algidus unda . 
Cariaci speciosus ager deuexus in amnem , hinc ubi flumen aquis recreat , hinc pampinus umbris et crepitans Boreas pineta comata flagellat : uber nempe solum , piscoso litore pulchrum , sed Fortunato facies tua reddit amoenum . 
Culmen honoratum , decus almum , lumen opimum , pastor apostolicae sedis amore placens , amplectende mihi semper , sacer arce Gregori , nec diuulse animo , uir uenerande , meo : gaudeo quod rediit Turonis antistes honore laetificorque mihi te remeasse patrem . 
plaudimus instanter communia uota tenere , ciuibus et patriae te reuocasse diem . 
praesentem famulum mecum commendo , sacerdos , optantes longe uos moderare gregem . 
Officiis generose piis , pater alme Gregori , mente salutifera qui petis astra palam , et quicumque tuis monitis animatur inermis , militiae sacrae uictor habebit opem ; commendans humilem famulum me soluo salutem semper amore pio , uir benedicte deo . 
pagina si breuis est , non est breuis ardor amantis . 
nam plus corda colunt quam mea uerba canunt . 
Carmina diua legens proprioque e pectore condens , participans aliis fit tibi palma , parens . 
haec quoque , quae pridem tribuisti pastor ouili , grates persoluens debite laudo libens . 
uos tamen hinc maneant donaria celsa tonantis . 
qui sacras inopi distribuistis opes . 
quae cum percontare queam , pro munere tanto tunc magis ore meo gratia uestra sonet . 
praesentem famulum Prodomerem , summe sacerdos , commendo supplex , dulcis amore pater . 
cui sua concedens iustae moderamine librae crescat honore dei palma futura tibi . 
Inuitas pietate patris sacer ire Gregori qua domini Turonis pascis amore greges . 
quo sacer antistes meritis Martinus opimis quas prius obtinuit , has tibi cessit oues . 
nunc quoque per caulas et florea pascua Christi rite gubernantes ducitis ambo greges . 
sed mihi uim faciens uester modo frater honore , ad uos ne properem nempe , retorsit iter , saepe rogans uoto , mandato et missile uerbo : et coniuratus sum sibi pollicitus . 
uir bonitate placens et pastor pacis amator : foederis ob studium sit ueniale , precor . 
uos quoque sed genitae propriae , uenerande , salutant , ast ego commender , quaeso , beate pater . 
Summe pater patriae , specimen pietatis opimae , dulce caput Turonis , religionis apex , iugiter alta sequens , clementi corde Gregori , unde animae decus est huc ratione petens : quam commendasti uenientem , celse sacerdos , hanc redeuntem ad te suscipe more patris . 
sis quoque longaeuus cunctorum , care , recursus , et mihi uel reliquis sit tua uita seges . 
Iugiter opto libens , sacer amplectende Gregori , cernere uos oculis , quaerere litterulis . 
dulce uidere mihi , at si desit copia cerni , spes erit oranti uel dare uerba patri . 
nuper ab aspectu decedens concite uestro per glaciem uitreas me loquor isse uias . 
sed crucis auxilio , Martino operante patrono , perueni ad matres saluus , opime pater . 
quae uos multiplici ueneranter honore salutant ; ast ego pro reditu uota salutis ago . 
Summe sacerdotum , bonitatis opima facultas , culmen honore tuo , lumen amore meo , officiis uenerande sacris , pietatis alumne , pignore amicitiae corde tenende meae , florens in studiis et sacra in lege fidelis , semper agens animae dona futura tuae : te , pater , ergo precans terram freta sidera testor . 
ut uelis ore sacro me memor esse tuum . 
Officiis generose piis , sacer arce Gregori , absens fis praesens munere , summe pater : qui mihi transmittis propria cum prole parentes , insita cum fructu : surcula , poma simul . 
det deus omnipotens , meritorum fruge repletus mala legas auide quae paradisus habet . 
Cum graderer festinus iter , pater alme Gregori , qua praecessoris sunt pia signa tui , quod fertur conuulsa iacens radicitus arbor Martini ante preces exiluisse comis , quae fidei merito nunc stat spargendo medellas , corpora multa medens , cortice nuda manens : fletibus huc genitor genetrixque puella , uoce implendo auras et lacrimando genas . 
figo pedem , suspendo aurem : mihi panditur ore uix per singultus uendita nata suos . 
quaero adhuc : questus perhibet nullo indice furto furti ex obiectu hanc pater ire iugo ; se uoluisse dare et iurantes ordine testes nomine quemque tenens , nec potuisset egens . 
non aderat iudex , erat accusator adurguens : hic ego quid facerem , posse uetante , sacer ? 
" si pius hic " , dixi , " praesens Martinus adesset , nil permisisset perdere pastor ouem " . 
sed tamen inualui recolens te , summe sacerdos , spem praecessoris qui pietate refers . 
discute , distringe ac , si sit secus , eripe dulcis et pater adde gregi : hanc quoque redde patri . 
me simul officio famulum tibi , care , subactum protege perfugio , pastor opime , pio . 
Uir bone , pro meritis adipiscens culmen honoris , nobile praesidium , pontificale caput , quem gradus et genium fructu pietatis opimo dignius attollunt amplificante deo : ut tibi sit famulans memoratus amore benigno , Fortunati humilis te , pater , orat apex . 
hic peregrinus item laetetur , summe sacerdos , pastorem et patriam te meruisse suam . 
Pastor honoris apex , uenerabilis arce sacerdos et decus alme patrum , religionis amor , gloria pontificum , meriti pia palma , Gregori assurgente gradu nobile iure caput : Fortunatus , opem tribui qui poscit Olympi , per te , care pater , quo mereatur age . 
Uisitat a uobis dignanter epistula currens me , sacer antistes , uir pietate pater . 
hanc auidus capiens oculis animoque recurro , sospite te gaudens , quod referebat apex . 
longius huc uestro sub nomine , papa Gregori , pagina me recreet missa salutis ope . 
Gloria pontificum , ueneratio Christicolarum , norma sacerdotum , culmen et orbis honor qui loca perspicitis propriae mercedis amore , succurrendo uiris uester ut extet apex : ecce uenit praesens Italus , peregrinus et hospes : cernens pastores ne , precor , erret ouis . 
qualiter ad patriam properet , solacia poscit : inueniat munus uos uagus exul inops . 
me Fortunatum proprium pietate parentum conciliate polo , quaeso , precando deum . 
Opto , benigne pater , uerbo tibi ferre salutem , si minus hinc oculo cernere te ualeo . 
est etenim uestri tantus mihi cultus honoris , ut pro me occurrat hinc tibi missus apex . 
quaeso , beate , tamen per dulcia pabula Christi : me quoque commemores , cum dabis ore preces . 
munera credo dei tribui mihi , pastor Aredi , si Fortunati sis memor , alme , tui . 
pro me etiam sanctam genetricem , care , salutans , cum redit iste puer , redde loquentis opem . 
uos itidem genitae propriae , pater ample , salutant , Agnes amore pio cum Radegunde simul . 
