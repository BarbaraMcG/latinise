EPISTULA ANTHIMI uiri inlustris comitis et legatarii ad gloriosissimum Theudoricum regem Francorum de obseruationem ciborum EPISTULA ANTHIMI Qualiter omnes cibos comedantur , ut bene digerantur , ut sanitatem praestare debeant , nam non infirmitatem stomachi nec anxietatem humani corporis , ratio obseruationis uestrae pietatis secundum praecepta auctorum medicinalium ut potui uobis exponere profutura generaliter procuraui , quoniam prima sanitas hominum in cibis congruis constat , id est , si bene adhibiti fuerint , bonam digestionem corporis faciunt ; si autem non bene fuerint cocti , grauitatem stomacho et uentri faciunt ; etiam et crudus humoris generant et acidiuas , carbunculus et ructus grauissimus faciunt . 
Exinde etiam fumus in capite ascendit , unde escotomaticis et caligines graues fieri solent . 
Etiam et uentris corruptilla ex ipsa indierie fiet , aut certe desursum per ore uomitus fit , quando stomachus cibus crudus conficere non potuerit . 
Si autem bene praeparati fuerint cibi , digestio bona et dulcis fiet , et humoris boni nutriuntur . 
In hoc etiam prima sanitas constat ita , ut , qui se taliter uoluerint obseruare , aliis medicaminibus non indigebunt . 
Similiter et de potu tantum oportit adhibere , quantum cum cibis concordat . 
Ceterum si plus praesumptum fuerit et maxime frigido , stomachus ipse infrigedatus nihil praeualet , unde etiam corruptilla nascitur et illa , quae superius diximus unum tamen exemplum suggerimus : quomodo in fabrica domus parietis si calcem et aquam quis tantum temperauerit , quantum ratio poscit , ut spissa sit ipsa mixtio , proficit in fabrica et tenit , si autem satis aqua missa fuerit , nihil proficit , sic et in cibis uel potu ratio debet cognosci . 
Ergo et , sicut supra diximus , prima sanitas ex cibis bene coctis et bene digestis constat . 
Nam si quis dicat : ' homo in expeditione positus uel iter agens longum quomodo potest se taliter obseruare ? 
' et ego suggero : ubi focus est uel uacat , quae praedicta sunt , fieri debent ; nam si necessitas exierit carnis uel alia crudiora manducare , non ad nimietatem , sed parcius . 
Sed quid plus quam quod ab antiquis dictum est : omnia nimia nocent . 
Nam et de potu si quis cabalicando et in labore festinando amplius potum praesumpserit , commouendo se in equo uexabitur et in uentre peiora nascuntur quam de cibis . 
Sed forte dicitur mihi : ' quare gentes alias crudioris carnis manducant et sanguinolentas et sani sunt ? 
' et licet nec illi omnino sani sunt , quia ipsi sibi medicinas faciunt - cum male sibi senserit , ustulant se foco in stomacho et uentre et per alia loca , quomodo caballi furias ustulantur - tamen et inde reddo rationem : illi unum cibum manducant sicut lupi , nam non multus , quia non habent nisi carnis et lactis et ipsud , quod habuerint , manducant , et uidentur esse sani de paucitate ciborum . 
Nam de potu est , quando habent , est , quando longo tempore non habent , et paucitas ipsa uidetur ipsis sanitatem praestare . 
Nam nos , qui diuersis cibis et diuersis diliciis et diuersis poculis nos agimus , necesse habemus nos gubernare taliter , ut non pro nimietate adgrauemur , sed magis parcius agentes sanitatem obteneamus si quis uero delectatus fuerit cibum qualemcumque manducare , sed inprimo bene factum cibum praesumat , et de aliis rebus parcius ita , ut lucret hoc , quod primum accepit , et bene digerat . 
Propterea diligenter constat obseruare , quae a nobis suggesta sunt , auxilio diuinae maiestatis et domini nostri Iesu Christi , a cuius ( gratia ) longiorem uitam et praecipuam sanitatem habeamus ; ratio ergo diuersorum ciborum , quemadmodum uti debeantur secundum praecepta diuersorum auctorum , ut potest intellectus noster habere , suggerimus . 
Inprimis panem nitidum bene fermentatum , non azimum , sed bene coctum comedendum , et ubi focus fuerit , cotidie calentem , quia talis panis melius digerentur ; nam si non bene leuatum fuerit , satis grauat stomachum . 
tamen fortior est hordeo : melius nutrit , sed non sic egeritur neque ipse neque sucus eius . 
panis uero masclaris melius nutrit quidem et melius egeritur . 
Hordei natura humida et frigida , et purgatorium sucus palearum . 
hoc ut agnoscas , hordeum non frixum sic coque in aqua et uidebiss defluentem sucum copiosissimum . 
De carnibus uero uaccinis uaporatas factas et in sodinga coctas utendum , etiam et in iuscello , ut prius expromatas una unda mittat , et sic in nitida aqua , quantum ratio poscit , coquantur , ut non addatur aqua , et cum cocta fuerit caro , mittis acetum acerrimum quantum media bucula , et mittis capita porrorum et puledium modicum , apii radicis , uel finiculum , et coquat in una hora , et sic addis mel quantum medietatem de aceto uel quis dulcedinem habere uoluerit , et sic coquat lento foco agetando ipsa olla frequenter manibus , et bene ius cum carne ipsa temperetur , et sic teri : piper grana L , costo et spicanardi per singula quantum medietatem solidi , et cariofili quantum pinsat tremissis ista omnia simul trita bene in mortario fictile addito uino modico , et cum bene tribulatum fuerit , mittis in olla et agetas bene ita , ut , antequam tollatur de foco , modicum sentiat et remittat in ius uirtutem suam . 
Ubi tamen fuerit mel aut sapa uel carenum , unum de ipsis , sicut superius contenit , mittatur , et in bucculare non coquat , sed in olla fictile meliorem saporem facit . 
Uerbicinas uero carnis et si frequenter utantur aptae sunt et in iuscello simplici et in assatura , ut delonge a foco coquat . 
Nam si proxima fuerit foco , ardet caro deforis et deintus deuenit cruda et potius nocet quam iuuet . 
sed , ut dixi , delonge et diutius ; quomodo uaporata sic deueniat , et salis cum uino mixtus , quando assatur , cum pinna diffundatur . 
Agnelinas uero carnis aut de edis optimae sunt qualiter uolueris , aut uaporatas aut elixas in iuscello ; etiam et assas bollas sunt . 
Ceruinae uero carnis elixae et uaporatae accipiuntur , sed interdum utendae . 
Assaturae uero , si de nouello fuerint ceruo , bonae sunt ; nam si de uetusto ceruo , grauioris sunt . 
Carnis de enuleis uero et de capriolis et ipsae congruae sunt ; quantum nouellae fuerint , melioris sunt . 
De aprunis uero quantum recentioris fuerint , leuioris sunt , sed elixae utendae , et assaturae enim si fiunt , ut longe de foco et diucentiores sunt , tantum leuioris sunt et aptae ad digestionem ; praeterea de lumbis porcelinis expedit assos manducare , quia apti sunt et bene conficiuntur , ita , ut sale in aqua soluto cum pinnis , quand assantur , tangantur ; et si durioris fuerint , quando manducantur , melius est , sic tamen , ut in sale puro intingantur . 
Nam liquamen ex omni parte prohibimus . 
Lactantis uero satis apti et congrui elixi uel in iuscello et assi in furno , ut non grandis sit uapor et ne satis ustulentur , sed magis ut deueniant quasi uaporati , et inde intingendo in oximelli simplici ad hora facto , ut duas partis de mel et una pars de aceto adhibeatur , et sic coquat in uas fictile , et sic intingantur carnis ipsae , quando manducantur . 
De bualibus uero qui tenerioris sunt , sic apti sunt . 
Caro ipsa sumatur elixa uel uaporata , et si delectatus fuerit quis , assas comedere potest , ut longius foco assentur . 
Tamen non bene accipiunt . 
Carnis uero uaccinae uel bualinae insalatae non sunt congruae nisi necessitas exierit , ut sumantur , quia pinguido de ipsis carnibus de sale defluit et deueniunt siccae ipsae carnis et non bene conficiuntur . 
Leporis uero si nouellae fuerint , et ipsi sumendi in dulci piper habentem , parum cariofilum et gingiber , costo et spicanardi uel folio . 
Leporem licet comedere et bona est pro dissenteria , et fel eius miscendum cum pipere pro dolore aurium . 
De laredo uero , unde non est , qualiter exire dilicias Francorum , tamen , qualiter melius comedatur , ad hora expono . 
si assatum fuerit ad hora quomodo bradonis , pinguamen ipsum defluit in foco et laredus deueniet siccus , ut , qui manducauerit , laeditur , nam non iuuatur ; etiam et malus humoris generat et indigestionem facit . 
sed elixatum laredum et refrigeratum si manducatur , melius iuuat et uentrem constrictum temperat et bene digeritur . 
Sed bene debet elixari . 
Certe si de perna , plus debet coqui . 
De cute uero ipsa nihil praesumatur , quia non conficitur . 
Frixum uero laredum penitus non praesumendum , quia satis nocet . 
Pinguamen ipsius laredi , quod in cibo aliquo supermissum fuerit uel super olera , ubi oleum non fuerit , non nocet ; nam illa frictura penitus non expedit . 
De crudo uero laredo , quod solent , ut audio , domni Franci comedere , miror satis , quis illis ostendit talem medicinam , ut non opus habeant alias medicinas , qui sic crudum illut manducant , quia beneficium grandem et pro antidotus sanitatem illis praestat , beneficio ipsius quia ita omnia uiscera quomodo medicamentum bonum , et si qua uitia sunt in uisceribus uel intestinis , per ipso sanatur , et si lumbrici uel tineae adnatae fuerint , expellit hoc . 
Nam et uentrem temperat et , quod illis melius est , per isto cibo sanioris ab aliis sunt . 
Nam ut exemplum magnum dicatur , ut credatur , quae diximus : tota uulnera quae foris et in corpore nata fuerint uel de plaga facta , laredum crassum adpositum adsidue et purgat putridinem uulneris illius et sanat sic enim et ad interiora uiscera poterit prodesse , sicut superius diximus . 
Ecce quale beneficium in laredo crudo , ut , quod medici in medicamentis uel potionibus temptant sanare uel inplastris uulnera curare , de laredo crudo Franci sanantur . 
Ceruisa bibendo uel medus et aloxinum quam maxime omnibus congruum est ex toto , quia ceruisa , qui bene facta fuerit , beneficium prestat et rationem habet , sicut et tesanae , quae nos facimus alio genere . 
tamen generaliter frigida est . 
Similiter et de medus bene factum , ut mel bene habeat , multum iuuat . 
Renis de porco penitus non expedit manducare nisi latera ipsorum , quia ipsa sunt congrua et bene digeruntur . 
Nam renis de nullo animale manducetur . 
De uentre uero bouis uel ueruicis auctoris iubent manducare praeterea illa quae sunt spissa ; sed elixa , nam non assa . 
Vulua porcina et ipsa optima est , sed elixa . 
Sumen porcino et ipsut bonum est et frixum et elixum . 
De uacca tenera uenter elixus congruus est . 
Laredum uero in fartalia missum interdum permittimus comedere . 
De ficato porcino frixo penitus non expedit nec sanis nec infirmis . 
sani tamen , si uolunt , sic manducent : inciso bene in graticula ferrea , quae habet latas uirgas , unguat aut de oleo aut de uncto et sic in subtilis carbonis assent ita , ut crudastros sint , et calentis ipsos manducent cum oleo et sale et coriandro minutato desuper . 
De auibus uero , hoc est de fasianus pastas et ansaris , quia pascuntur , pectus illorum congruum est . 
Tamen qui tantum carnem albam habent , ipsa magis expediunt . 
Nam posteriora ipsorum non praesumantur , quia grauant stomachum , quia non est illa sagina naturalis sed adiecta . 
Gallinae uel pulli pinguiores , qui non tamen saginantur , congrui sunt ita ut hiberno tempore ante biduum occidantur , nam aestiuis diebus ante seram tantum . 
Qui capriati facti melior comedantur , maxime pectora ipsorum et ascellae , quia ista meliores humores et sanguinem bonum nutriunt . 
Nam posteriora omnium auium sanis quidem hominibus apta sunt , et ista et omnia . 
Nam auctores ista quaerunt que sunt precipua membra inter diuersa genera ad uiros deliciose uiuentes et diuersa ciborum sumentes : pri pipsis exposita est ista ratio , preterea illis qui infirmiores sunt corpore . 
Nam inter diuersa bona commixta in prandio si unus cibus non congruus et crudior fuerit , illa alia bona dissipat et non bonam digestionem permittit uentrem habere . 
Supra scriptae uero aues in iuscello bene coctae congruae sunt et si uaporatae ad horam occisae , bene tamen coctae , aptae , etiam et assae ut delonge a foco cautius assentur . 
De pauonibus uero si fuerint illi maxime qui sunt seniores , ante V aut VI dies occidantur , et caprientur bene qui tales carnes habent , et in uino missi aut singulatim in iuscello cocti sumantur , ita ut qui delectatur mel modicum et piper mittat in ipso iuscello , postea cum coctum fuerit . 
Minores uero pauones uel teneriores ante unam diem aut biduum occidantur . 
De agrestibus uero auibus turtures quidem qui saginantur in domo scitur ab omnibus grauiores sunt , quia miseras carnes habent et melancholicum humorem generant , nisi forte pro desiderio aliquis interdum sumat . 
In campis uero qui nascuntur helleborum herbam quae latine dicitur , ipsud manducant et persecuuntur , sicut auctores nostri dicunt . 
Quod si adprehenderit agrestem turturem et de illa herba ipsius contingerit manducasse et aliquis de ipso comederit , grande periculum patitur , et usque proxime mortem hominem adducit ita , ut agnoscens aliquis putet uenenum se ab aliquo accipisse , in tantum , ut et corruptillam uentris nimia subsequatur , aut certe uomitus ita , ut partem facies constringat . 
Istud et ego in tempora mea probaui in prouincia mea : in uilla duo rustici sic ad hora captum comederunt , et ita illis contigit , et unus illorum sanguinem deiuso produxit nimium et periclitatus est usque ad mortem . 
remedium ergo istius rei uinum uetus et oleum tepidum assidue dare illis bibendo , ut possit illum uenenum contemperare . 
Nam de sturnis adserent auctoris cicuta erba plus amare et comedere quam alias herbas ; unde contigit illis comestis ad grauitatem perducere . 
Carnis uero de gruis interdum pro desiderio , quia ipsae nigras carnis habent et melancolicam humorem generant . 
Perdices bonae sunt , maxime pectora ipsorum , coctas , non assas . 
praeterea illis congrua sunt , qui fluxum uentris patiuntur , uel desentericis , ut elixae bene sint in aqua pura sine ulla conditura , et , si potest fieri , nec sale mittendum nec oleum nisi unum fasciculum de coriandro , et coquat cum ipso . 
Pectus tantum comedatur , si potuerit sine sale ; si non uero , intingat in sale . 
Columbi agrestis non sunt congrui . 
De domesticis uero columbis pipionis ipsorum apti et boni et sanis et infirmis , et cocti et assati maxime . 
Cum assant , de salemoria lene tangantur . 
Passaris , qui in parietibus nutriunt , pullus ipsorum bene assus aut elixus praesumere . 
Ficitulas et ipsas bonas et aptas sunt uel alia genera aucellorum , qui albas carnis habent , uel alias auis teneras praesumantur . 
Anetis et ipsi tenerioris sunt ; interdum praesumatur pectus illorum . 
Auis , quae dicitur auetarda , bona est ; sed puto hic non habere . 
Esicium uero , quod de gallinas uel de pullos fit , tenerior magi fiat quam durior , ut de ouo plus mittatur ; nam si durior fuerit , non digeritur , sed corruptilla uentris generat ; si autem tenerior fuerit , et bene conficitur et bonus humores generat . 
Afratus Graece quod Latine dicitur spumeo , quod de pullo fit et de albumen de oua ; sed multum albumen ouarum mittatur , ita , ut quomodo spuma sic deueniat opus ipsut afratu , quod desuper iuscello facto et in egrogario in gauata conponatur quomodo monticlos , et sic gauata ponitur in carbonis et sic uapore ipsius iuscelli coquat ipsut afratu , et sic ponitur in medio missorio grauata ipsa , et superfunditur modicum mero et mel et sic cum cocliar uel nouela tenera manducatur . 
tamen solimus et de pisce bono in ipsa opera admiscere aut certe de pectenis marinos , quia et ipsi optimi sunt et satis aput nos abundant . 
Et de ipsos puros pectenis fient sferae niueae . 
De oua gallinarum quantum plus quis uoluerit praesumat , sorbilia tamen , et sale modicum mittendum , et si ieiunus quis accipiat quanta potuerit , ad uirtutem proficit corporis melius quam alter cibus et sanis hominibus et infirmis ; ita tamen fiant , ut in tepida aqua mittantur uel maxime in frigida , et sic coquant lento foco , aut in carbonis paulatim caleficiat illa aqua : sic penetrat intus ; nam si in feruenti aqua missa fuerint , albumen coacolat et mediolum illut tarde sentit ; deuenit intemperatum et , qui sic acciperit , nocet . 
Nam si superius dixi , ita fuerint facta , bene conueniunt , et tamen semper cocus agitet cum spatula . 
Tamen recentiora oua meliora sunt . 
Dura uero oua aut ex casu quomodo in enpisa ponuntur ; mediolum tamen praesumatur . 
Nam albumen duro facto non conficitur penitus , sed corruptilla generat uentri et non iuuat , sed magis nocet . 
Cauendo ergo omnino albumina ouarum dura facta ; nam mediola ouarum etiam sorbilia facta plus congrua sunt corpori , sicut auctori docent . 
Ansarina uero oua sani hominis comedant , tamen et ipsa plus sorbilia ; nam et ipsa si dura fuerint , illum albumen grauiter nocet . 
Fasianina oua bona sunt , sed meliora gallinacia . 
Omne genus boleti graues sunt et indigesti , mussiriones uero et tuferas meliores ab aliis boletis sunt . 
De piscium rationo , quae in his partibus sunt : Tructa et perca aptioris sunt ab aliis piscibus . 
Lucius piscis et ipse bonus ; opera uero , qui de ipso fit - spumeo albumen de oua sic miscat , ut modice tenerum sit quam durum et sic commixtum - non nocet . 
De isoce uero quando recens fuerit , comedatur , si de plures dies fuerit , grauat stomachum ; praeterea si salsi sunt , grauis sunt et malus humoris nutriunt . 
Cutem uero isocis ipsius quomodo frixum fuerit , peniutus non manducetur , quia grauiter nocet . 
Platinsis uero uel solea unum genus est . 
Quae bonae et congruae sunt elixae in sale et oleo . 
Quae etiam et infirmis satis conueniunt . 
Anguillae uero , quae in glarea aspera uel in saxosis locis nascuntur , melioris sunt quam illi , qui in limosis locis uel lutosis nascuntur . 
assae ita , ut cappellentur partes et sic in brido assentur , aptioris sunt quam elixae , ita , ut in salemoria tangantur , dum assant , ut magis durior fiat ipsa caro . 
Trucanti illi minuti pisciunculi assi uel frixi apti sunt pro fastidio . 
Tecconis dicuntur esse filii isocum . 
Tamen ipsi boni sunt et sanis et infirmi elixi in sale et oleo . 
De pisce cracatio caro fortior est . 
Sani hominis possent manducare . 
Naupridas uero nec nominare nec sanis nec infirmis hominibus , quia malam carnem habent et melancolicam ita , ut grauis et malas humoris et sanguinem nigrum nutriunt et causas malas generant . 
Omne uero genus piscium colnedatur recente ; nam si oluerint , satis grauiter possunt nocere . 
Pectenis uel ostria . 
Pectenis optima caro elixi facti et assati in testo suo , et opera inde fiat ; et congrui sunt et sanis et infirmis , sed tamen et ipsi , si recentis fuerint . 
Ostria uero necesse habet pro desiderio permittere interdum , quia frigida sunt et fleumatica ; tamen si assata fuerint , quomodo sunt clausa in testa sua , aptiora sunt . 
Cruda uero qui comedent , uel expondolo puro manducet , quod est callosum , et illud , quod in giro pendit , fiublatum . 
Ostria uero si olent et quis manducauerit , alterum ueninum opus non habet . 
De oleribus uero malua , beta , porrus congrua sunt semper , et stiuo et hiberno , caulis uero hiemis tempore ; nam stiui diebus melanconici sunt . 
Lactucae uno more sunt , praeterea si ad hora collectae manducantur ; si autem fuerint biduo aut triduo , si forte , pro desideri accipiantur . 
Intuba uero bona sunt et cruda et elixa et sanis et infirmis . 
Cruda uero una die exsucent ad sole et sic manducentur . 
Napi boni sunt . 
Elixi in sale et oleo manducentur , siue cum carnibus uel laredo cocti ita , ut acetum pro sapore in coctura mittatur . 
Pastanacae bonae sunt bene elixae , et ( in sale et oleo ) comestae etiam urinas prouocant ; si enim frixae comeduntur , primo in calda perdurent . 
Asparagi uero satis boni sunt et domestici et agrestis et urinas prouocant , si in calda illorum apii radicem admixtam , uel finiculi radicis , coriandro modicum ad hora missum uel menta cum uino ipsa calda bibatur . 
et asparagi uero non debent nimium elixare , nam perdent uirtute et saporem , nisi fortioris sint , et in sale et olea comedantur . 
Apium uero , coriandrum et anetum uel porriollis in omni ciborum coctura miscuntur ita , ut porri modico perdurent . 
Cocurbitas uero rariter praesumendas , quia et ipsae frigidae sunt , nisi sanis hominibus . 
Tamen aput nos et febricitantibus iugiter sine frigore offerimus . 
Delicatas cocurbitas elixas bene in sale et oleo comestas ad contemperandas febris faciunt . 
Cucumeris enim etsi hic non sunt , tamen , quando fuerint , semen illorum , quod intus est , manducetur ; congruum est praeterea ad renium uitia , sicut et semen de cucumere in aliquibus confectionibus pro renium uitia iusserunt auctoris mitti . 
Melonis uero si bene maturi fuerint , et ipsorum abintus maxime interiora cum semine quod est mixtum , melior est , quam si purum manducetur . 
nam si pusca , ut alii faciunt , et puleium admixtum sic comedantur , satis conuenit . 
nam qui uitia renium habent uel uissicae , non conuenit pusca , quia inimicum est satis aceto erudo renibus et uissicae et epati non expedit . 
Atriplicis olera bona sunt et sanis et infirmis . 
Radicis uero sanis uel fleumaticis aptae sunt , tamen ut quinque aut amplius dies collecti maturent ; nam si ad hora collecta fuerint , grauare solent . 
Alium bonum est et fleumaticis uel qui stomachum frigidum habent , et in uia longa maxime bonus est . 
Facit etiam ad aquas diuersas ; qui autem uitiosus renis habent , parcius utantur . 
Cepae humerosae sunt . 
Ascalonia uero meliora . 
De legumina uero tesinas , qui de ordeo fiunt , qui scit facere , bonae sunt et sanis et febricitantibus . 
Fit etiam de hordeo opus bonum , quod nos Graeci dicimus alfita , latine uero polenta , Gothi uero barbarice fenea , magnum remedium cum uino caledo temperatum , et de ipsa re cocliar plenum et sic admixtum bene bibitur paulatim , et iuuat satis stomachum defectum et pascit . 
Facit autem et ad desentericus mirifice cum uino puro calefactum et sic admixtum cocliar unum , et bene mixtum ieiunus accipiat , uel nocte post pullorum cantus uel quando delectatus fuerit infirmus , ita , ut , cum hoc acceperit , alio cibo continuo non accipiat , usque dum istut digerat . 
solemus dare de hoc ipsut febricitantibus cum aqua pura tepida non spissum , sed rarum factum . 
Conuenit ergo et in tempore ieiuniorum in quadragesimo accipere hoc primitus cum calda , quia et confortat stomachum et pascit . 
Faua uero integra cocta bene et in iuscello , et in oleo , conditura uel sale melius congrua est quam illa faua fresa , quia grauat stomachum . 
Cicer , si bene coxerit , ut omnino liquiscat , conditum oleo et sale bonum est ; etiam et renibus congruum . 
Si autem crudiuum fuerit , penitus nec sanis suadeo comedere , quia facit inflationis grauissimae et indegeries malas et corruptilla uentris . 
Lenticula uero et ipsa bene lauata et bene elixa in aqua pura ita , ut illa prima calda fundatur et alia calda missa cum ratione , non satis , et sic coquat lente in carbonis ita , ut , cum cocta fuerint , acetum modicum mittatur pro sapore , et addatur ibi species illa , quae dicitur rusiriaco , pulueris factos quantum cocliar plenum , et spargat super lenticula , dum in foco est , et commiscat bene , tollat de foco et manducet . 
Tamen oportet pro sapore oleum gremiale , dum coquet in secunda aqua , mitti cocliar bonum plenum et coriandrum unum aut duos cum radicibus suis , non minutatum , sed integrum , et modicum de sale pro sapore faciendum . 
Fasiolum bonum est , etiam siccum , ut bene coquatur . 
De lauricus nisi pro desiderio non manducetur , quia satis indigestissimi sunt , et si cum aceto comeduntur . 
De oriza enim et ipsa bene cocta facit ; nam si crudior fuerit , nocet . 
Facit enim oriza et ad desentericus , ut bene coquatur et sic comedatur , etiam et elixa in pura aqua ita , ut , quando incipit bene coquere , aqua illa exculetur , et sic mittantur lactis capruni . 
Et ponatur olla in carbonibus et coquat lente , ut unum corpus deueniat , ita , ut sine sale et oleo comedatur caleda , et non frigida . 
Milium uero uel panicium ipsam rationem prope habent , quomodo et de oriza dictauimus , maxime ad desentericus ; et milium in calda pura primo praeduretur , et quando incipit frangere granum , coquatur in aqua et sic lactis capruni mittantur , et sic coquant lente , quomodo de oriza diximus . 
Lupini natura quidem calidi et fortissimi sunt , sed cocti leuioris et frigidioris sunt et egeruntur . 
Cicer album et nigrum molliunt , urinam prouocant et nutriunt , quidem id , quod in illis carnosum est ; quod uero dulce fuerit , prouocat urinam et egeritur . 
De reliqua legumina si cocta fuerint , quando necesse est comedas , nam si crudius , satis grauissime nocit . 
Nam faua fracta , ut superius dixi , grauat satis . 
De lactis uero si desentericis , caprunus qui fiunt cum petras rotundas scandentis in foco , et sic missas in lacte sine foco ; cum bullierint , illis cotalis sublatis de pane cocto candido et bene firmentato bucellas cappellatas et minutas in ipso lacte missas in carbonis lente : coquat , in olla tamen , nam non in aeramen ; et sic cum bullierit , bucellas illas post infunderint , cum cocliar manducentur , et sic melius expedit , quia cibus iste pascit . 
Nam si puri lactis ipsi bibiti fuerint , contra perexunt et uix stant in corpore . 
De lactibus uero sanis hominibus ; si quis crudos lactis uult bibere , mel habeant admixtum uel uinum aut medus ; et si non fuerit aliquid de istis poculis , sale mittatur modicum , et non coacolat intus in hominibus ; nam si purum acceptum fuerit , aliquibus coacolat intus in epar et in stomachum et solet grauiter laedere . 
Si tamen , quomodo mulgitur , contra calidum bibitum fuerit , si taliter , non nocet . 
Tamen et ipso , si admixtum fuerit mel modicum aut uinum , melius accipitur , et si cautius uult quis facere , ut in praesentia sua uacca aut capra aut ouis mulgatur ita , ut uas illut fictile sit et bene scaldetur , ut , quomodo mulgitur , non refrigeret , sed caledum bibatur . 
praeterea et tisicis sic expedit : ita , dum calet , seu uaccinum seu caprunum lacte sic bibatur , et statim supinus se ponat , ut diutius circa pulmonis operetur ; cum mel mixtum et calefactum sic melius iuuat . 
Similiter et de butero recentem si acceperit tisecus , sed buter ipsum sale nec penitus non habeat . 
nam si habuerit sale , peius exterminat . 
si purum et recentem et mel modico admixtum fuerit , sit linguat cat modicum et supinus se ponat , tamen de tisecus diximus esse aptum , quos non longo tempore obtinuerit causa ; nam si uulneratus fuerit pulmo , et purulenta excreant , nec illis congruum . 
Oxygala uero Graece , quod Latine uocant melca , quod est lacte quod acetauerit , auctoris dicunt sanis hominibus esse aptum , quia non coacolat in uentre ; tamen et ipsud aut mel admixtum aut , quando fuerit , oleum gremialem . 
Caseum , quantum dicent , non solum infirmus , sed et sanus grauat , maxime epaticus uel renium uitia habentes et qui splenetici sunt , quia coacolatur in renibus , et lapidis exinde generant . 
Caseum uero recentem et dulce , quod non sit salsum , sanis congruum est ; tamen quod omnino recentem fuerit , in mel intingere bonum est . 
Caseum uero assum uel elixum qui manducauerit , alterum uenenum opus non habet , quia exsucata alia pinguido lapidis puras efficitur ; sed ne elixum , quia amissa alia pinguedine similiter ut salis deuenit . 
nam ut credat quis , e Iixetcaseum et tollat et dimittat illum refrigerare , et omnino quomodo lapis aut salis sic deuenit . 
Similiter et assatum intus ingressum quid potest prodesse nisi lapidis puras ingenerare ? 
Simela uero et ipsa grauis etiam sanis ; pro necessitate desenteriae , qui sanguine producunt , ut illis fiat ita , ut in lactis caprunus coquat in carbonis ; quomodo buter sic fiat . 
De pomorum ratione . 
Citonia bona et optima maxime desentericis , qui longo tempore sanguine deponunt , ita : incisa in cruce elixentur bene in uas fictile in aqua pura dulce et sic manducentur , et aliter assa , si bene sub cinere diutius fuerint , et sic manducentur cum melle : meliorem digestionem faciunt . 
Mela bene matura in arbore , qui dulcia sunt , bona sunt ; nam illa acida non sunt congrua , nam dulcia sanis et infirmis , et pera dulcia et bene in arbore maturata ; nam dura et aceta grauiter nocent . 
Pruna et ipsa maturata bene et dulcia , et perseca uel duracina omnino in arbore maturata , uel ceresia aut diuersa a Iiagenera pomorum , si in arbore maturata fuerint , congrua sunt ; si autem collecta cruda et per dies aliquos admollierint , illud ad putridinem computamus , nam non ad maturitatem , quia , dum manducantur , putredus humoris intus generant . 
Mora siue domestica siue saluatica maxime congrua sunt sanis et infirmis , sed et ipsa omnino matura in suo arbore aut in rubo . 
Ficus bonae sunt , sed et ipsas maturas omnino . 
Castania elixa bene apta sunt uel assa ; nam cruda non bene degerentur . 
Auellanas grauant , si in aliqua confectione cum alias species miscantur . 
Amigdalas bonas sunt ; praeterea si amarioris fuerint , epaticis congrua sunt . 
Sed in topida missas cortix ipsa purgetur et sic manducentur . 
Item et tribulata bene sine cute in melle optimo tisicis congrua sunt uel in catarro , quando incipit maturare . 
Pistacia uero et ipsa bona et apta sunt . 
Dactali et ipsi boni sunt , sed non frequenter , quia solent facere inflationem et capitis dolorem , si satis comesti fuerint . 
Carecas bonas et aptas , praeterea ad catarrum incipiente ita , ut diutius in ore masticentur , et quibus faucis exasperantur et qui raucam uocem habent , bonas sunt manducare . 
Uua passa similiter ipso genere de uuas dulcis et albas . 
umfacium de uua cruda fit . 
