Spes deus aeternae stationis conciliator , si castis precibus veniales invigilamus , his , pater , oratis placabilis astipulare . 
da , Christe , specimen cognoscere irreprehensum . 
rex bone , cultorum famulantum vivificator , cum patre maiestas altissima ingenerato , da trinum columen paraclito consociante , ut longum celebris devotio continuetur . 
ad temet properant vigilatum convenienter . 
nox lucem revehet funalibus anteferendam , nox lumen pariens credentibus indubitatum , nox flammis operum meditatrix sidereorum . 
tu mensis dirimis ieiunia religiosa , tu bona promittens surgentia concelebraris ; da , rector , modicos effarier omnipotentem . 
fons tuas emundat recreatu iustificatos , dans mentem oblitam positorum flagitiorum , dans agnos niveos splendescere purificatos , ut nova Iordanis ablutio sanctificavit , cum sua dignati tingentia promeruerunt . 
lux verbo inducta peccantibus auxiliatrix et Christus regimen elementis irrequietis fert undam medici baptismatis intemeratam , ut noxam auferret mortalibus extenuatam . 
crux poenae extremum properata immaculato , ut vitam amissam renovaret mortificatus . 
quis digne domino praeconia continuabit , tot rerum titulis obnoxius immodicarum ? 
an terra humano locupletat commemoratu , quem vocum resonant modulatus angelicarum ? 
dans aulam Stephano pretiosam dilapidato , dans claves superas cathedrali incohatori , quin Paulum infestum copularis agglomeratu . 
fit doctor populi lapidantum constimulator , ut latro confessor paradisum participavit . 
sic , credo , adnectens durissima clarificandis nos seros famulos accrescere perpetieris sub tali edoctos antistite religionis . 
da sensum solida stabilitum credulitate , fac iungar numero redivivo glorificatus , ad caelum invitans consortia terrigenarum , spes deus , aeternae stationis conciliator . 
