Gente bonus , probitate nitens et nominis auctor Sic iacet angusto , dic dolor , in tumulo ! 
Spes domus immensae modico contecta sepulchro est , Artantur paruis culmina cespitibus ! 
Quid decus in pueris , quid praestant limina uitae ? 
Non expectatis mors uenit ordinibus . 
Quid iuuat hunc , teneris senium quod praetulit nulli Funeribus iunxit funera multa suis . 
Occidit , heu , iuuenis , qui texit crimina uitae tempore culparum uiuificante deo . 
Aspice , primaeuos metuis qui forsitan annos . 
Aetas uincentem non tenuit puerum . 
Exemplum terris linquens , ad sidera raptus Confessis rectum quam bene monstrat iter ! 
Bis denas hiemes , totidem transcendit aristas , Quem subito ex oculis sors inimica tulit . 
Numquam morte perit meritis post busta superstes , Funera sublimem non capiunt animam . 
Sanguis honor genius probitas constantia census Interimunt multis dotibus exitium . 
In commune bonus non sentit damna sepulcri . 
Fila legunt Parcae quae dederant miseris . 
Pendula lassantur quae plebem stamina portant : Fortia contingunt licia nobilibus . 
Cana uenerandi renouabant saecula mores , Inque uicem templi pectora munda tulit . 
Consona diuersis finxisti carmina libris . 
Suscipiat gaudens littera quod tribuit . 
Nescio qui tantum non laudet , Fauste , pudorem , Cum reddis si quid lecta dedere tibi . 
Depositum perdit mens recti nescia semper , Ad mores redeunt haec documenta probos . 
Si tamen admittis dexter mea uerba , fatebor : Qui pollet magnis , paruula iuste fugat . 
Laudentur tereti quos pingis carmine uates , Mascula rhetorico schemate lingua tonet , Ceu Paulus Christum docuit hominemque deumque . 
Quod praestat cunctis , gaudeat eloquio : Attica per Graios ditentur dogmata sensus Et nostrum stupeat Graecia docta decus . 
Moralis strictis narrentur , fysica certis Historiam monstrans indicet historia , Comica per limam numerentur , fortia plausu , Conueniunt operi lucida dicta tuo . 
Non ualet haec alter : sed Faustum dicere summa Ludus erit semper , si bene nota loquor . 
Antistes summus plaustro te nobile donat . 
Pandit iter magnis , omina dextra facit . 
Rustica , perpetuae non te sors pallida uitae Sustulit , interitum nec tibi morte dedit . 
Purior aetherias graderis sine carne per arces . 
Sic uitam castae funera nobilitant , Quod , mirum , uiduata tibi cum constitit aetas , Coniugis ad natum sit bene ductus amor . 
Corpore deuicto moritur quicumque , superstat : Dant leti legem crimina sola homini . 
Nil tibi , uirgo , perit : carnem mens pura refudit , Quae numquam mundi uixit in obsequiis . 
Funera busta rogi , scelerum stipendia , cessent ! 
De uita ad uitam transitus iste placet . 
Occisor mortis , dux uitae , planta salutis ! 
Aspice : nam serpens ecce uenena fugat , Fit quod supplicii species et mortis imago Iam fuerat miseris , est mihi certa salus . 
Antistes genio pollens probitate pudore Ornauit donum meritis , et lumina uitae Ad pretium iungens operis haec templa locauit Lapsa per incertos ( non spargit fama ) recessus . 
Sed ueteris facti uiuit lex aucta per aeuum , Quam dexter capiat Laurenti munere Syxtus . 
Sic manet officium , quod sanctis contigit olim . 
Obtulit hic templum , ueniens quod consecrat ille . 
Uilia tecta prius facibus cessere beatis , Si splendor per damna uenit , si culmina flammis Consurgunt habitura deum , si perdita crescunt Ignibus innocuis si dant dispendia cultum . 
Qualis erit reparans crepitantibus usta ruinis Laurenti , tua bella gerens incendia uince . 
Sordida marcenti latuisset terra recessu , Si status faciem tenuissent antra uetusti . 
Sed postquam superi flammas misere secundas . 
Ad lumen cineres traxerunt ista colendum . 
Huc oculos conuerte pios , qui cuncta uapore Praedicis mundanda , pater , rebus que docendos Instrue , ne uerbis titubet mens nescia recti . 
Aedibus ad genium duo sunt concessa per aeuum , Si niteant crustis aut domini merito . 
Herbida pasturam simulantia saxa uirentem Illiciant oculos , nobiliore dolo Pellat opus , tamen arte regat natura figuras , Uiscera dum lapidum fingit imaginibus , Candorem roseo perfundat docta rubore , Depingat sparsis congrua membra notis : Aurum culmen ebur tabulas laquearia gemmas Non datur humanis plus rutilare bonis . 
In pretio cautis fors et sine lege iocatur : Moribus ut constes , crede , laboris erit . 
Ecce nitet templum , quod ibidem sorduit ante , Cui faciem ueterem lux noua composuit . 
Perdidit antiquum quis religione sacellum , Numinibus pulsis quod bene numen habet ? 
Di , quibus hoc patuit , possessas linquite sedes . 
Quod fecit Uictor , uictor ubique tenet . 
Addidit ad cultum merito successor et actis , Qui morum nomen hinc , Honorate , geris . 
Nubila uiperei qui gestat corda ueneni , Non datur ut faciat culmina pulcra deo . 
Accipe de cuius biberit domus arta fluentis , Atria quod superet porticibus modicis . 
Pontificis summi studio constructa renidet , Laurenti proprium possidet ista diem . 
Splendida per census consurgunt tecta ruinam , occasum nescit quod uenit a domino . 
Uix caries senium comitata hoc deterit umquam , Gloria factoris quod bene condiderit . 
Fabula de magnis numquam tacitura reseruat Quod uincens aeuum nomen ad astra ferat . 
Ille fuit rigidi semper seruator honesti , Terribilis culpis supplicibusque pius , Quem numquam flexit uitium , miseratio semper , Iudicium facie certus ubique dedit . 
Crimina corripuit uultu , compuncta refouit , Conscia secreti detulit oratui . 
Hunc utero genetrix caelestem fudit in aulam , Ubera subducens tradidit uberibus . 
Cana uenerandum stupuerunt saecula uatem : Moribus ante fuit quod gerit officio . 
Qui possessa diu felix habitacula liquit ? 
Quae creuit domino sic uiduata domus ? 
Aulica suscipiens moderamina raptus inemptum Quod pretio mentis quaeritur obtinuit . 
Nunc locus irriguo retinet quod sorbuit haustu , Prospera custodiens faucibus acta semel . 
Extemplo quisquis successit mansor et heres , Ingresso dextrum contulit ista pedem . 
Quid praestet consors ad uitam discite sanctam , Si reddunt mundos tecta dicata uiros . 
Da , pater omnipotens , per saecula longa , precamur , Spes ut certa piis hospitibus ueniat , Candida ne meritis fuscentur stamina nostris , Neu metis sistat palma parata meis . 
Surgat qui propriae genetricis fotus in aluo Ad gustum uitae per tua dona uenit . 
Tu mea uel tenui perfundis corda sapore , Tu testem linguam sanguinis esse facis . 
Celsa tenebroso frondescunt arbuta luxu , Quae nullis strinxit falcibus agricola . 
Eloquium certus naturae constitit index Perfecti fontem quaerere qui sitiat . 
Libertas semper studiis reseratur honestis , Infabricata latet nobilitas tenebris . 
Captiuum uenis seruasset terra metallum , Ni daret inuentor quod uocat in medium . 
Scrutator fuluum concessit pallidus aurum : Qui polit ingenium , sic facit esse suum . 
Hactenus Ionium perlustrans remige pauco , Ad portum cumbam flecte , Thalia , meam . 
Nauita per postes suspendit munera ponti , In foribus propriis flumine parta gerens . 
Uenator portis adponit missile ferrum , Uestibulum galea comitur armigeri . 
Discitur in ualuis ars uirtus nomen origo . 
Nos frontis signo credimur esse dei . 
Sic nostrum pande studium , dux littera recti , Ut domus ingenium non taceat domini . 
Qui gestas Latium satiatus pectora rorem , Aspice serpentes hic Heliconis aquas . 
Ecce tenet uictrix pinnatum dextera numen . 
Uenit et ad reditum non habet arma uiae . 
Pugnacem gestans sonipes per terga minatur , Aduena cui terror ridet in arte bonus . 
Discat Hyperboreis famosum germen in aruis Naturae genium , cum simulacra uidet . 
Aspice deposita blandum feritate leonem : Ore uomit limfas pectoris obsequio . 
Unda fluit rostro , dens mortis pocula mandit . 
Naturam perdens belua nos satiat . 
Effera dum uitreos effundunt guttura fontes , Dira salutiferis corda lauantur aquis . 
Conditor Armenius , supero qui dignus honore est , Hic peperit fontem uiuificantis aquae . 
Plena salutiferis gestemus uiscera limfis : Ne sitiat potans contulit unda semel . 
Rapta sepulturis animauit corpora pictor : Funera uiua uidens mors eat in tumulos . 
Illorum tamen iste locus complectitur artus , Quos paries facie , mens tenet alma fide . 
Delia ceruus aper tigris leo bucula pardus Apportant mensis fercula , docte , tuis . 
Diuersis dapibus confinia proxima seruat , Dum claudit uariis fercula multa uiis . 
Limitibus certis quod iunctus diuidit ordo , Unus in argento quam bene uenter habet ! 
Quis rogo per facinus crimen compescuit umquam ? 
Amplector sanctas , quae dant bona semina , fraudes . 
Augmento rumpunt dum iurgia saeua perito . 
Qui natum matris per culpam reddit amori , Hunc odiis constat missurum semina pacis . 
Ordine peruerso fallax concordia pugna est , Cum belli facies tribuat mentita quietem . 
Di , prohibete minas , quas partus nuntiat horrens . 
Quem lupa sordenti conceptum fudit asello . 
Coniugis ille cibus satiauit uiscera prole , Edidit et pecori subolem fera prodiga legis . 
Quid faciat rumpens naturam conuena discors , Unde sequenda petat natus , quis dicere possit , Quem stultum genitor , furem dedit improba mater ? 
Nobile degenerans tenuisset culmen ab istis . 
Sed uitiis proprium te norunt , crede , parentes , Elinguem trepidum iactantem fraudibus aptum , Gutturis immensi , sorbentem quidquid ubique est Qui semel adsuetus humano sanguine fauces Pandis et ad uiles non uertis rostra iuuencos . 
Pasiphae , niueum linquis nec in arte iuuencum Diffusis collo manibus petis oscula supplex , Pulcrior et certis illudis ficta puellis . 
Candidus argentum superat bos luce coloris . 
Uiuit amor taurus mulier sine corpore uero . 
Praeparat in fletu qui fercula lauta uocatis , Annua per lacrimas celebret sollemnia magnas . 
Numquam stante domo pascit , mihi credite , tantos , Qui tumulos natis et mensas complet amicis . 
Conuiuae miseri , luctus deposcite multos : Prandia tot uenient , funera quot fuerint . 
Blanditur mulier , sentit bos , membra mouentur . 
Attulit ars formas : quis dedit hic animas ? 
Et fictus rigidam seruat , Uenus improba , mentem Taurus , ut admotis suspendat rostra labellis . 
Si tibi sunt animae , pictor , quibus inseris artem , Mollior in tauro claudatur spiritus , oro , Fortia si miserae non dantur corda puellae . 
Consulis ad genium nomen pro stemmate iunxi Dans lucem fastis , sum trabeis potior . 
Quid , palmata , tuo tantum de murice uernas ? 
Plus fucante dedit purpura nostra tibi . 
Improbe , quid fractis confundis singula uerbis ? 
Depingit mores obruta lingua tuos . 
Accipis exposcis praesumis rennuis ardes . 
Tristia blanda simul , fortia fluxa facis . 
Ira pauor rabies patientia tempore in uno : Tot facies gestas pectoribus uacuis . 
Suscipit oblatum , ueniam cui contulit Iesus . 
Post culpas animae sunt holocausta dei . 
Perge , puer , teneros superans bene conscius annos . 
Uectores meruit candida uita pios . 
Illudis Gallis , Ueneti male tincta propago . 
Nil candoris habes : mens tibi quod genus est . 
Despicis insontes , maculatae uernula terrae . 
Sed natos Rhodani nix probitatis habet . 
Quod tibi naturae dederit lex germen , amice , Hoc mihi fons tradat uiuificantis aquae . 
Commoda de damnis mercaris , gaudia planctu , Si tibi de Christo est indubitata fides . 
Hoc est quod nitido membrum completur oliuo . 
Nil potius sanctas conuenit ante fores . 
Horrea parua licet , sed mens est largior illis . 
Non parcens opibus diuitias merui . 
Adueniant animum reserantes teste figura , Quo semper uotum proditur indicio . 
Nulla penum laxat mentis pressura sinistrae : Effluit expensis quod spatiis latitat . 
Non mihi diffusae dant prandia celsa coquinae , Nec plures uenter concutit artifices . 
Fercula pauca damus numerum uincentia cultu . 
Gloria nec mensae damna salutis habet . 
Sobria cella cadis uinum quod seruat onustis , Corpora confirmat gressibus acta suis . 
Infundant multis irarum pocula flammas , Mitescunt nostro bellica corda mero . 
Respice , qui gressum sinuas per amoena uirecta , Ut discas cultis lucem praeferre diserti . 
Arridet germen quod linguae pingitur ostro , Uer habet in bruma qui flores carmine gignit , Per glaciem zephyros exhalant uerba tepentes . 
Ebria fulgenti maduerunt murice dicta . 
Omnibus in rebus sermonum purpura regnat : Oris ad imperium summittunt colla chelydri . 
Algida cum roseo iuueniscant sanguine corda , Primaeuos gelidis ostendit littera membris . 
Uertit ad obsequium naturae munera doctus Aetates species mensuras tempora formas . 
Collaudet spatiis hortorum commoda lautis , Plurima cui satiant iugera culta famem : Ditior extentos superat dos larga minorum . 
Nobilitas uera est , quae nitet in modicis . 
Uenit ad inclusum postponens Gratia campos Prodidit angustis quid faciat studium . 
Uernat in ingressu uiridanti porticus umbra , Cui fudit genium uitifer ipse deus . 
Exornans magnis foliorum texta racemis Aestiuis iungit commoda frigoribus . 
Lilia nam laurus oleas commixta rosetis De cultu proprium fecit habere diem . 
Serta triumphantis , frondem , quae monstrat amicum , Contulit ad fetus aurea terra suos . 
Largus opum poscat maioris praemia uoti , Hoc satis est nobis , quod sine fraude libet . 
Spiritus exhausto uolitat praelubricus auro . 
Candida lassatum uix tangit membra metallum . 
Afflixit pondus pretium fornacis anhelae . 
Aurea per nebulas dissoluit fila magister : Luserunt dociles flamina fulua manus . 
Contulit hic uentus pretiosi membra metalli : Quod finxere , timent nec capiunt oculi . 
Est nihil , et teneo : conuincit dextera uisum . 
Stringitur artatis digitorum nexibus aura . 
Damnati fructus mittit tua tessera ligni . 
Haec hominem dira spoliarunt pabula primum , Et nudis , serpens , post fraudes morte minaris . 
Parce , precor , donis : casus et damna reserua . 
Quid nocitura putas insontis poma saluti ? 
Ante ferax leti tunc mortem depulit arbor , Fixa triumphigeris cum ramis uita pependit . 
Omnia Memphitis retinentur saecula textis : Seruiuit numquam Laurentius ante Neroni , Nec timuit ualidas uicit qui corpore flammas . 
Uir facie , mulier gestu , sed crure quod ambo , Iurgia naturae nullo discrimine soluens , Es lepus , et tanti conculcas colla leonis ! 
Exige mendaces populorum uxorcula barbas , Ne minuant quaestum mascula labra tuum . 
Respice portentum permixto iure creatum , Communis generis , satius sed dicitur , omnis . 
Ludit in ancipiti constans fallacia sexu : Femina cum patitur , peragit cum turpia , mas est . 
Mundior excocti fulgescat luce metalli . 
Munera disponit qui dare digna deo . 
Ante uaporatis Laurenti uita caminis Constitit , ut blandum nobilitaret opus . 
Marmora picturas tabulas sublime lacunar Ipse dedit templo , qui probitate nitet . 
Aedibus ad pretium sic mores conditor addit Uellera ceu Serum murice tincta feras , Qualiter inclusas comit lux hospita gemmas Nix lapidis quotiens pulcrior arte rubet . 
Barbaricam faciem Romanos sumere cultus Miror et immodico distinctas corpore gentes . 
Romuleam tegetem nox oris nubila fuscat , Oppressit uestes tenebroso tegmine uultus . 
Nobilibus tollis genium , male compte lacernis , Discordes miscens inimico foedere proles . 
Libera captiuum meruerunt culmina lumen , Arridet facies nubila nulla gerens . 
Hic nuper astrigeri dos proxima uenit Olympi , Laurenti uatis ducta ministerio , Aedibus et uitae cuius nunc una figura est , Ceu solis radiis forma color similis . 
Euge uetustorum reparator , perge , nouorum Conditor , et uultu clarus et ingenio ! 
Abiurant priscam te praesule tecta senectam , Aduena casuris porrigitur genius . 
Prandia lauta paras , sed linguae sordibus horres , Si deses pastor fercula concilias . 
Ambitiosa fames lassato prodiga censu Cornibus insultat , si taceat dominus . 
Uisceribus miserorum et sanguine pauperis aucte , Tantorum mortes cur tibi sunt epulae Tubera perdices grus turdus turtur echinus , Non explent uterum corpora mille tuum . 
Infaustus multis , tibi felix diceris uni , Heres quod misero uenter erit proprius . 
Artubus humanis Polyphemus uixit et atro Sanguine distentus delicias habuit . 
Tu reddis similem scena redeunte furorem . 
Cui pastum tribuunt agmina debilium . 
Mergeret ut diuos in mortem , pabula serpens Contulit et uitam munere dira tulit . 
Sic quicumque meos paradisi uere labores Demulcet , casses conuiuii patitur . 
Illic discedit quem pectore gessit amicus , Fit damnum cari gutturis hospitium . 
Nesciris uotis et cordis nube recedis Ex oculis praesens , quaereris in facie ; Tuque per ambages nulli spectabilis esse Calles , mellifluis toxica dans labiis . 
Hoc uolo quod non uis , iurans te nolle quod optas , Concutis et uariis pectora saeua modis , Hydram uerticibus , formis superare Prometheum Doctus ( ut ad priscos fabula non redeat ) Bella cies , spoliis crescis , defensor , ademptis . 
Ad nomen currit praeda , superbe , tuum . 
Dum mea multiplices mens anxia sustinet aestus Et reddor uitrei mancipium pelagi , Cumque procellosus refluentis portitor undae Africus ut captas me rotat exuuias : Pierius menti calor incidit , indiga serti Tempora mox cinxit laurus Apollinea , Tunc hederae uiridis rubuerunt fronte corymbi . 
Castalii mellis murmura blanda bibi . 
Continuo ponens marcentes pectore curas Complector laudem carmina laetitiam . 
Musta cadis famuli dum condunt nostra fideles Et ludunt prelo calcibus intrepidis , Dum tingunt rosei plantas de sanguine Bacchi , Scinditur et teneras uua gerens tunicas : Otia Niliacis non passus carmina biblis Sulcaui , tumulo ne tenear moriens . 
Ebria labsantis confessus uerba Thaliae , Sum uacuus culpa , si pedibus titubet . 
Ieiunos deceat lex artis syllaba rhythmus : Nulla Camenarum iungitur ad Bromium . 
Nescio cur sancto non parcas , stulte , labori , Dum morem seruas dentibus insiliens . 
Mandere nos pergis , sed uenter commoda nescit ; Flamina nam uacuis stringis imaginibus . 
Escarum gurges nil ruptis murmure buccis Suscipit aut cassis motibus exuberat . 
Phasiacam uolucrem pisces uel sumina carpens Uda uaporatis guttura pasce cibis . 
Me ieiuna iuuat sine ructu pangere dicta : Regifico luxu fercula te satient . 
Testibus adseritur gens census uita , Tribune , Antiquum quotiens linquimus hospitium . 
Tu , quem lustratis transmisit gentibus error Nulla domus pleno nec tenet ampla die , Uis dici locuples sublimis pulcher amicus , Aestibus ignoti missus ab Oceani . 
Irrita dicta uolant , assertor non uenit ullus , Nulla fides sexum detegit aut patriam . 
Mendicus uetulus timidus confusus anhelus His , uerum perdens , utere nominibus . 
Tutus falsa loqui poteris sine teste , Tribune : Uentus habet linguam ponderibus uacui . 
Instabilem faciunt naturae damna Tribunum . 
Auolat hinc rursus , uincula ni teneant . 
Tolle , miser , modicam zephyro ueniente saburram . 
Radix nulla tuo est utilis auxilio . 
Eunuchus turpem poscit per compita uictum : Semina telluri non habet unde ferat . 
Grandia proscissis rus seruat germina membris . 
Fetibus et messis multiplicata redit : Incassum sectus proscindit uomere terga . 
Ni findens spargat triticeam subolem . 
Hic uolucrum pugna est , ubi Gallo caeditur anser : Dat poenas ueteris proditionis auis . 
Mactatus quondam uocis capis , improbe , quaestum : Romanis uitam qui dederit moritur . 
Qui ponti facies , numerum qui nouit harenae , Femina quem iurans fallere nulla potest , Astrorum plebem qui calles spectat amantum . 
Cynthia cui certis cornibus innotuit : Non ualet hic uultus retinere nomina mores . 
Quos mutat clerus tempus in exiguum . 
Gaudet equis recti dissuasor , et prodigus aequi , Nomina qui digna studio superante caballis Subtrahit , opponens ad sancta uocabula clunem . 
Sed procul est pecudes quod censet mentis iniquae : Propositum perstat generis quod stemmata fundunt . 
Aspidas ut capiat tectis fraus hospita technis , Sub ludi specie mortis imago latet . 
Umbra lacessitas producit callida pestes Et bellum blandis principiis geritur . 
Credite , non aliter Iustinus proelia tractat . 
Qui accusat ridens , qui perimit placidus . 
Egit quod docuit meritis et honore superstes Ambrosius uatis moribus ingenio , Roscida regifico cui fulsit murice lingua , Uere suo pingens germina quae uoluit . 
Serta redimitus gestabat lucida fronte , Distinctum gemmis ore parabat opus . 
Instituit populos gestu probitate pudore , Fouit respiciens perculit admonuit . 
Uocis ut officium postrema pericula poscunt , Sic teneras culpas qui tacet insequitur . 
Succinctus gladiis , clipei de pondere tutus , Pectora claudebat textilibus chalybis . 
Ensis habet uires uitiorum sector et hostis : Uipera non tangit squamea terga uiri . 
Ambrosius linquens uiduatae munia plebis Transtulit ad curam , Simpliciane , tuam . 
Successoris opes , spoliati uiscera regni Creuerunt merito temporis alterius , Ac uelut annosam zephyris parcentibus ornum , Ne metuat bellum , longa quies solidat . 
Tiro tamen felix cana ad rudimenta uocatus Non flexit priscum degenerans apicem . 
Nil timuit gelidis anima feruente medullis . 
Pontificis uirtus floris habet senium , Aequora qui tecto pressit terrena patenti , Molibus et cultu sidera cum tetigit . 
Forma pudicitiae iuuenis sectanda Ueneri Uenit , nominibus nil famulata suis . 
Fortia marcebant uetulo sub iudice membra . 
Aetas praesentem perdiderat puerum . 
Sublimis postquam conscendit fulcra cathedrae . 
Cana tener populis dogmata disseruit . 
Aurea fluxerunt locupletis schemata linguae . 
Sol uitae nitidum reddidit eloquium . 
Aluus ut ecclesiae tumuisset semine Uerbi . 
Non deerat pastus lactis apostolici . 
Marolus , extremae potator Tigridis undae , Qui iubar in madidis uiderat hospitiis , Quem labor in proprio Syriae solidauerat axe , Orditur uatem dotibus innumeris : Peruigil intentus ieiunus prouidus ardens . 
Quod morem tenuit , sat fuit officio . 
Os tenerum quotiens gustus contingit honesti , Transit ad affectum quod fuit imperii . 
Terra potens olim patribus fundata beatis Nobilibus mundum partubus irradiat . 
Mens niuei lactis , species manifesta columbae , Astutia serpens , Martiniane , uale . 
Lubrica te dubii dum poscunt flamina uulgi . 
Inueniunt pauidum , ne mereare legi . 
Unus erat mundo contraria iudice narrans , Qui , ut caperet regnum , uincere non meruit . 
Protinus ad magni perductus limen honoris Exul caelorum ciuibus inseritur . 
Post geminas sanctis construxit mundior aedes . 
Lumine quas clauso iussit habere diem . 
Suffusus minio perque optima facta rubescens Uirginei uultus Glycerius sequitur . 
Puram sanguineo maculat dum rore figuram . 
Picta genas facies simpliciter placuit . 
Candentem crocea gestans aspargine frontem Laeta uerecundis tinxerat ora notis . 
Indeptus sceptrum , tribuit quod testis imago , Purpura quem mentis prodidit imperio . 
Hunc habuit populus paruo uix tempore felix , Sed rursus magni missus ad obsequium . 
Lazarus ut diri promeret pede culmina mundi , Uocibus adcitus trux uenit in medium Quem frons laeta parum uitiis depinxerat hostem , Mulcantem culpas luminibus tacitis . 
Respiciens lapsus detersit nubila uitae , Curam saepe dedit uulneris obsequio . 
Non latuit , tectis facinus qui gessit in antris : Absens criminibus tortor ubique fuit . 
Innocuis placida uernabat luce serenus . 
Ceu speculum noxis iniciens faciem . 
Eusebius Ligurum successit finibus hospes , Ignotae tractus plebis amicitia . 
Graius erat , socio Titan quos respicit ortu Flammigero limfas uertice decutiens . 
Mitis compositus largus pius integer audax , Crederet ut damnum non dare perpetuum . 
Fleuit pauperiem miserans , arrisit habenti , Gaudia cum cunctis tristitiamque gerens : Hunc index operis locuturo nuntiat orbi Fama uirum , gentes de statione trahens . 
Ecclesiae postquam parta est tibi sella , Geronti , Funera decessor non timuit moriens . 
Te reparante redit , patitur sors pallida letum , Uiuit post obitum discipuli pretio . 
Agricolis iunctus coluisti germina uitae Nec serpens lolium pabula laeta tulit . 
Qui dedit in medium quem lex iubet optima uictum , Emit terrenis fructibus ille polum . 
Errorem mentis pressisti lege laborum : Otia non passus uirtutibus ueheris . 
Exere quae posuit mens nomina certa , Benigne ! 
Quem quisquis uocitat , testis erit meriti . 
Cana fides hominem dum narrat , detegit actus . 
Nil loquitur casu pignoris attonitus . 
Praescia uenturi non errant uota parentum , In uerum uertunt blanditias subolum . 
Ante patres censens sedit plaudente senatu , Praelatum sanctis extulit ille caput . 
Pollice sed diro ceu flos succisus aratro est . 
Spes decus et genius de foribus cecidit . 
Qui uicit trabeas solium cinctumque Gabinum , Consulibus praestans ecce Senator adest : Ingenium uelox , sermonis cura rotundi , Uirtutum pretium , forma pudicitiae , Abdita librorum , mysteria clausa prophetae Qui dedit in lucem schemate quo uoluit . 
Orbis ad extremi missus secreta uerendis Curauit studiis quod fuerat lacerum . 
Tunc oriens uictum peregrino lumine fassus . 
Haesit ad aspectum lampadis alterius . 
Tu lux certa tuis , spes tu fidissima rerum , Uatis apostolici tu , Theodore , uigor , Uirtutum cumulus , substantia lucida ueri , Monstrat aceruatis quem labor in studiis , Praescius accinctus fortis tranquillus amicus Compositus simplex , tu bonus et sapiens , Fatidicus , semper tibi conscia corda futuri , Deprensum fluxit te reserante malum . 
Quem timuere feri calcantes culmina mundi , Dilexit spernens dura supercilii . 
Restat quem longo seruet rex inclitus aeuo . 
Imperii custos , uocali pollice cordas Per numeros animans tibi fila loquentia carmen Uerberibus plectri , doctor , seruire coegi . 
Cirrha potens Phoebo , laticis pia turba sereni Tu mihi semper eris , qui pectora clausa remotis Inseris officiis et dextro numine comples . 
Deprecor , exactam fauturus suscipe uocem . 
Extortis pretium donans te iudice dictis . 
Uisceribus lapidum permixta lege coactis Naturam faciunt artificum studia . 
In solidum fractis riguerunt marmora membris , Partibus in crustam colligitur genius . 
Unam de uariis speciem componere frustis Qui potuit , saxum duxit in obsequium . 
Diuitibus pretium est Ennodi forma metallis . 
Parturit unda sitim , quam splendens conca ministrat . 
Belliger algenti sonipes nutrite sub axe , Per Tanais medium pectora sicca ferens , Cana pruinosis mandentem gramina lustris , Uirtus lege poli quem sibi percoluit , Post domitas gentes , post flumina tanta cruoris , Alter te dominus , sed manet ipse labor . 
Linque precor lituum , cantus passure beatos : Captiuus pacis mitteris obsequiis . 
Nil tibi cum bellis : commendant bucina letum . 
Quid iuuat expertas semper amare neces ? 
Nomine proposito meritis certamine Uictor , Despicis oppressas maculato semine terras . 
Tu carnis uitiis possessor corporis expers , Lubrica subiectis domuisti saecula membris , Tranquillus patiens corrector prouidus acer . 
Hic reddens tumulis cineres , ad celsa uocatus Spiritus aetheria congaudet lucidus arce , Busta supercilio miseratus cernit Olympi , Unde triumphati respectans funera mundi Cassibus exutis concedis praemia membris . 
Index naturae studium tibi non uenit ullum . 
Littera nulla colit brutae commercia linguae . 
Numquam discipulus , ualeas dic unde magister ? 
Algidus in uiuo moritur dum corpore sanguis , Annorum glacies cum siccat pabula uuluae , Seminis et custos refugit cruor utilis inguen . 
Marcida cur iuueni sociaris , Galla , marito ? 
Pignoris in thalamis periet fiducia iuncto Nam subolem laxis mendacem uiuere rugis Insimulans , epulis das prolem feta cloacae . 
Adtulit hoc uenter . 
quod coniunx iungat ad ora ! 
Nil fallit simulans : quod finxit dextera , uerum est . 
Immobilis stantem fugitat lepus arte molossum . 
Insertus rabidis ridet furor aureus ursis , Gestandus manibus sileuit leo blandior ira . 
Cognoscit dominam genius famulante metallo . 
Mitigat illa feras , dum plebem pascit egentum . 
Aspicis Albinum titulos post busta dedisse , Funera qui meritis uiuacibus iugulat . 
Inclite , cui , princeps , dum subdis iura magistri Uere sepulturae contigit ille locus . 
Creticus hic sollers quidam uocitatur homullus , Naribus argutus , gressu celer , ore timendus , Impauidus presso signans uestigia rostro . 
Quo ceruus capreae lepores lupus ursa uagatur . 
Inuenit , et tepido capitur fera prouida lecto . 
Luditur agnellae post proelia tanta uolatu : Molle pecus uolucrem praeuertit fraude molossum . 
Tot Iouis illecebras , tot crimina uiua figuris Dum bene depingit , uitiosa est dextera fabri . 
Argenti pretium est facinus retinere uetustum , Ne purum superet , quod furtis Iuppiter egit . 
Nil licet aetati scelerum monumenta resurgunt . 
Admonet exemplis qui culpas format auitas . 
Si tantas facies tunc sumpsit diuus adulter , Se primum falsis lusit imaginibus . 
Quid non mentito uiolasset corpore numen , Cuius forma suo gaudet adulterio ? 
Laesa Uenus non est , naturae uincula constant : Bucula Dedalei cessat mentita laboris . 
Ingenio uiuens nil mugit uacca biformis , Fictaque nec uerum coitum dant ligna iuuencae . 
Ecce iterum tauro mulier summittitur uxor , Humanas pecudum suspirant pectora flammas . 
Uasta iugum ceruix , cur suscipit area colli , Qualiter astricto sudauit marcida loro ! 
Forma caput facies Deuteri cuncta magister , Innumeris doctor dotibus ille cluit . 
Excuset linguam genius perfectus ubique . 
Quod fari nescit , displicet inde malis . 
Grammaticam iactant artem nescire magistrum : Hoc melius simplex moribus instituit . 
Oratoris opus lapidosaque culmina Tulli Non tetigit : celsum rhetora nullus amat . 
Discipulis satis est uultus tacitique uerenda Caluities : Phoebae lumina plena uident . 
Iure colis proprium natalem , pulcer Arator , Qui si non coleres , numquid arator eras ? 
Tot rebus fallax quid garris , pica biformis , Semiuir et tremulo qui uexas turpia lumbo ? 
Quod tibi propositum , qui sexus constitit umquam ? 
Quid non mentiris , uir femina , sancte profane ? 
Lucidum tinxit maculante fuco Quisquis affectum , ferat inde linguam Iudicis Christi facibus perustam , Ore sepultus . 
Scindit urguens foedus omne fraude uiuax perpeti , Aegre portans quicquid ordo flagitat serenior . 
Linque quaeso , amice , mores plebe dignos ultima , Sanguinis callem secutus serua quod depectus es . 
Uincula soluit amor , quae quondam nexuit alter : Non nisi per legem cedit lex prisca sequentem . 
Numquam frugiferis per saecula longa thyrambis In me fluxerunt commoda Castalii . 
Tristia ieiunis pangentem carmina labris , Spes noua , quid stimulas , gurgitis Aonii ? 
Sed si mutato Parcarum stamine gaudes , Exhibe cornipedem nunc , Pegasea , mihi , Qui ferat aligerum per gramina roscida corpus Nec teneras flectat uestigiis segetes , Sublimem ualidum formosum passibus aptum : Qui si contingat , mox mihi , Musa , places . 
Mitteris ad largum locupletem poscere parua . 
Ni gaudens redeas , dic mihi , Musa , uale . 
Pontificis castrum spes est fidissima uitae . 
Cui tutor sanctus , quae nocitura petant ? 
Hic clipeus uotum est : procul hinc , Bellona , recede . 
Quod meritis constat , proelia nulla grauant . 
Conditor hic muros solidat , munimina factor . 
Nil metuat quisquis huc properat metuens . 
Dextera bellipotens uulgatis plena triumphis , Qua cecidit quicquid fugit ab obsequio , Disperso celsam solidas quae sanguine famam , Cui peperit laudem mitis et arma tenens , Postquam praelargo rubuisti stigmate campi Arua colis pingens germine purpureo . 
Uirgultis proprio dispensas murice poma , Das plantis fructum nobilitate tua . 
Uilior en cespes iactet se diuite ramo , Dum ligni morsus semina clara fouet . 
Demessus ferro floret tibi surculus alter : Nuda maritatis dos nitet arboribus . 
Gramina cultorem praenoscunt , muta locuntur ; Quod tetigit princeps , uer habet in glacie . 
Gestit terra potens , monstrat cui creuerit arbor : Fetibus et genio panditur hic dominus . 
Peruigil Hesperidum quae seruas iugera serpens , Aurea ieiunis munera dant epulis . 
Quis siluae subolem carpat custode ueneno ? 
Morte nemus tutum , credite , nullus adit . 
Hic commune facis , pictas , quod sola parasti . 
Uisceribus plenis nescit abire fames . 
Orbe pereffosso fluuidum de lumine uulnus Pestifer ostentans ora sepulta geris . 
Caeca per innumeros facies portatur amicos ; Qui te conspiciunt , iure dolent oculis . 
Ebria marcenti locupletas flumine menta , Circumfers crasso sordida labra fimo . 
Oscula nulla petas , madidam suspende mefitem : Te propter cupiam perdere quod uideo . 
Quis putet ex oculis flammas coalescere turpes ? 
Nil uidet , et rectum seruat iter scelerum . 
Fixior annoso sonipes moderamine noster Nunc iuuenem blando sustinet obsequio . 
Mollia grandaeuus summittit terga sedenti : Aetas constantem gressibus esse facit . 
Quae capiunt mundum , iunxit mens docta flagello Exornans censu nobilitante plagas . 
Argenti atque auri uapulat quicumque metallis , Gaudia cum fletu miscet auara suo . 
Dentibus argenti fuluum concluditur aurum : Contemnat nullus uerbera pulcra pati . 
Sanguine mente opibus facie uirtute pudore , Optatur qualis femina , sola fui . 
Hoc tantum mundi quod lex est corpore gessi , Exornans casta prole pudicitiam . 
Quae uictrix fortem tenui per blanda maritum Melle meo uertens iura , Seuere , tua . 
Quos genui , celsa coniunctos stirpe reliqui . 
Quod uotum est sanctis , coniuge praemorior . 
Nil mihi decessit , maneo post busta superstes : Felices numquam mors nocitura petit . 
Et nomen dulce est : de factis Mellesa dicor . 
Moribus hoc fluxit iure datum propriis . 
In tantum prisci defluxit fama Maronis , Ut te Uergilium saecula nostra darent . 
Si fatuo dabitur tam sanctum nomen homullo , Gloria maiorum curret in obprobrium . 
Captiuo stultus congaudet stemmate uatis . 
Non est Uergilius , dicitur iste tamen . 
Externo quotiens uocitaris nomine , demens , Si tibi sunt sensus , prospice ne uenias . 
Cur te Uergilium mentiris , pessime , nostrum ? 
Non potes esse Maro , sed potes esse moro . 
Iste callis est , supernam qui parat potentiam , Lux pudoris , esca mentis , fax , medella , claritas . 
Mundi faece qui fucantur , hunc tenere nesciunt . 
Liber extat , hoc quicumque colla loro uinxerit . 
Sanguinis uenam nitentis comit iste sarculus . 
Hic uolucrem Rhodani torrentis respice natam Sermonum frenis subdere colla tuis . 
Iussa uolat uerbis et uerbis iussa quiescit , Cuius captiuum est auribus arbitrium . 
Uincula nesciret , ni uocis stricta lupatis Perderet auditu luxuriam generis . 
Cum stimulos clamor mentitur , clamor habenas , Obsequium linguae libera membra ferunt . 
Non opus est loris , sed nexus certa loquendi Dura catenati rostra ligat pecudis . 
Uisceribus propriis externos fundere partus Cogitur et generis subolem lactare ferini . 
Iurgia naturae magno distantia calle ! 
Edidit ignotum genetrix male conscia partum , Naturae fraudes , nobiliore dolo . 
Discrimen generis iunxerunt foedera partus , Ingenii stirpem permixta lege coacti . 
Hic mulus geminum pecus est , sed corpore simplex . 
Astrorum populus necdum de lumine solis Perdiderat lucem , gremio sed noctis adultae Fundebat rutilos madefacto aspargine crines ; Cynthia per croceas fulgebat lactea bigas , Rescindens quicquid descripserat orbita fratris ; Uernabat tacitus splendor de munere noctis , Torrida frigoribus confringens tempora Cancri : Cum me curarum cupientem spernere fasces Ruris amoenati facies depicta uocauit . 
Cornipedem scandi , qualem uix Cyllarus aequat , Mollibus aetherias qui uincit cursibus auras , Immobilis currit cuius per deuia sessor , In statione uolans pedibus constanter adactis . 
Quam uaga constantem retinent haec tecta decorem ! 
Mittitur a domina quicquid habent pretii . 
Nam rutilat fuluum Uiolae de luce metallum : Possessor radios spargit ubique suos . 
Obruit haec tumulos , uiuit post funera factis , Quae mortale nihil moribus inseruit . 
Eufemia , tuos tellus complectitur artus , Sed mens est niueis quam bene iuncta choris ! 
Occidit exitium : sors tunc durissima seruit , Cum superat fatum nescia uita mali . 
Haec thalamis fecunda fuit , uiduata pudori : Exemplis natam fecit amare deum . 
Utimur incluso per fraudes ense bacillo . 
Mors ligni tunicis quam bene tecta latet ! 
Subsidium portas , quod cunctis terror haberis : Pacificum est nobis quod negat obsequium . 
Languescit rigidi tecum substantia ferri , Soluitur atque chalybs more fluentis aquae . 
Emollit gladios imbellis dextra Boeti . 
Ensis erat dudum , credite , nunc colus est . 
In thyrsum migrat quod gestas , improbe , pilum . 
In Uenerem constans linque Mauortis opem . 
Sollicitata leui marcescunt corda uirorum Tormento : fas est ludere uirginibus . 
Frangunt Marmaricis elefans quod misit ab aruis , Per micas sparsum mox solidatur opus . 
De poena tenerae discunt cum fraude iocari : Nam ridere necis munere femineum est . 
Angusta norunt res mille includere capsa , Omne ebur haec , mulier , pectoris arca tui est . 
Riparum frenos , naturae uincula , surgens Forte Padus tumido gurgite transierat . 
In spumam fluxas cogens durescere limfas , Squamea praeualidis dorsa ferebat aquis . 
Ales ut in tenero fidens tunc constitit orbe , Otia dans pinnis tuta premebat aquas . 
De proprio pelagus calcanti suggerit alnum , Umida cum siccam cumbula portat auem . 
Cum praestat grauior bustum fortuna per iram , Contulit exuuiis , Maioriane , tuis . 
Nunc indignis pyramidum prospice mole , Uilia principibus linque sepulcra piis . 
Cornipedes cuncti , quos gignunt bellica rura Quosque cruentatis deluit unda toris , Algida qui Tanais domuistis dorsa profundi . 
Quorum praeualidas ungula calcat aquas : Ecce Padanus adest sonipes , cui iudice recto Cedant Haemonii quos fouet aura poli . 
Ille pruinosis qui mandit gramina lustris , Et merito et forma dispar utroque uenit . 
Molliter incedit membris formosus honestis , Oblectat uisum dulcis in obsequio . 
Nil iam Phasiacam collaudet fabula prolem . 
Nec peregrina ferant nomina celsa caput . 
Uerus honor uitem tribuit , sed munera uitis Ieiuno non dant ligna ministerio . 
Ut sceptrum princeps , sic gestat dextera uitem : Utribus exornet diua corona caput . 
Uitifer hic siccus matrem complector erilis , Uberibus pressis quae mihi uina negat . 
Heu quotiens calidis uitis sine fruge labellis Illusit , nudo nomine me refouens ! 
Terrarum culpis uitium , potator , obumbras : Ebrius esse nequis uina uomens Ligurum . 
Dum replet madidus feruentia pectora Bacchus , Indicunt ualidam pocula nostra sitim . 
Dicendi palmam Uictoria tollit amico , Transit ad Ambrosium : plus fauet ira deae . 
In Ligurum terris potorem qui uocat errat : Numquid uina bibit uina bibens Ligurum ? 
Suscipe uersiculos , Ennodi proxime , nostros , Ut librum nobis reddere non desinas : Ne foedes cultum , dum reddere , maxime , non uis , Quae pridem nobis es quoque pollicitus . 
Si te , Messala , studiis mihi pandere uelles , Non deerant libri , quos tibi , dulce , darem . 
Mens iniusta nimis quod spernat tollit amanti , Nec gratum est munus , quod fugit ingenium . 
Artis grammaticae librum de carmine fracto Qui poscit , solidos certat habere pedes . 
O utinam Musis contingant munere nostro De te quandoque gaudia certa , puer ! 
Uitant loripedem , nisi fallor , pangere uersum , Uel quos in somnis respiciunt studia . 
Uxor flasconis cupis dotata Falerni , Semper inexhausto pectus repleta Lyaeo , Quae Bacchum madidis colui uenerata labellis , Turgida ructato permulcens numina musto , Concludor sicci bene conscia tegmine busti . 
Est tamen ad superos coniunx mihi nobilis , euoe , Pocula quem numquam possint transire beata . 
Quem si fata uirum seruant , tibi uiuimus ambo . 
Funus obit , uirgo quotiens in busta refertur . 
Unum iter est mortis criminis obsequium . 
Dalmatiae meritis uicta est natura rebellis , Degeneri caelum nobilitate tenet . 
Hoc satis est mundum calcasse in corpore mundi , De uitio sumptam cedere nil uitiis . 
Stemmatis haec lucem transcendit sole pudoris , Mens cum proposito consociata fuit . 
En sine nube pluit sub tectis imbre sereno Et caeli facies pura ministrat aquas . 
Proflua marmoribus decurrunt flumina sacris Atque iterum rorem parturit ecce lapis . 
Arida nam liquidos effundit pergula fontes , Et rursus natis unda superna uenit . 
Sancta per aetherios emanat lympha recessus , Eustorgi uatis ducta ministerio . 
Ut ualeant aquilae formatos prodere fetus , Uitalis tenerum frangit tepor insitus ouum . 
Tunc pius artatam lacerat pater impiger aedem , Ut pariat rursus studio quos edidit aluo . 
Mox generis testem Phoebum ciet arbiter idem , Inuenit internam rimatus lumine lucem . 
Non aliter celso pueros de stemmate cretos Doctrinae radiis opponit cura parentis . 
Quam bene flammarum constanter , respice , bella Excipiunt teneri , uincentes fulgura uisu ! 
Una domus duplici discreta iungitur aede Partiturque suum quod bene nectit opus . 
In geminis simplex radiat pia gloria tectis Et de diuisis consociatur honos . 
Ne procul aut ibidem sacros confunderet usus , Constanti numerum sors dedit ampla loco . 
