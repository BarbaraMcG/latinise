Quis potest Deo placere Novissimo in tempore Variatis insignibus Veritatis ordinibus Exceptis contemptoribus Mundi praesentis istius ? 
Altus prosator , vetustus Dierum et ingenitus Erat absque origine Primordii et crepidine , Est et erit in saecula Saeculorum infinita ; Cui est unigenitus Christus et sanctus spiritus Coaeternus in gloria Deitatis perpetua . 
Non tres deos depromimus , Sed unum Deum dicimus Salva fide in personis Tribus gloriosissimis . 
Bonos creavit Angelos Ordines et Archangelos Principatuum ac Sedium , Potestatum , Virtutium , Uti non esset bonitas Otiosa ac maiestas Trinitatis in omnibus Largitatis muneribus , Sed haberet , caelestia In quibus privilegia Ostenderet magnopere Possibili fatimine . 
Caeli de regni apice Stationis angelicae Claritate prae fulgoris , Venustate speciminis Superbiendo ruerat Lucifer , quem formaverat , Apostataeque angeli Eodem lapsu lugubri Auctoris cenodoxiae , Pervicacis invidiae , Ceteris remanentibus In suis principatibus Draco magnus taeterrimus , Terribilis et antiquus , Qui fuit serpens lubricus , Sapientior omnibus Bestiis et animantibus Terrae ferocioribus , Tertiam partem siderum Traxit se cum in barathrum Locorum infernalium Diversorumque carcerum Refugas veri luminis Parasito praecipites . 
Excelsus mundi machinam Praevidens et harmoniam , Caelum et terram fecerat , Mare , aquas condiderat , Herbarum quoque germina , Virgultorum arbuscula , Solem , lunam ac sidera , Ignem ac necessaria , Aves , pisces et pecora , Bestias , animalia , Hominem demum regere Protoplaustum praesagmine . 
Factis simul sideribus , Aetheris luminaribus , Conlaudaverunt angeli Factura pro mirabili Immensae molis Dominum , Opificem caelestium , Praeconio laudabili , Debito et immobili Concentuque egregio Grates egerunt Domino Amore et arbitrio , Non naturae donario . 
Grassatis primis duobus Seductisque parentibus Secundo ruit diabolus Cum suis satellitibus , Quorum horrore vultuum Sonoque volitantium Consternarentur homines Metu territi fragiles , Non valentes carnalibus Haec intueri visibus , Qui nunc ligantur fascibus , Ergastulorum nexibus . 
Hic sublatus e medio Deiectus est a Domino , Cuius acris spatium Constipatur satellitum Globo invisibilium Turbido perduellium , Ne malis exemplaribus Imbuti ac sceleribus Nullis unquam tegentibus Saeptis ac parietibus Fornicarentur homines Palam omnium oculis . 
Invehunt nubes pontias Ex fontibus brumalias Tribus profundioribus Oceani dodrantibus Maris , caeli climatibus , Caeruleis turbinibus Profuturas segitibus , Vincis et germinibus , Agitatae flaminibus Thesauris emergentibus , Quique paludes marinas Evacuant reciprocas . 
Caduca ac tyrannica Mundique momentanea Regum praesentis gloria Nutu Dei deposita ; Ecce , gigantes gemere Sub aquis magno ulcere Comprobantur , incendio Aduri ac supplicio Cocyti quae Charybdibus Strangulati turgentibus , Scyllis obtecti fluctibus Eliduntur et scrupibus . 
Ligatas aquas nubibus Frequenter crebrat Dominus , ut ne erumpant protinus Simul ruptis obicibus , Quarum uberioribus Venis velut uberibus Pedetentim natantibus Telli per tractus istius Gelidis ac ferventibus Diversis in temporibus Usquam influunt flumina Nunquam deficientia . 
Magni Dei virtutibus Appenditur dialibus Globus terrae et circulus Abysso magnae inditus Suffultu Dei , iduma Omnipotentis valida , Columnis velut vectibus Eundem sustentantibus , Promontoriis et rupibus Solidis fundaminibus Velut quibusdam basibus Firmatus immobilibus . 
Nulli videtur dubium In imis esse infernum , Ubi habentur tenebrae , Vermes et dirae bestiae , Ubi ignis sulphureus Ardens flammis edacibus , Ubi rugitus hominum , Fletus et stridor dentium , Ubi Gehennae gemitus Terribilis et antiquus , Ubi ardor flammaticus , Sitis famisque horridus . 
Orbem infra , ut legimus , Incolas esse novimus , Quorum genu precario Frequenter flectit Domino , Quibusque impossibile Librum scriptum revolvere Obsignatum signaculis Septem de Christi monitis , Quem idem resignaverat , Postquam victor exstiterat Explens sui praesagmina Adventus prophetalia . 
Plantatum a prooemio Paradisum a Domino Legimus in primordio GenesiS nobilissimo , Cuius ex fonte flumina Quattuor sunt manantia , Cuius etiam florido Lignum vitae in medio , Cuius non cadunt folia Gentibus salutifera , Cuius inenarrabiles Deliciae ac fertiles . 
Quis ad condictum Domini Montem ascendit Sinai ? 
Quis audivit tonitrua Ultra modum sonantia , Quis clangorem perstrepere Inormitatis buccinae ? 
Quis quoque vidit fulgura In gyro coruscantia , Quis lampades et iacula Saxaque collidentia Praeter Israhelitici Moysen iudicem populi ? 
Regis regum rectissimi Prope est dies Domini , Dies irae et vindictae , Tenebrarum et nebulae Diesque mirabilium Tonitruorum fortium , Dies quoque angustiae , Maeroris ac tristitiae , In quo cessabit mulierum Amor ac desiderium Hominumque contentio Mundi huius et cupido . 
Stantes erimus pavidi Ante tribunal Domini Reddemusque de omnibus Rationem affectibus , Videntes quoque posita Ante obtutus crimina Librosque conscientiae Patefactos in facie ; In fletus amarissimos Ac singultus erumpemus Subtracta necessaria Operandi materia . 
Tuba primi archangeli Strepente admirabili Erumpent munitissima Claustra ac poliandria , Mundi praesentis frigora Hominum lucescentia Undique conglobantibus Ad compagines ossibus , Animabus aethralibus Eisdem obviantibus Rursumque redeuntibus Debitis mansionibus . 
Uagatur ex climactere Orion caeli cardine Derelicto Virgilio , Astrorum splendidissimo , Per metas Thetis ignoti Orientalis circuli ; Girans certis ambagibus Redit priscis reditibus , Oriens post biennium Vesperugo in vesperum ; Sumpta in problematibus Tropicis intellectibus . 
Xristo de caelis Domino Descendente celsissimo Praefulgebit clarissimum Signum crucis et vexillum , Tectisque luminaribus Duobus principalibus Cadent in terram sidera Ut fructus de ficulnea , Eritque mundi spatium Ut fornacis incendium ; Tunc in montium specubus Abscondent se exercitus . 
Ymnorum cantionibus Sedulo tinnientibus , Tripudiis sanctis milibus Angelorum vernantibus Quattuorque plenissimis Animalibus oculis Cum viginti felicibus Quattuor senioribus , Coronas admittentibus Agni Dei sub pedibus , Laudatur tribus vicibus Trinitas aeternalibus . 
Zelus ignis furibundos Consumet adversarios Nolentes Christum credere Deo a patre venisse . 
Nos vero evolabimus Obviam ei protinus Et sic cum ipso erimus In diversis ordinibus Dignitatum pro meritis Praemiorum perpetuis Permansuri in gloria A saeculis in saecula . 
In te , Christe , credentium Miserearis omnium ; Tu es Deus in saecula Saeculorum in gloria . 
Deus , in adiutorium , Intende laborantium , Ad dolorum remedium Festina in auxilium . 
Deus , pater credentium , Deus , vita viventium , Deus deorum omnium , Deus , virtus virtutium . 
Deus , formator omnium , Deus et iudex iudicum , Deus et princeps principum , Elementorum omnium . 
Deus opis eximiae Caelestis Hierosolymae , Deus , rex , regni gloria , Deus , ipse victoria . 
Deus aeterni luminis , Deus inenarrabilis , Deus altus , amabilis , Deus inaestimabilis . 
Deus largus , longanimis , Deus , doctor docibilis , Deus , qui facit omnia , Nova cuncta et vetera . 
Dei patris in nomine Filiique sui prospere , Sancti spiritus utique Recto vado itinere . 
Christus lorica militum , Christus creator omnium . 
Christus , redemptor gentium , Christus , amator virginum , Christus , fons sapientium , Christus , fides credentium Christus , salus viventium Et vita morientium , Coronavit exercitum Nostrum cum turba martyrum . 
Christus crucem ascenderat , Christus mundum salvaverat , Christus et nos redemerat , Christus pro nobis passus est ; Christus infernum penetrat , Christus caelum ascenderat , Christus cum Deo sederat , Ubi nunquam defuerat . 
Gloria haec altissimo Deo patri ingenito , Honor ac summo filio , Unico , unigenito , Spirituique optimo , Sancto , perfecto , sedulo Amen , fiat perpetua In sempiterna saecula . 
Te timemus terribilem Nullum credentes similem , O Iesu amantissime , O rex regum rectissime . 
Noli , pater , indulgere Tonitruo cum fulgure , Ne frangamur formidine Huius atque uridine . 
Te cuncta canunt carmina Angelorum per agmina , Teque exaltent culmina Caeli vaga per fulmina . 
Benedictus in saecula Recta regens regimina . 
Iohannes coram Domino Adhuc matris in utero Repletus Dei gratia Pro vino atque sicera . 
Manet in meo corde Dei amoris flamma , Ut in argenti vase Auri ponitur gemma . 
