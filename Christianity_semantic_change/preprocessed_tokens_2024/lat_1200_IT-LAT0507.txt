DE COLORE Color est lux incorporate perspicuo . 
- Perspicui vero duae sunt differentiae : est enim perspicuum aut purum separatum a terrestreitate , aut impurum terrestreitatis admixtione . 
- Lux autem quadrifarie partitur : quia aut est lux clara vel obscura , pauca vel multa . 
Nec dico lucem multam per subiectum magnum diffusam . 
Sed in puncto colligitur lux multa , cum speculum concavum opponitur soli et lux cadens super totam superficiem speculi in centrum sphaerae speculi reflectitur . 
Cuius etiam lucis virtute in ipso centro collecta combustibile citissime inflammatur . 
Lux igitur clara multa in perspicuo puro albedo est . 
Lux pauca in perspicuo impuro nigredo est . 
Et in hoc sermone explanatus est sermo Aristotelis et Averrois , qui ponunt nigredinem privationem et albedinem habitum sive formam . 
Sequitur etiam ex hoc sermone , quod colores proximi albedini , in quibus potest fieri recessus ab albedine et permutatio , septem sunt , nec plures nec pauciores . 
- Similiter septem erunt proximi nigredini , quibus a nigredine versus albedinem ascenditur , donec fiat concursus aliorum septem colorum , quibus ab albedine descenditur . 
Cum enim albedinis essentiam tria constituant , scilicet lucis multitudo , eiusdemque claritas et perspicui puritas , duobus manentibus cuiuslibet trium potest fieri remissio , eritque per hunc modum trium colorum generatio ; vel quolibet trium solo manente , duorum reliquorum erit remissio , et sic fiet aliorum colorum a tribus prioribus trina generatio ; aut omnium trium simul erit remissio ; et sic in universo ab albedine erit septem colorum immediata progressio . 
Consimilis est ratio , per quam ostenditur a nigredine per septem colores illi proximos versus albedinem ascensio . 
Erunt ergo in universo colores sedecim : duo scilicet extremi et hinc inde septem extremis annexi hinc per intensionem ascendentes illinc per remissionem descendentes ac in medio in idem concurrentes . 
In quolibet autem colorum mediorum gradus intensionis et remissionis sunt infiniti . 
Unde qui per numerationem et combinatione eorum , quae intenduntur et remittuntur , multitudinis scilicet et claritatis luminis et etiam puritatis perspicui et oppositorum his , fiunt colores novem , per numerationem graduum intensionis et remissionis erunt infiniti . 
Quod autem secundum dictum modum se habeat colorum essentia et eorundem multitudo , non solum ratione , verum etiam experimento manifestum est his , qui scientiae naturalis et Perspectivae profundius et interius noverunt principia . 
Quod est , quia sciunt figurare perspicuum , sive fuerit purum sive impurum ita , ut in ipso recipiant lumen clarum , sive si maluit obscurum et per figuram formatam in ipso perspicuo lumen paucum faciant , aut ipsam pro libito multiplicent ; et sic per artificium omnes modos colorum , quos voluerint visibiliter ostendere possunt . 
Explicit tractatus de colore secundum Lincolniensem . 
