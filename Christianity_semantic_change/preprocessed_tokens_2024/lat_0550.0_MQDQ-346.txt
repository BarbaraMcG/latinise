Naturae genitor , quae mundum continet omnem , Annue , rex caeli , positum telluris et undae , in quas imperium mortalibus ipse dedisti , materie tanta me promere carmine digno . 
incipiens terrae tractus pontique meatus et fluuios canere atque urbes populosque per orbem discretos , late refluum memorare parabo oceanum , tellus quo cingitur aequore tota , insula ceu sese diffundens litore uasto . 
non tamen assiduo teres undique margine circum clauditur haec , bifido sed brachia litore pandens artatur rapidos cursus ad solis utrimque , assimilis fundae . 
sed quamuis corpore toto una sit haec , homines tris dicunt esse diremptas : et primam Libyen , post Europen Asiamque . 
sed Libyam Europae discernit finibus amplis linea , quam obliquant Gades atque ostia Nili : qua boreae excurrit Memphitis terra sub axes atque locum uouit Spartano fama Canopo . 
sed terras aquilo qua frigore damnat iniquo , Europen Asiae Tanais disiungit ab oris , Sauromatas linquens Scythiam qui gurgite uasto perstringit praecepsque ruit Maeotida poscens . 
at medius finis iamiam declinis ad austrum est , quas Hellesponti fauces dixere priores ; sed magis australis sunt terminus ostia Nili . 
per mare sic fluuiosque duos discernitur orbis . 
ast alii terris malunt discernere terras . 
finibus est Asiae latus artum lingua supernis , Caspia quam mediam faciunt atque aequora Ponti Euxini : locus hic discrimen dicitur esse Europes Asiae disiungens ruribus arua . 
ast alius finis longissimus exit in austros , qui secat Aegypti terras aequorque Sabaeum : separat hic Libyen Asiae confinia rumpens . 
talia mortales perhibent discrimina terrae . 
circuit oceani gurges tamen undique uastus , qui , quamuis unus sit , plurima nomina sumit . 
finibus Hesperiis Atlanticus ille uocatur ; at boreae qua gens feruens Arimaspa sub armis dicitur ille piger nec non Saturnius , idem mortuus ast aliis , minimo quod lumine solis perfruitur : tarde radios nam suscipit ortus , nubibus et crassis premitur nimbisque grauatur . 
unde tamen primo conscendit lumine Titan , Eoumque uocant atque Indum nomine pontum . 
sed qua deuexus calidum polus excipit austrum , Aethiopumque simul pelagus Rubrumque uocatur , qua deserta patet tellus ardore perusta . 
circuit oceanus sic totum maximus orbem , nominibus uariis celebratus et aequore tanto . 
hinc atque inde sinus penetrabilis efficit ille exiguos multos , dirimens mare , quattuor amplos . 
persecat Hesperiam primus , qui porgitur undis , Pamphylumque latus Libyae pertendit ab oris . 
hoc minor est , reliquis maior , quem Caspia tellus suscipit intrantem uastis aquilonis ab undis , nomine Saturni quod Tethys possidet aequor : Caspius iste sinus simul Hyrcanusque uocatur . 
at duo , qui ueniunt australis ab aequore ponti , hic supra currens mare Persidis efficit altum , e regione situs qua Caspia uoluitur unda ; fluctuat ast alter Panchaeaque litora pulsat , Euxini contra pelagus protentus in austros . 
hosce sinus perhibent quos Tethyos efficit unda maiores : nam sunt alii multique minores . 
nunc maris Hesperii lustrabo carmine tractus , flexibus in uariis qui frangitur aequore pontus , has stringens pelago terras , circumfluus illis , montibus et radens suppostasque urbibus oras . 
adsis , o numen , studiorum praesul et artis , ordine principium capiens Atlantis ab unda , Herculeo celebrant qua metae munere Gades caeliferasque tenet stans Atlas monte columnas . 
est primus uastis qui pontus Hibericus undis diuidit Europen Libya , communis utrique . 
hinc atque hinc statuae sunt : ambae litora cernunt , haec Libyes , haec Europes , aduersa tuendo . 
Gallicus hinc gurges , qui Celtica litora pulsat , excipit . 
hunc sequitur Ligurum cognomine dictus . 
qua domini rerum terris creuere Latinis , ad Leucen Petran aquilonis ab axe reductis , quae freta Sicaniae concludit litore curuo . 
insula sed Cyrnos propriis pulsatur ab undis inter Sardonium pelagus Celtumque refusis . 
inde salis tumidus Tyrrheni uoluitur aestus ad partes uergens australes . 
excipit istum Sicaniae gurges solis deflexus ad ortus , qui procul effusus Pachyni distenditur oris ad Cressam summam , quae prominet aequore rupe , qua Gortyna potens , mediis qua Phaestus in aruis . 
arietis hanc rupem simulantem uertice frontem pro merito Graii Criu dixere metopon . 
hoc mare Gargani concludit Iapygis ora . 
illinc incipiens extenditur Hadria uastus , ad boream penetrans pelago solemque cadentem ( Ionius pariter sinus hic perhibetur ab orbe ) , diuidit et geminas diuersis partibus oras , quas tamen extremas coniungit terminus unus . 
ad dextram partem protenditur Illyris alma ; post hanc Dalmatiae populorum martia tellus . 
at laeuam Ausoniae porrectus continet Isthmos , quem tria circumdant maria undique litore curuo : Tyrrhenum , Siculum nec non simul Hadria uastus . 
finibus at propriis exceptant singula uentos : Tyrrhenum zephyro , Siculum sed tunditur austro , Hadria succurrens eoo frangitur euro . 
at post Sicaniam tractu diffunditur alto ad Syrtim pelagus , Libycis quae cingitur oris , maiorem ; post quam minor excipit aequora longe , atque sinu gemino resonantia litora pulsant . 
finibus a Siculis Cretaeum tenditur aequor , ad solis ueniens ortus , Salmonida poscens , dicitur eous qui Cretae terminus esse . 
post hanc est geminum mare uastum fluctibus atris , flatibus Ismarici boreae quod tunditur acris , qui ruit aduersus celsae de partibus arcti . 
quod prius est , Pharium perhibent ; hoc litora tangit praecipitis Casii montis . 
post unda secunda Sidonium est pelagus ; penetrat qua gurgite pontus Issicus , arctoas ad partes aequore uergens , non longe rectus : Cilicum nam frangitur oris . 
hinc zephyros poscens ueluti draco flectitur undis , qui iuga montiuagus uastat siluasque fatigat . 
partibus extremis Pamphylia clauditur isto , atque Chelidoniae rupes cinguntur eodem . 
at procul hunc zephyrus finit Patareide summa . 
post haec arctoas ad partes aspice rursus Aegaeum , superat qui fluctibus aequora cuncta , dispersas uasto qui gurgite Cycladas ambit . 
terminat hunc Imbros pariter Tenedosque coercens , angusta trahitur qua fauce Propontidis unda ; Asia quam supra populis distenditur amplis ad notiam partem , qua latus ducitur Isthmos . 
Threicius sequitur post Bosphorus , ostia Ponti : hoc nullum perhibent terras angustius orbis esse fretum dirimens ; hic sunt Symplegades artae . 
panditur hinc Ponti pelagus Titanis ad ortus ; quod petit obliquo boream solemque meatu . 
hinc atque hinc medio procurrunt aequore colles : unus , qui ueniens Asiae de parte Carambis dicitur australi ; sed contra finibus alter prominet Europae , hunc Criu dixere metopon . 
ergo conueniunt aduersi , gurgite tanto distantes quantum ternis transire diebus eualeat nauis . 
bimarem sic aequore Pontum aspicias similem cornu , quod flectitur arcus neruo curuati distento : dextera neruum assimilat ( recto trahitur nam linea ductu , extra quam , boream quod scandit , sola Carambis ) ; sed formam cornu geminatis flexibus edit litus , quod Pontum cingit sub parte sinistra . 
in quam Maeotis penetrans aquilonis ad axes , quam Scythiae gentes circumdant undique ripis et matrem Ponti perhibent Maeotidis undam ; scilicet hinc Ponti uis exit gurgite multo Cimmerium torrens per Bosphoron ; hic ubi Taurum Cimmerii gelidis habitant sub finibus imum . 
haec maris est species , splendens haec forma profundi . 
nunc tibi telluris regiones carmine pandam , ut cernas animo non uisas lumine terras atque docens alios lauderis pectore docto . 
incipiens Libye tenuisque a Tethyos undis , oceanus Tyrias qua pulsat gurgite Gades , tenditur ad notias partes et solis ad ortus et mensae formam reddit mensoribus artae , quam tradunt terrae non aequa margine cinctam . 
terminat haec fines Rubri prope litora ponti latos , Aethiopum populus quos possidet alter ; quem calidis iuxta terris pascuntur Erembi . 
has pelli similes pardi dixere priores : namque solum squalens orbes distinguit opacos . 
hac sitis , hac umor latos uariatur in agros . 
sed summam Libyen habitant ad Tethyos undas , Alcidae qua sunt statuae , Maurusia plebes . 
post hos immensae Nomadum de semine gentes atque Masaesylii nec non Massylia proles . 
saltibus hos duris asper siluisque uagantes uictus alit saeua quaesitus caede ferarum ; scilicet ignaros terras perfindere rastris agricolasque boues plaustris domitare sonoris ; namque errant nemorum per dumos more ferarum . 
quos prope tenduntur fines Carthaginis altae , perpetuas Tyriis celebrat quae condita laudes ; qua regnans felix Dido per saecula uiuit atque pudicitiam non perdit crimine falso . 
hanc minor insequitur Syrtis maiorque secunda ; qua tumor immensus Tyrrheni pellitur aestus accessusque furit siccisque recessus harenis . 
ast inter Syrtis urbs est , quam nomine dicunt esse Nean polin ; hanc supra iustissima fertur hospitiis gaudens gens degere Lotophagorum . 
hos licet ad fines desertas cernere terras extinctis populis Nasamonum marte Latino . 
Asbystae post hos terrarum rura tenentes in medio , summus Libycis et gentibus Hammon . 
nec non Cyrene clarorum mater equorum , urbis Amyclaeae populus quam condidit olim . 
Marmaridae post haec Aegypti ad flumina uertunt , Gaetulique super sunt uicinique Nigretes . 
continuo post hos sequitur Phaurusia tellus . 
hanc habitant iuxta Garamantes Debride clari , quae superat cunctas urbs miro munere fontis , frigore qui noctis feruet calefactus et umbris , at solis friget radiis glacialis et igni . 
omnibus extrema populis clauduntur in ora Aethiopes ; Libyes ubi finit litora Cerne , oceanum nimio quae pulsat sole calentem . 
nec longe feruent Blemyum sub collibus agri . 
hinc fluuii pinguis descendunt flumina Nili , Partibus a Libycis qui currens solis ad ortus Siris ab Aethiopum populis cognomine fertur : uersum cultores Nilum dixere Syenes . 
hinc boreae currens ad partes flumine pingui fertilis Aegypti terras fecundat opimas septenoque ferit Pellaeum gurgite pontum . 
non alius tantum fluuiorum ditat harenas atque trahens limum complectitur ubere campos . 
hic latis Libyen Asiae disterminat oris : haec ortus cernit , uidet austros illa calentes . 
hunc habitant iuxta sapientum corda uirorum , disposuere uias qui uitae mente potenti et primi dederunt sulcos et semina terris , obliquos solis tractantes pectore cursus . 
horum telluris fines nunc carmine dicam et formam , celebrat quam gloria magna per orbem . 
haec igitur latis diffusa patescit in aruis fertilis et superans alias pinguedine glebae . 
marginibus laterum formatur at undique ternis ; lata quidem boreae sub litore tenditur oris ; ast ortus angusta petit summamque Syenen , qua celsi mediam montes utrimque coercent , irrigui per quam descendunt flumina Nili . 
hanc habitant homines multi pariterque opulenti ; qui ueteris claraeque colunt sub moenia Thebes , quam perhibent centum portas habuisse priores , filius Aurorae Memnon qua regna tenebat . 
hic sunt et septem mediis in finibus urbes , quas celebrat totum discurrens fama per orbem ; et quicumque maris uiuunt prope litora uasti , qua lacus est ingens liquidae Serbonidis undae . 
ad cuius zephyrum Macetum sunt moenia regis et Pharos Idothees scopuli Pallenidis alti . 
post urbs sub Casio Pelusi uergit ad ortus , nauigiis populus duris quam possidet aptus . 
non tamen est Libyes ponendus finibus iste ; scilicet eoas Nili qui continet oras , Nili , quem circum floret mirabilis arbor extinguitque sitim pomo , cui nomen adipsos . 
haec facies Libyes , hic claudit terminus illam . 
sunt tamen huic aliae gentes , quae litore summo Tethyos aut mediis habitant telluris in aruis et gratas circum ripas Tritonidis undae . 
hic lapis , heeliotropius qui nomine uero dicitur , est ; uertit radios nam solis , in unda siquis eum fusa labris immergat aenis , sanguineaque rubens resplendet luce coloris ; purior at soli renitet nudatus ab undis . 
si placet Europes quoque me tibi dicere formam , haud taceam . 
similis Libyae est , sed uergit ad arctos , finibus et pariter distentis pergit ad ortus ; linea namque Asia similis disiungit utramque : haec notias spectat partes , aquilonis at illa . 
ast ambas unam si terras esse putemus , assimilent conum laterum compagibus aequis , cuius ad occasus est summum , lata sub ortu : sic Europa tibi facili dinoscitur arte . 
ad cuius summum , prope metas Herculis alti , magnanimae gentes , dederat quis nomen Hiberus , ad spatium multum terrarum rura colentes , oceanum boreo contingunt frigore durum , scrutanturque decus pulchrum sapientibus auri , quos tamen haud maculat praesens nec deicit absens . 
qua sunt Germani bellaces atque Britanni . 
saltibus Hercyniis Germania subiacet atrox : haec tergo similis taurino dicitur esse et pascit uolucres , mirum , fulgentibus alis , quis ducibus noctu cernuntur flexa uiarum . 
Pyrenes sequitur mons . 
post hunc Celtica tellus , Eridani fontes contingens rauca fluenta . 
hic Phaethonta suum carae luxere sorores ; hic electra legunt alnis stillantia Celtae , sucina quae memorant , mellis uiniue colore , quae paleas rapiunt tractu frondesque caducas . 
post hos Tyrrheni , quos iuxta solis ab ortu incipiunt Alpes ; quibus exit gurgite uasto oceani rumpens glacialis litora Rhenus . 
hunc prope consurgit fons Histri flumine longo ; qui poscens ortus Euxini peruenit undas irriguam Peucen amplexus gurgite quino . 
cuius ad arctoas est partes barbara tellus innumeras gentes gremio complexa reducto , cui finem faciunt Maeotidis ostia uastae . 
hinc sunt Germanique truces et Sarmata bellax atque Getae nec non Basternae semina gentis Dacorumque manus et martia pectora Alani atque dromon Tauri retinentes fortis Achilli angustum et longum Maeotidis ostia iuxta . 
hos equites supra celeres funduntur Agaui , atque Melanchlaenum populus metuendus in arcu . 
post Hippemolgi sunt Hippopodesque potentes atque Gelonus cum Neuris , pictique Agathyrsi , hic ubi descendit porrecta Borysthenis unda Euxinumque subit Criu prope tracta metopon . 
e regione iacet locus hic Symplegados artae . 
hic sunt Ardisci quoque Panticapique fluenta : diuidui currunt Riphaeis montibus ambo . 
hi miscent qua se ponti glacialibus undis , nascitur electrum praefulgens luce nitenti , mense solet primo qualis splendescere luna . 
hos adamanta legunt iuxta fortes Agathyrsi . 
tot dirimit gentes aquilonis partibus Hister . 
huius ad australes terras Gerraeque feroces Noriciique colunt bellaces Pannoniique et Mysi Thracum boreis in finibus orti ; in quorum terris , quas Ponti praefluit unda , ignipotens oleo commixto gignitur herba , medica cui nomen ; cuius compescere flammas si quis aqua cupiat , plus ignem pascit in illa : pulueris hunc iactus potis est extinguere solus Thraces arant post hos latissima rura tenentes , quae torrens stringit finitque Propontidis unda atque Hellesponti fauces , Aegaeus et altus . 
nascitur hic scopulis Pallenae gemma refulgens , asterium perhibent : stellis certare putatur et flammae similis splendenti lumine lychnis . 
hi ripas Histri porrectas undique cingunt . 
Europae reliquas nunc partes aspice ternas , Phoebeos uergens quibus eminet illa sub ortus . 
prima est , Hispanum quae frangit litore pontum ; altera , Tyrrhenum quae pulsat molibus aequor ; tertia , quae Graios circumflua gurgite pascit . 
sed tamen oceanum contingit Hiberica tellus occiduum , Calpen qua summam sustinet unam Herculis e statuis ; quam supra diues et alta Tartessus Cempsique , sedent qui collibus imis Pyrenes , caelum quae tangit uertice summo . 
ast ambas inter tellus iacet Ausonidarum , limite quam recto mediam secat Appenninus , qui mons , incipiens boreis ex Alpibus altus , in freta Sicaniae porrectas terminat oras . 
hunc urbes circum populi gentesque frequentant , quos breuiter retegam nostro tibi carmine cunctos . 
Tyrrheni primum fortes , iuxtaque Pelasgi , Cyllenes quondam propria qui sede relicta Tyrrhenis socias petierunt nauibus arces . 
hos prope sunt omni superantes laude Latini ; quorum per terras decurrit in aequora Thybris regius , irriguo dirimit qui gurgite Romam , Romam , quae genetrix regum dominatur in orbem . 
post hos pingue solum sequitur , Campania diues , hic ubi Parthenopes domus est castissima , frugum fertilis : hanc pontus propriis exceperat undis . 
ad noton est , longe supra Sirenida rupem , Picentis Silari gurges , spectabile flumen . 
hunc habitant prope Lucani Brettique coloni , ad Leucen petram longissima rura tenentes . 
hinc est ad boream Zephyri quae summa uocatur ; sub qua sunt Locri celeres , qui tempore prisco istuc reginam propriam uenere secuti , Ausoniamque tenent , qua currit flumen Halecis . 
moenia cernuntur Metaponti deinde Crotonque , quam pulcher gratam praeterfluit Aesarus urbem . 
ulterius pergens hinc templa Lacinia cernes . 
post haec est Sybaris , periit quae numinis ira praeponens hominum tumulos caelestibus aris , poscere qui Pisis ausi certamina soli . 
Samnites medio complectitur Itala tellus in gremio Marsosque simul . 
tunc deinde Tarentum tangitur aequoribus , quod muniuere Lacones . 
continuo Calabrae telluris rura sequuntur . 
usque Hyrii summam sed tendit Iapygis ora : qua salis Hadriaci trahitur uastissimus aestus atque sinum penetrans Aquileium colligit undas . 
alta Tegestraeon postremae moenia terrae , qua sinus Ionius finitur gurgite lasso . 
hi sunt Ausoniae populi gentesque potentes . 
flexilis hinc pontus conuertens uergit ad ortus atque Liburnorum terras Hyllisque feroces , Bulimeon pariter praestringens litora currit et uenit Illyrias late porrectus ad arces , quas tollunt montes excelsa Ceraunia summas . 
cernitur hic tumulus , qui Cadmi dicitur esse harmoniaeque simul ; namque hic serpentibus illi corpora post tempus longum mutasse feruntur in senio , postquam patriam Thebasque relinquunt . 
hic ollis aliud posuerunt numina monstrum : namque duo tumuli concurrunt , peste futura significant quotiens saeuissima damna colonis . 
haec regio fontem mirandae concipit undae , quem merito ueteres dixerunt nomine sacrum . 
nam gelidus superat cunctarum frigus aquarum , accensasque faces si quis prope duxerit undam , extinguit flammas ; recipit sed rursus easdem , admoueat dextra cum extinctam lampada fonti . 
sed supra Thracen nec non Epiron ad austros principium terrae doctissima Graecia sumit , ascendens multum geminoque sub aequore cincta , Aegaeo Siculoque ; mouent quae flamine uenti diuerso : Siculum zephyrus tenet , eurus at altum Aegaeum . 
sequitur Pelopis post insula lata , consimilis folio platani , quod muris acutam aequiperat caudam ; cuius iacet Isthmos imago , Hellados ad boream sibimet confinia iungens ; latior at tellus , folium ceu flexile , circum cingitur aequoribus . 
zephyrum Triphyllidis arua excipiunt ; per quam descendit flumine pulchro Alpheus , qui Messeni discinditur undis Eurotae : terris ambo nascuntur Aseis ; hic tamen Eleos et diuidit ille Laconas . 
hic mediis habitant late telluris in aruis Arcades Apidanei sub scopulos Erymanthi ; qua Melas atque Crathis fluuii , qua currit Iaon , tenditur atque uetus qua longo gurgite Ladon . 
hic merulos perhibent albos ( mirabile dictu ) , hic nasci lapidem , qui tacto accensus ab igni extingui nequitur : quem Grai nomine uero Asbestum memorant ; ferri nitet ille colore . 
iuxta est Argiuum tellus pariterque Laconum : ortus Argiui uerguntque Lacones ad austros . 
aequoribus geminis isthmos pulsatur utrimque : hoc Ephyren contra zephyrus , sed uerberat illud Eurus ; in immensum quae mergitur unda profundum nomine quam Danai dixere Saronida prisco . 
Attica sed tellus post isthmon solis ad ortum est . 
hinc Orithyiam Boreas rapuisse puellam traditur . 
hic Ilisos aquis deuoluitur amnis . 
Boeotum sequitur finis ; quo dicitur unda esse potestatis diuersae : namque duobus fluminibus uertit ueruecum lana colorem ; hoc fuscat niueas , hoc albat gurgite nigras . 
Locridis inde solum sequitur regionis et ora Thessalis et tellus Macetum cum moenibus altis ; sub cuius scopulos tangentes uertice caelum speluncae ueteris seruant insignia cladis : finibus in mediis terrarum namque uidentur ostrea muricibus siccata latentibus esse ; diluuium latebras dederat quod piscibus illas . 
concipit et parit hic naturae munere gemma , quam paeaniten perhibent : praegnantibus ista auxilium confert facilis releuamine partus . 
cernitur hinc niueas attollens uertice rupes Haemus Trhreicius . 
quem contra tenditur agris ad zephyrum regio Dodones lata feracis . 
ad cuius notias partes sub rupe Aracynthi Aetolae gentis sunt belli laude potentis campi , quos medios Acheloia persecat unda et mare Trinacrium perrumpit Echinadas inter . 
regna Cephallenae prope sunt sapientis Ulixi . 
iste galactiten ripis ostendit in altis : uberibus prodest nec non infantibus idem , et si quis terat hunc , albescit lacte liquescens . 
hunc fluuium iuxta , praeclaros solis ad ortus , Phocis ad arctoos uentos extenditur ingens , donec contingat calida ostia Thermopylarum sub iuga Parnasi ; Cephisos gurgite magno quam mediam dirimit descendens murmure uasto ; qua templum Phoebi memorabile Delphica sedes . 
nunc magno nobis sunt insulae ore canendae , quas homines toto dispersas aequore cernunt . 
est igitur ponto tellus circumflua prima , cui nomen Gadis . 
statuas haec Herculis inter a Tyriis colitur , Cotinussa uocata uetustis . 
Continuoque iacent Gymnesiae : has Baleares romani memorant . 
hinc frangitur aequor Ebuso . 
Sardoniae post quam pelago circumflua tellus fontibus e liquidis praebet miracula mundo , qui sanant oculis aegros damnantque nefando periuros furto , quos tacto flumine caecant . 
post quam non longe cernuntur litora Cyrni , Corsica quam pariter geminato nomine dicunt . 
hanc solam perhibent catochiten gignere terram ; corporibus lapis hic ceu glutine tactus adhaeret . 
nulla tamen tellus altissima robora siluae sic alibi generat . 
dehinc rupes Aeolidarum , quas septem numero perhibent cognomine Plotas ; quippe uiam ratibus pelago dant undique uasto . 
Trinacriae post has moles distenditur ampla , cardinibus ternis laterum quam terminat actus ; procurrens Pachyno longe claustrisque Pelori exterrensque rates Lilybaei cautibus aspris . 
eminet ad zephyrum Lilybe Pachynusque sub ortum aspicit Ausoniam boreaeque Pelorus ad axes . 
qua mare uix superant nautae cum mille periclis angustum , rapido quod frangit gurgite saxa . 
traditur hic pelagi diruptas uiribus olim excepisse fretum terras , cogente ruina . 
plurima sunt istic totum memoranda per orbem . 
Dianas fons est ( Camerina gignitur unda ) , quem si quis manibus non castis hauserit umquam , laetifico tristis non miscet pocula Baccho . 
haec eadem montem mirandum sustinet Aetnam , uertice qui summo rigida niue temperat ignem , nec superant flammae frigus nec frigora flammas . 
hic salis en Acragas miracula possidet unus , naturas in quo proprias mutare uidetur ignis et unda : salem namque illum soluere flammae , unda solet crepitus illi coniuncta mouere . 
hic et Halesinus fons est mitissimus undis , tibia quem extollit : cantu saltare putatur musicus et ripis laetans excurrere plenis . 
cernitur egregius lapis hic , cui nomen achates ; hoc dederat fluuius , cuius generatur ad undas ; hanc simulacra uides uenis ostendere gemmam . 
aequoris at Siculi , quod uastis funditur undis , ad noton est pontus Libyae Syrtisque uadosa maior ; at ulterius si pergas , cerne minorem occiduam , iuxta quam Menix insula fulget et Cercina simul , Libyca statione patentes . 
Hadria qua penetrat , uenias si parte sinistra , atque legas Calabrum litus , tunc insula magni ostendit sese Diomedis nomine dicta : quo profugus quondam uictor concesserat ille , coniugis incestae per fraudes Aegialeae . 
Ionium pergens Absyrtidas aequor ad ortus circuit : has olim Colchi tenuere feroces , lassi dum frustra Medeae furta sequuntur . 
continuo post hasce Liburnidas aspicis altas ad notias partes ; hinc saeua Ceraunia nautis ; insulae Ambraciae contra cernuntur in alto , et Corcyra potens , Ithaces atque aspera tellus , et quas oblimat riuis Acheloius amnis , flumine torrenti praecelsam Chalcida linquens . 
sed multae Amnisi boreae sub parte uidentur : Aegylaque , inde Cythera , Calauria dura colonis ; ad radios uergit sed Carpathus . 
hanc prope Crete pinguis et umbrosis extendens collibus Iden , ante ortus solis perhibent quam fulgere sole . 
gignitur hic alimos ; quam si quis mordeat herbam , compescit damnumque famis rabiemque diurnam . 
at Rhodos Aegyptum contra iacet , insula diues , Suniados contra quoque summum rupis , ad ortus ; nubila quam numquam uetuerunt lumine solis ; nam purus carae potitur telluris . 
Abantas supra sunt Salamis nec non Aegina . 
sed ortus cernentem Cyprum pontus Pamphylius ambit . 
post haec sunt ternae citra Patareida summam , fama Chelidonias celebrat quas nomine terras . 
nec procul est Arados Phoenices aequore cincta . 
Aegaei uero diuersis partibus alti ad fauces artas multae sunt insulae Abydi , confines Asiae dextrae Europesque sinistrae ; ad boream tamen haec pertendunt ordine longo . 
Europes Macris contingit Abantias oram et celsa Scyrus , Peparethus sacraque Lemnos , fertilis atque Thasos , simul Imbros , post Corybantum moenibus antiquis Samothracia cernitur aucta . 
ast Asiae partem quae tangunt aequore primam , Delon circumdant ; has dicunt Cycladas esse . 
continuo Sporadas ceu stellas aspicis almas , Ioniasque simul ; quas inter Caunus et altae sunt Samus atque Chius , celebratae nomine claro . 
Aeolicae post et Lesbus Tenedusque sequuntur . 
et sinus inde Melas Helles prorumpit in aequor . 
panditur hinc pelagus tumidaque Propontide feruet ad boream ; saxisque uiget Proconesus in illa . 
est etiam laeuis Euxini partibus una , quam Leucen perhibent , aduersa Borysthenis amni , pascit aues quoniam multas candore niuali . 
hic animas perhibent heroum laude potentes degere securas , uirtutis munere pulchro . 
Cimmerium recta sed si quis Bosphoron ibit , cernitur huic dextra uastae Maeotidis unda insula mole graui stans , Alopecea lata . 
post quam Phaenagoren Hermonassamque nepotes egregiae quondam coluerunt gentis Ionum . 
insulae hae celebres pelagi sunt nomine claro . 
ast alias refluum circumdat Tethyos aequor , quarum demonstrem positum regionis et auras . 
Aethiopes habitant Erythraeam pectore iusti , Atlantem iuxta longaeui ; finibus olim uenit Hyperboreis quae gens post fata perempti Geryonae , domuit quem uirtus Herculis ingens . 
sed summam contra Sacram cognomine , dicunt quam caput Europae , sunt stagni pondere plenae Hesperides , populus tenuit quas fortis Hiberi . 
ast aliae oceani iuxta boreotidas actas sunt geminae , Rhenique Britannides ostia cernunt ; hic etenim lasso perrumpit Tethya cursu . 
has tamen haud ualeat spatio superare per orbem insula . 
perfulget nigro splendore gagates hic lapis , ardescens haustu perfusus aquarum , ast oleo perdens flammas ; mirabile uisu , attritus rapit hic teneras , ceu sucina , frondes . 
nec spatio distant Nesidum litora longe ; in quibus uxores Amnitum Bacchica sacra concelebrant , hederae foliis tectaeque corymbis . 
oceani tranans hic nauibus aequor apertum ad Thulen uenies , quae nocte dieque relucet Titanis radiis , cum curru scandit ad axes signiferi , boreas succendens lampade partes . 
at nauem pelago flectenti aquilonis ab oris ad solem calido referentem lumen ab ortu aurea spectetur tibi pinguibus insula glebis . 
hinc tepidos proram conuertens nauis ad austros Taprobanen uenies , generat quae magna elephantes per fines Asiae ; iacet haec sub sidere cancri . 
litoribus cuius saliunt densissima cete , quae pascit uastum mare Rubrum montibus aequa ; tenditur horribilis quorum per terga , per armos spina ferens cladem fatumque sub ore feroci ; quippe solent pariter nauem sorbere uirosque : nam mala tam pelagus quam terra merentibus offert . 
ulterius pergas si post Carmanida summam , Ogyris occurrat ; qua dicitur esse sepulcrum regis Erythraei , dederat qui nomina ponto . 
Persicus inde sinus penetratur et Icaron offert ; insula quae fertur nimium placare Dianam . 
tot sunt ingentes , quas cingit Tethyos unda , insulae ; ast aliae diuersis partibus orbis dispersae ; plures famam latuere minores , duris difficiles nautis uel portibus aptae , quarum non facile est mihi promere nomina uersu . 
ast Asiae fines ambarum linea monstrat et formam , contra positarum in imagine coni . 
paulatim trahitur tamen haec orientis ad oras ; oceanus statuas Bacchi qua tangere fertur finibus Indorum postremis , gurgite torrens qua Ganges liquido Nysaeos irrigat agros . 
non tamen est spatio similis telluris apertae . 
scilicet ambabus penetrabilis unus in illis funditur oceani sinus et disterminat ambas . 
ast Asiae gremio triplex mare confluit undis : Hyrcanum pariter , Parthum simul atque Sabaeum ; haec noton , at boreos Hyrcanum uergit ad axes , gurgitis Euxini uicinum ; multa uirorum milia quod circum degunt per litora Ponti . 
amborum medius campis distenditur isthmos . 
ast Asiam qui mons excelsus diuidit omnem , incipit a mediis terrae Pamphylidis oris et longis sese spatiis producit ad Indos , nunc obliqua means , nunc recto limite currens ; uertice quem toruo perhibent cognomine Taurum . 
cornua nam summus scopulis imitatur acutis multifidusque suos huc colles spargit et illuc . 
ex hoc innumeri descendunt fontibus amnes in partes euri , zephyri boreaeque uel austri . 
quis memorare queat fluuiorum nomina cuncta ? 
non tamen est unum montis cognomen ubique , sed uarii flexus uariantur nomine multo ; singula sed propriis sunt nomina nota colonis . 
nunc igitur gentes illum populosque tenentes qui celebres , memorem ; sed felix numen adesto . 
Maeotae primi tangunt Maeotidis undas , Sauromataeque truces , gens aspera Martis in armis ; sanguis Amazonidum fortis quos protulit olim , Sauromatis mixtae quae Thermodonte relicto ingentes genuere uiros belloque potentes ; innumeras habitant qui siluas , gurgite uasto inter quas Tanais Maeotidis intima pulsat , Europen fluuio dirimens Asiamque reflexo : Europen zephyris , Asiam sub partibus ortus . 
Caucasiis exit cuius fons montibus altis , murmure cum uasto Scythiae per plana refusus . 
hunc tamen immenso torrentem flumine uertit in glaciem boreas horrendo flamine saeuus . 
heu miseros homines , habitant qui finibus illis aere damnati tristi nimioque rigore , quo pereunt pecudes pariter populique uirorum , ni propere linquant sua rura furentibus euris . 
hi Tanain habitant fluuium prope Sauromatarum . 
cui sunt uicini Sindi quoque Cimmeriique . 
post hos Cercetii ; iuxta quos Euxinus altis fluctuat aequoribus ; nec non Oretaeque feroces ; et qui Troianae post proelia gentis Achaei Ascalaphi regis uictricia signa sequentes dispulsi uentis istas uenere sub oras . 
post hos Eniochi , genuit quos Graecia tellus , et Zygii iuxta uiuunt regione sub una . 
intima sed Ponti , post fines Tyndaridarum , Aegypto missi Colchi tenuere coloni Caucasii montis prope collem et Caspia ponti litora ; qua celeres descendunt Phasidis undae Circaeosque secant campos atque aequora Ponti , nascitur Armenii fluuius qui uertice montis . 
ad cuius partes boreas et solis ad ortus , Euxinum dirimens et Caspia litora late , diffusus spatium per longum panditur isthmos . 
quem iuxta terras habitant orientis Hiberes , Pyrene quondam celso qui monte relicto , huc aduenerunt Hyrcanis bella ferentes . 
hic Camaritarum gens est carissima Baccho . 
fluctibus hanc propter persaeuit Caspius aestus , undique quem tereti concludit margine tellus . 
sed mare non ualeat tribus illud mensibus ulla scilicet immenso nauis transire profundo . 
hoc tamen exacuit pars una sub axibus aequor , qua tractum refugae miscetur Tethyos undae . 
multa quidem generat uiuis miracula rerum , sed tamen egregio crystalli pondere gemmam atque , malos lemures quod pellit munus , iaspim , nocturni manes fugitant quam membra tuentem . 
hoc igitur pelagus quae gentes undique cingunt , incipiens numerem primis aquilonis ab oris , quae uergunt zephyro , quas Caspia litora claudunt . 
primi sunt Scythiae populi Saturnia iuxta aequora uiuentes Hyrcanique ostia ponti . 
quos supra grypes ditissima rura smaragdo , qualem non alius terrarum possidet orbis , atque aurum sibimet defendunt pondere puro . 
omnia sed duri superans audacia lucri aduersus uolucres , heu , commouet arma uirorum : proelia nam faciunt Arimaspi grypibus hostes . 
hic et crystalli perlucet maxima moles . 
hinc Thynus sequitur . 
post fortis Caspia proles . 
hinc sunt Albani bellaces marte feroci , unde canes nati superant genus omne ferarum : magnus Alexander missum sibi uiderat inde uictorem barrique canem rabidique leonis . 
post hos Cadusi durissima rura colentes , et prope sunt Mardi sequiturque Hyrcania plebes . 
hinc Apyri , post quos Mardus deuoluitur amnis : Dercibius bibit hunc praeter Bactrusque fluentem , per quos Hyrcanum currens descendit in aequor . 
sed Bactri mediis habitant telluris in aruis , Parpessum late prope montem rura tenentes ; Dercibii uero sub Caspia litora uergunt . 
post hos Massagetae trans flumen Araxis , ad ortum , hospitibus saeui cunctis belloque feroces : non Bacchi donum , Cereris nec munera norunt , sed lac commixtum potant cum sanguine equino . 
hos iuxta uergit boream Chorasmia proles . 
Sugdias hanc sequitur ; rapidus quam diuidit Oxus , Emodum montem qui linquens Caspida rumpit . 
inde Sacae nimium certis gens mira sagittis , flumen Iaxartem iuxta quibus arua coluntur . 
et Tochari Phrurique et plurima milia Serum . 
illis nulla boum , pecoris nec pascua curae : uestibus utuntur , texunt quas floribus ipsi , quos tenuant lectos deserti finibus agri . 
ast alia Scythiae gens est extrema per arua , quos prope sunt tristes uentis et frigore terrae ; namque niues semper pulsant has grandine mixtae . 
Caspius his populis lustratur pontus et oris . 
aspice post Colchos nunc et post Phasidis undas , occasum uersus , populos in litore ponti Euxini densos usque ad Chalcedonis ora , Bosphorus angustat scopulis quae Thracius urgens . 
Byzeres primi ; quos iuxta terra Uechirum . 
Macrones post hos pariter Phyliresque sequuntur Mossynique , domos praebent quis lignea tecta , turribus arboreis habitantes , unde uocantur . 
hinc pecorum diues nimium gens est Tibarenum . 
hanc prope sunt Chalybes , durissima rura colentes , quos labor exercet saeuus ferrique metalla . 
uicinos istis campos terramque patentem Assyrii complent populi ; qua gurgite uasto inter Amazonidas Thermodon , Martius amnis , Armenium linquens montem descendit in aequor . 
huc Asiae quondam deuenit alumna Sinope , ex qua cognomen ceperunt moenia clara . 
illius fluuii rigidas prope frigore ripas inuenies lapidem crystalli pondere puro consimilemque gelu nec non splendore nitenti . 
gemma micans illic perlucet iaspidis albae . 
Iris continuo liquidus decurrit in aequor . 
post Halys est fluuius , boreae qui currit in oras atque Carambidis irrumpit prope litora Pontum , Armeniis primas qui montibus accipit undas . 
Paphlagones post hos Mariandynique sequuntur Bithynique uiri pinguissima rura colentes ; qua Rhebas pulcher gratissima flumina uoluit , Rhebas , qui rapidi decurrit ad ostia Ponti . 
tot populi terras habitant per litora Ponti ; nam prius expositae Scythiae sunt semina gentis . 
nunc Asiae regio contingens litora nobis dicatur ; partes calidas quae currit ad austri atque Hellespontum transit Syriaeque recessus poscit et Arrabiam , quae florent ubere terrae . 
sunt Chalcedonii primi post ostia Ponti , moenia Byzantis qui cernunt optima contra Romanisque pie regnis dominantia mundo . 
Bebrycii post hos et Mysia montibus alta , qua Cius egregia decurrens murmurat unda : qua nymphas perhibent comitem rapuisse potentis Alcidae puerum tristissima fata gementis . 
hinc Hellespontum protenditur angulus ingens , qua breuior Phrygiae pars est ; nam latior intus Sangarii ripis fluuii uicina rapacis . 
tenditur haec positu Titanis pinguis ad ortus ; altera ad occasus altae sub montibus Idae , Ilia qua cecidit praeclaro nomine terra , ad Xanthi liquidas nec non Simoentis ad undas . 
post haec Aeoliae tellus protenditur orae , fluctibus Aegaei primis quae tunditur alti . 
inde tenet terras pelagus prope sanguis Ionum , per quas Maeander pinguis descendit in aequor inter Miletum currens latamque Prienen . 
ad latus istorum boreum sunt moenia clara , urbs Ephesus , claudit quam grato litore pontus . 
post has Maeoniae tellus , quae uergit ad ortus ; et Tmoli colles , fluuius quibus aurifer exit Pactolus ; cuius prope ripas tempore uerno si sedeas , dulci capiaris pectora cantu cygnorum , pascunt quos herbae flumina circum . 
nam florent Asiae per campos plurima prata , sed magis ad fluuium Maeandri , gurgite miti quem iuxta uoluens se murmurat unda Caystri . 
post hos sunt Lycii , quos Xanthus diuidit amnis ad mare uergentes ; qui Tauri cornua cernunt usque ad Pamphylos , perhibent quem nomine Cragum illic aspicies Aspendum , moenia cuius Eurymedon amnis radit uicina profundo . 
continuoque iacent aliae Pamphylides urbes : Corycium Pergeque calens et celsa Phaselis . 
has supra mediis habitant telluris in aruis , ad partes ortus , gens dura Lycaones armis . 
post hos Pisidum pinguissima rura coluntur : Telmessus , Lyrbe nec non clarissima Selge , gentis Amyclaeae pulcherrima moenia quondam . 
hinc sinus est longus Cilicum , qui uergit ad ortus Euxini penetrans uicinas aequoris oras ; hunc Asiae perhibent angustis partibus esse . 
cui tamen immenso fluuii se gurgite miscent , per longum Pyramus spatium Pinarusque uoluti . 
flexilis et Cydnus , dirimit qui flumine Tarson . 
hinc aliae Cilicum sunt celsis moenibus urbes : Lyrnesus Mallosque simul uicina profundo atque Soli medio terrarum fine locati . 
Commagena dehinc regio Syriaeque sequuntur urbes , dispositae per longi litora flexus . 
nam Casii montis qua prominet ora per aequor , uergit in occasus diffusis tractibus unda . 
nunc reliquas Asiae partes tibi carmine pandam , quadrati lateris qua clauditur undique forma , et spatiis campos longis protendit in ortum . 
scis etenim memorasse tibi , quod collibus altis per totam medius mons ingens tenditur actu , qui fines Asiae nigros producit ad Indos : hoc esto laterum boreum tibi ; Nilus ad oras Hesperies finit ; sed Tethys solis ab ortu Indica concludit ; Rubrum mare terminat austrum . 
aspice nunc igitur , dum finem uersibus ortus peruenio , retegens tibi ueris omnia rebus , incipiens Syriae terris , qua parte reliqui . 
quae pelagus supra sub solem uergit et austros , urbibus et multis habitatur ; nomine prisco quae Caua uulgatur mediam quia collibus altis atque humilem Libanus claudit protentus in ortum occasumque petens Casius ; multisque uirorum incolitur populis locupletibus alma diremptis . 
namque alii mediis habitant telluris in aruis , hosque Syros proprie perhibent ; sed litora iuxta Phoenices uiuunt ueteri cognomine dicti ; quos misit quondam mare Rubrum laudibus auctos , Chaldaeo nimium decoratam sanguine gentem Arcanisque dei celebratam legibus unam . 
qui pelagus primi temptantes nauibus altis disiunctas gentes docuerunt iungere mercem et primi stellis numeros nomenque dederunt atque oculis ( mirum ) uoces sentire figuris . 
hi muros Iopes , Gazam quoque Elaida complent antiquamque Tyrum , Beryti et moenia gratae uicinamque mari Byblum Sidonaque pulchram , quam iuxta liquido Bostrenus gurgite currit , et pinguem Tripolim nec non Orthosida sacram , Laodicen pariter positam prope litus amoenum et Posidi turres et Daphnes optima tempe . 
terrarum mediis Apameae moenia clarae ; ad cuius partes eoas currit Orontes , Antiochi medius dirimit qui gurgite regna . 
haec omnis pingui tellus est ubere laeta , arboribus pariter pecorique et commoda uiti . 
ad cuius fines ueniens , quos terminat auster , Arrabii cernes extremi litora ponti ; qui Syriam medius disterminat Arrabiamque et tangit uergens orientem uersus Elanos . 
diues Arabs post quos latissima possidet arua , quae protenta diu cinguntur ab aequore Partho Arrabioque , ferit zephyrus quod flamine saeuo ; Persica nam flatus euroi litora turbant . 
ora sed haec austro tendit subiecta per ortus , fluctibus oceani pulsatur et undique Rubri . 
hanc quoque describam tenui ratione recensens . 
nam populos pascit felices diuite terra , floribus et uariis miracula praebet odoris . 
namque thyo smyrnaque uiget cum turis honore et casia nec non et cannae dulcis odore ; cinnama praeterea iucundae naribus aurae fertilis haec generat tellus aurique metalla ; uestibus auratis quare gens utitur illa . 
his pueros seruans molochites splendet harenis androdamasque lapis compescens pectoris iras . 
sed Libani montis sunt post decliuia primi , felices opibus , Nabatei nomine dicti . 
Chaulasii post hos atque Agrees ; inde propinquat Chatramis , atque Macae contra sunt Persidis aequor ; Minnaeique maris prope Rubri litora uiuunt ; atque Sabae post hos , nec non habitant Cletabani . 
Arrabiae populi celebres hi nomine claro . 
sunt tamen et plures alii : nam maxima tellus . 
trans istam zephyri sub partes degit Erembum speluncis genus infelix et rebus egenis ; qui solis radiis nigrescunt corpus adusti dispersique dolent lustrantes more ferarum , non Arabis similes opulentis ; scilicet aequa omnibus esse potest numquam fortuna bonorum . 
post Libani montem populi sunt solis ad ortus alterius Syriae ; quae tendit adusque Sinopen . 
Cappadoces mediis habitant in finibus huius ; terminus Assyrios sed claudit Ponticus , ille Thermodon pelagi qua pulsat gurgite fluctus . 
cuius ab eoo decurrit limite uastis uiribus Euphrates descendens montibus aspris Armeniae longusque noton pertendit ; et inde ad solem flexus Babylonis diuidit urbem , litora deinde ruens perrumpit Persidis undae , extrema fluuii sub parte Teredona radens . 
huius ad auroram ripis deuoluitur altis Tigris , aqua superant quem flumina nulla rapaci ; sed tantum distat , quantum uix septimus ortus conficiat pedibus spatii properantibus ire ; atque lacu medius Thosiges intrat et exit ; nec uiolatur aqua quamuis penetrabilis illa , ocior atque uadis emergens cedit amaris . 
hoc tamen omne solum , fluuius quod cingit uterque , indigenae populi pro re dixere Medamnam , quod medias amnes has terras flumine cingunt , agricolis pariter pastoribus atque feracem . 
ubere nam laeto florent ibi semina cuncta herbarumque toris et gramine laeta uirescunt , et uariis rami complentur fructibus alti . 
gens quoque praefulget claris in laudibus illa ; nam peperit multos celsa uirtute potentes atque deo similes , licet ut mortalibus esse . 
Armenii iuxta quam sunt aquilonis ad axes ; comminus et fortes quos sentit Mars Matieni ; quos prope concludunt Euphraten collibus altis montes , diuitiis pariter belloque potentes . 
ad partes austri Babylon , quam moenibus olim mirandis posuit firmisque Semiramis urbem . 
cuius in arce domum splendentem fecerat auro , quam simul argentum uarie decorauit eburque . 
hoc quoque pingue solum palmarum diuite silua , quod fert berylli munus pretiosius auro , berylli lapidem liquidum glaucique coloris , per loca quae tendunt Asianae ad moenia petrae . 
at supra Babylona uides ad flamina uasta Cissos Massabatasque Chalonitasque feroces . 
Armenios montes si linquens ibis ad ortus medica noscetur tibi tellus ; cuius ad axes Geli sunt Mardique , uiri simul Atropateni . 
ad noton inclinant Medorum rura tenentes Medea huic fugiens dederat cognomina terrae hinc Medi uarios usus nouere ueneni . 
quorum per multas spatium diffunditur oras . 
haec generat narcissiten oriente sub ipso qui lapis est fuscus ; complent hanc undique siluae , inter quas homines pecuaria ditia pascunt , Caspiadas tangunt portas qui solis ab ortu . 
rupibus haec celsis Asiae sunt claustra potentis qua uia sub boream duplex se scindit et austrum : haec regit ad Persas , Hyrcanos ducit at illa . 
sub colles imos habitant post Caspia claustra Martia gens , Parthi telis arcuque potentes , uiuere qui spoliis gaudent raptuque nefando ; quae propter bellis homines uexantur in orbe , atque optata perit multo pax sanguine mundi . 
post hos est Persis circumdata montibus altis , assiduis florens regnis et diuite censu , ex quo perdomuit Lydorum moenia Sardis . 
cingitur excelsis haec undique collibus omnis , aduergens austros post Caspia claustra petensque quod proprie pelagus celebrat cognomine latum ; atque tripertitis habitatur finibus illa : namque colunt alii rigidae sub partibus arcti terras , quas Medi nemorosis montibus umbrant ; ast alii mediae uiuunt regionis in aruis ; litora postremi tangunt australia Persae . 
prima parte Sabae , mediusque Pasargada , post hunc Tascorum telis habitat gens fortis et arcu , quique tenent populi diuisos Persidis agros . 
amnibus haec multis recreatur et ubere pingui . 
hinc Coros immensus profunditur ; inde Choaspes fonte cadens Indo , qui stringit gurgite Susas ; in cuius ripis praeclarus fulget achates , pondere consimilis , uoluit quos unda , cylindris . 
fertilis haec tellus fecundis pascitur auris ; nam uentis semper florescunt rura secundis . 
haec eadem gemmis nimium decoratur honestis , quarum quis uarias uires , quis nomina dicat ? 
Tecolithum memorem , iusto cognomine dictum , qui lapides renum tritus potusque resoluit ? 
Myrrhitenue , bonum nardi cum reddat odorem ? 
hic aetites est , sonitum cui spiritus addit , arcanum crepitans , praegnantibus utilis ille ; nec non pyrites , digitos qui strictus adurit ; gemmaque , quae radios emittit candida solis ; atque selenites , lunaris imagine lucis qui decus et minuit proprii splendoris et auget . 
respice nunc reliquas Asiae sub finibus oras . 
persidis ad pontum Carmani , solis ab ortu : litora pars habitant , mediae pars limina terrae . 
Gedrossi post hos tendunt orientis ad ignes , oceanum iuxta ; radiis propioribus inde est Scythiae tellus australis , flumen ad Indum , qui ponto rapidus Rubro contrarius exit ; gurgite nam celeri rectus decurrit ad austrum , caucasiis oriens primum de montibus altis ; diuidua cuius Patalene cingitur unda ; separat innumeras et uasto gurgite gentes : ad partem rapidi quam uergunt lumina solis , Oritas Aribasque simul linique Arachotas utentes laenis et Satraidas simul omnes , Parpanisi montis sub celsa rupe , Arienos nomine communi . 
qui terras ubere nullo florentes habitant ; squalent nam sentibus aspris ; curalli lapidem qui rubrum litore carpunt sapphirique decus nigri flauique coloris saxorum caedunt uenis , hac merce beati . 
Indorum terras hinc Tethyos aequora claudunt , quas primo Titan ascendens lumine cernit . 
unde color populis niger est flagrantibus ortu , atque gerunt similes hyacintho fronte capillos . 
effodiunt alii terras aurique metallum ; ast alii texunt tenuissima tegmina lini uel dentes stringunt elephantis ab ore reuulsos ; scrutantur ripis alii torrentibus imbri berylli gemmas glauci nitidumque adamanta ; atque aura uiridi legitur quae splendet iaspis curallique decus liquidi gratique topazi ; purpureoque amethystos inest suffusa colore ; diuitias magnas sic tellus illa ministrat ; assiduisque rigant hanc totam fontibus amnes , arboribusque uiget uariis milioque frequenti et pretio rubrae perfloret harundinis illa . 
hic alii superant procero corpore tantum , insiliant equitum faciles ut more elephantos ; ast alii uiuunt sapienti pectore nudi luminibusque uident rectis ( mirabile ) solem et radios oculis et sacra mente retractant signaque concipiunt arcana luce futuri . 
Psittacus hic uiridis , decoratus torque rubenti , nascitur , humanae simulat qui uerbera linguae . 
nunc age , te fluuios montes formamque docebo ipsius terrae , populos gentesque beatas . 
marginibus ternis tellus haec clauditur omnis , obliquatque latus per cunctas linea partes . 
Hesperios fines immanis terminat Indus ; at notios pelagus concludit gurgite Rubrum ; sed Ganges ortus et Caucasus excipit arctum . 
hanc homines habitant multi ditesque colendam , nominibus uariis discreti et finibus amplis . 
Dardanei ripas contingunt fluminis Indi , hic ubi praecipitem scopuli fundunt Acesinem huncque capax classis uenientem uoluit Hydaspes . 
tertius hos sequitur splendenti gurgite Cophes . 
taxilus inter quos habitat cum gente Sibarum . 
hinc Scodri post hos sunt Peucaleique feroces Gargaridaeque truces ; auri qua pondus honestum deuoluens Hypanisque trahit rapidusque Magarsus : quos capit Emodo missos Gangetica monte tellus , porrigitur quae ad terrae Colidis austros , oceani tangens pelagus sub collibus altis . 
quos uolucres metuunt celeri contingere penna , unde locis Grai posuerunt nomen Aornis . 
hic uia , quam celebrat nomen , Dionysia Bacchi , cui statuas dederat uictoria finibus illis . 
hic Tylos est , superans uastae miracula terrae , insula . 
namque uiret cunctis in partibus anni , nec foliis nudat ramos autumnus in illa , assidueque tenet florens genus arboris omne . 
hic adamas fulget lymphantia pectora sanans et prohibens miseris occulti damna ueneni ; quem minime ualeat ferrum superare nec ignis : frangitur hircino maceratus sanguine tantum , sed tepido , fractis multis incudibus ante . 
hic iuxta positus magneten uiribus arcet occultis ferri raptu ; uel tractibus ante admotum retrahit , defendens robore miro . 
hic lychnis lucem simulat splendore lucernae ; hinc meruit nomen praeclaro lumine dignum . 
tot sunt per terras uulgatae nomine gentes . 
nam reliquas quae mens ualeat mortalis in orbe dispersas numerare tibi sine numine magno , quod bene disposuit terras pontique profundum , sideribus uariis decorans caelestia templa et multis recreans gratisque coloribus arua , munera per populos tribuens diuersa uirorum ? 
sed uos terrarum tractus gaudete per aeuum , et quaecumque mari circumdatur insula uasto , oceanusque simul nec non penetrabilis unda , quam gremio tellus sinuoso suscipit alma , et fluuii montesque , lacus quos continet orbis . 
nam pelagi partes percurri carmine uastas et terrae pariter regiones finibus amplis ; omnipotens pro quo genitor mihi praemia donet . 
