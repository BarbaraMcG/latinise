Scribere me satiram qui culpat , maxime princeps , Hanc rogo decernas aut probet aut timeat . 
Occasu celeri feroque raptam Gnatis quinque patrique coniugique Hoc flentis patriae manus locarunt Matronam Philomathiam sepulchro . 
O splendor generis , decus mariti , Prudens , casta , decens , seuera , dulcis , Atque ipsis senioribus sequenda , Discordantia quae solent putari Morum commoditate copulasti : Nam uitae comites bonae fuerunt Libertas grauis et pudor facetus . 
Hinc est quod decimam tuae saluti Vix actam trieteridem dolemus Atque in temporibus uigentis aeui Iniuste tibi iusta persoluta . 
Quisquis pontificis patrisque nostri Conlaudas Patientis hic laborem , Voti compote supplicatione Concessum experiare quod rogabis . 
Aedis celsa nitet nec in sinistrum Aut dextrum trahitur , sed arce frontis Ortum prospicit aequinoctialem . 
Intus lux micat atque bratteatum Sol sic sollicitatur ad lacunar , Fuluo ut concolor erret in metallo . 
Distinctum uario nitore marmor Percurrit cameram solum fenestras , Ac sub uersicoloribus figuris Vernans herbida crusta sapphiratos Flectit per prasinum uitrum lapillos . 
Huic est porticus applicata triplex Fulmentis Aquitanicis superba , Ad cuius specimen remotiora Claudunt atria porticus secundae , Et campum medium procul locatas Vestit saxea silua per columnas . 
Hinc agger sonat , hinc Arar resultat , Hinc sese pedes atque eques reflectit Stridentum et moderator essedorum , Curuorum hinc chorus helciariorum Responsantibus alleluia ripis Ad Christum leuat amnicum celeuma . 
Sic , sic psallite , nauta uel uiator ; Namque iste est locus omnibus petendus , Omnes quo uia ducit ad salutem . 
Serum post patruos patremque carmen Haud indignus auo nepos dicaui , Ne fors tempore postumo , uiator , Ignorans reuerentiam sepulti Tellurem tereres inaggeratam . 
Praefectus iacet hic Apollinaris , Post praetoria recta Galliarum Maerentis patriae sinu receptus , Consultissimus utilissimusque Ruris , militiae forique cultor , Exemploque aliis periculoso Liber sub dominationibus tyrannis . 
Haec sed maxima dignitas probatur , Quod frontem cruce , membra fonte purgans Primus de numero patrum suorum Sacris sacrilegis renuntiauit . 
Hoc primum est decus , haec superba uirtus , Spe praecedere quos honore iungas , Quique hic sunt titulis pares parentes , Hos illic meritis superuenire . 
Pistrigero quae concha uehit Tritone Cytheren Hac sibi conlata cedere non dubitet . 
Poscimus , inclina paulisper culmen erile Et munus paruum magna patrona cape Euodiumque libens non aspernare clientem , Quem faciens grandem tu quoque maior eris . 
Sic tibi , cui rex est genitor , socer atque maritus , Gnatus rex quoque sit cum patre postque patrem . 
Felices lymphae , clausae quae luce metalli Ora tamen dominae lucidiora fouent ! 
Nam cum dignatur regina hinc tinguere uultus , Candor in argentum mittitur e facie . 
Germani decus et dolor Mamerti , Mirantum unica pompa episcoporum , Hoc dat caespite membra Claudianus , Triplex bybliotheca quo magistro , Romana , Attica , Christiana , fulsit ; Quam totam monachus uirente in aeuo Secreta bibit institutione , Orator , dialecticus , poeta , Tractator , geometra , musicusque , Doctus soluere uincla quaestionum Et uerbi gladio secare sectas , Si quae catholicam fidem lacessunt . 
Psalmorum hic modulator et phonascus Ante altaria fratre gratulante Instructas docuit sonare classes . 
Hic sollemnibus annuis parauit Quae quo tempore lecta conuenirent . 
Antistes fuit ordine in secundo , Fratrem fasce leuans episcopali . 
Nam de pontificis tenore summi Ille insignia sumpsit , hic laborem . 
At tu , quisque doles , amice lector , De tanto quasi nil uiro supersit , Vdis parce genis rigare marmor : Mens et gloria non queunt humari . 
Martini corpus totis uenerabile terris , In quo post uitae tempora uiuit honor , Texerat hic primum plebeio machina cultu , Quae confessori non erat aequa suo . 
Nec desistebat ciues onerare pudore Gloria magna uiri , gratia parua loci ; Antistes sed qui numeratur sextus ab ipso Longam Perpetuus sustulit inuidiam , Internum remouens modici penetrale sacelli Amplaque tecta leuans exteriore domo ; Creueruntque simul ualido tribuente patrono In spatiis aedis , conditor in meritis , Quae Salomoniaco potis est confligere templo , Septima quae mundo fabrica mira fuit . 
Nam gemmis , auro , argento si splenduit illud , Istud transgreditur cuncta metalla fide . 
Liuor , abi , mordax absoluanturque priores , Nil nouet aut addat garrula posteritas ; Dumque uenit Christus , populos qui suscitet omnes , Perpetuo durent culmina Perpetui . 
Mane nouo seu cum feruentia balnea poscunt Seu cum uenatu frons calefacta madet , Hoc foueat pulcher faciem Philomathius udam , Migret ut in bibulum uellus ab ore liquor . 
Abraham sanctis merito sociande patronis , Quos tibi collegas dicere non trepidem , ( Nam sic praecedunt , ut mox tamen ipse sequare ) Dat partem regni portio martyrii . 
Natus ad Euphraten , pro Christo ergastula passus Et quinquennali uincula laxa fame , Elapsus regi truculento Susidis orae Occiduum properas solus ad usque solum . 
Sed confessorem uirtutum signa sequuntur Spiritibusque malis fers , fugitiue , fugam . 
Quaque uenis , Lemurum se clamat cedere turba : Daemonas ire iubes exul in exilium . 
Expeteris cunctis , nec te capit ambitus ullus ; Est tibi delatus plus onerosus honor . 
Romuleos refugis Byzantinosque fragores Atque sagittifero moenia fracta Tito . 
Murus Alexandri te non tenet Antiochique ; Spernis Elisseae Byrsica tecta domus . 
Rura paludicolae temnis populosa Rauennae Et quae lanigero de sue nomen habent . 
Angulus iste placet paupertinusque recessus Et casa , cui culmo culmina pressa forent . 
Aedificas hic ipse deo uenerabile templum , Ipse dei templum corpore facte prius . 
Finiti cursus istic uitaeque uiaeque : Sudori superest dupla corona tuo . 
Iam te circumstant paradisi milia sacri ; Abraham iam te conperegrinus habet ; Iam patriam ingrederis , sed de qua decidit Adam ; Iam potes ad fontem fluminis ire tui . 
Quid Cirrham uel Hyantias Camenas , Quid doctos Heliconidum liquores , Scalptos alitis hinnientis ictu , Nunc in carmina commouere temptas , Nostrae o Lampridius decus Thaliae , Et me scribere sic subinde cogis , Ac si Delphica Delio tulissem Instrumenta tuo nouusque Apollo Cortinam , tripodas , chelyn , pharetras , Arcus grypas agam duplaeque frondis Hinc bacas quatiam uel hinc corymbos ? 
Tu iam , Tityre , rura post recepta Myrtos et platanona peruagatus Pulsas barbiton atque concinentes Ora et plectra tibi modos resultant , Chorda , uoce , metro stupende psaltes . 
Nos istic positos semelque uisos Bis iam menstrua luna conspicatur , Nec multum domino uacat uel ipsi , Dum responsa petit subactus orbis . 
Istic Saxona caerulum uidemus Assuetum ante salo solum timere ; Cuius uerticis extimas per oras Non contenta suos tenere morsus Altat lammina marginem comarum , Et sic crinibus ad cutem recisis Decrescit caput additurque uultus . 
Hic tonso occipiti , senex Sygamber , Postquam uictus es , elicis retrorsum Ceruicem ad ueterem nouos capillos . 
Hic glaucis Herulus genis uagatur , Imos Oceani colens recessus Algoso prope concolor profundo . 
Hic Burgundio septipes frequenter Flexo poplite supplicat quietem . 
Istis Ostrogothus uiget patronis Vicinosque premens subinde Chunos , His quod subditur , hinc superbit illis . 
Hinc , Romane , tibi petis salutem , Et contra Scythicae plagae cateruas , Si quos Parrhasis ursa fert tumultus , Eorice , tuae manus rogantur , Vt Martem ualidus per inquilinum Defendat tenuem Garumna Thybrim . 
Ipse hic Parthicus Arsaces precatur , Aulae Susidis ut tenere culmen Possit foedere sub stipendiali . 
Nam quod partibus arma Bosphoranis Grandi hinc surgere sentit apparatu , Maestam Persida iam sonum ad duelli Ripa Euphratide uix putat tuendam ; Qui cognata licet sibi astra fingens Phoebea tumeat propinquitate , Mortalem hic tamen implet obsecrando . 
Haec inter terimus moras inanes ; Sed tu , Tityre , parce prouocare ; Nam non inuideo magisque miror , Qui , dum nil mereor precesque frustra Impendo , Meliboeus esse coepi . 
Dilectae nimis et peculiari Phoebus commonitorium Thaliae . 
Paulum depositis , alumna , plectris Sparsam stringe comam uirente uitta , Et rugas tibi syrmatis profundi Succingant hederae expeditiores . 
Soccos ferre caue nec , ut solebat , Laxo pes natet altus in coturno ; Sed tales crepidas ligare cura , Quales Harpalyce uel illa uinxit , Quae uictos gladio procos cecidit . 
Perges sic melius uolante saltu , Si uestigia fasceata nudi Per summum digiti regant citatis Firmi ingressibus atque uinculorum Concurrentibus ansulis reflexa Ad crus per cameram catena surgat . 
Hoc pernix habitu meum memento Orpheum uisere , qui cotidiana Saxa et robora corneasque fibras Mollit dulciloqua canorus arte ; Arpinas modo quem tonante lingua Ditat , nunc stilus aut Maronianus Aut quo tu Latium beas , Horati , Alcaeo melior lyristes ipso , Et nunc inflat epos tragoediarum , Nunc comoedia temperat iocosa , Nunc flammant satirae et tyrannicarum Declamatio controuersiarum . 
Dic : " Phoebus uenit atque post ueraedos Remis ueliuolum quatit Garumnam ; Occurras iubet , ante sed parato Actutum hospitio . 
" Leontioque , Prisco Liuia quem dat e senatu , Dic : " Iam nunc aderit . 
" Satis facetum et Solo nomine Rusticum uideto . 
Sed si tecta negant ut occupata , Perge ad limina mox episcoporum , Sancti et Gallicini manu osculata Tecti posce breuis uacationem , Ne , si destituor domo negata , Maerens ad madidas eam tabernas Et claudens geminas subinde nares Propter fumificas gemam culinas , Qua serpylliferis olet catenis Bacas per geminas ruber botellus Ollarum aut nebulae uapore iuncto Fumant cum crepitantibus patellis . 
Hic cum festa dies ciere rauos Cantus coeperit et uoluptuosam Scurrarum querimoniam crepare , Tunc , tunc carmina digniora uobis Vinosi hospitis excitus Camena Plus illis ego barbarus susurrem . 
Iam dudum teretes hendecasyllabos Attrito calamis pollice lusimus , Quos cantare magis pro choriambicis Excusso poteras mobilius pede ; Sed tu per Calabri tramitis aggerem verbis ut nostra dehinc cursitet orbita , Qua Flaccus lyricos Pindaricum ad melos Frenis flexit equos plectripotentibus , Dum metro quatitur chorda Glyconio , Nec non Alcaico uel Pherecratio Iuncto Lesbiaco siue anapaestico , Vernans per uarii carminis eglogas Verborum uiolis multicoloribus . 
Istud , da ueniam , fingere uatibus Priscis difficile est , difficile et mihi , Vt diuersa sonans os epigrammata Nil crebras titubet propter epistulas , Quas cantu ac modulis luxuriantibus Lasciuire uetat mascula dictio . 
Istud uix Leo , rex Castalii chori , Vix , hunc qui sequitur , Lampridius queat , Declamans gemini pondere sub stili Coram discipulis Burdigalensibus . 
Hoc me teque decet : parce , precor , iocis ; Quaeso , pollicitam seruet ad extimum Oratoris opus cura modestiam , Quo nil deterius , si fuerit simul In primis rigidus , mollis in ultimis . 
Age , conuocata pubes , Locus , hora , mensa , causa Iubet ut uolumen istud , Quod et aure et ore discis , Studiis in astra tollas . 
Petrus est tibi legendus , In utraque disciplina Satis institutus auctor . 
Celebremus ergo , fratres , Pia festa litterarum . 
Peragat diem cadentem Dape , poculis , choreis Genialis apparatus . 
Rutilum toreuma bysso Rutilasque ferte blattas , Recoquente quas aeno Meliboea fucat unda , Opulentet ut meraco Bibulum colore uellus . 
Peregrina det supellex Ctesiphontis ac Niphatis Iuga texta beluasque Rapidas uacante panno , Acuit quibus furorem ficta plaga cocco Iaculoque ceu forante Cruor incruentus exit ; Vbi toruus et per artem Resupina flexus ora it equo reditque telo Simulacra bestiarum Fugiens fugansque Parthus . 
Niue pulchriora lina Gerat orbis atque lauris Hederisque pampinisque Viridantibus tegatur . 
Cytisos , crocos , amellos , Casias , ligustra , calthas Calathi ferant capaces , Redolentibusque sertis Abacum torosque pingant . 
Manus uncta suco amomi Domet hispidos capillos Arabumque messe pinguis Petat alta tecta fumus . 
Veniente nocte nec non Numerosus erigatur Laquearibus coruscis Camerae in superna lychnus : Oleumque nescientes Adipesque glutinosos Vtero tumente fundant Opobalsamum lucernae . 
Geruli caput plicantes Anaglyptico metallo Epulas superbiores Vmeris ferant onustis . 
Paterae , scyphi , lebetes Socient Falerna nardo Tripodasque cantharosque Rosa sutilis coronet . 
Iuuat ire per corollas Alabastra uentilantes ; Iuuat et uago rotatu Dare fracta membra ludo , Simulare uel trementes Pede , ueste , uoce Bacchas . 
Bimari remittat urbe Thymelen palenque doctas Tepidas ad officinas Citharistrias Corinthus , Digiti quibus canentes Pariter sonante lingua Vice pectinis fatigent Animata fila pulsu . 
Date et aera fistulata , Satyris amica nudis ; Date rauulos choraulas , Quibus antra per palati Crepulis reflanda buccis Gemit aura tibialis . 
Date carminata socco , Date dicta sub cothurno , Date quicquid aduocati , Date quicquid et poetae Vario strepunt in actu : Petrus haec et illa transit . 
Opus editum tenemus , Bimetra quod arte texens Iter asperum uiasque Labyrinthicas cucurrit . 
Sed in omnibus laborans Et ab omnibus probatus Rapit hinc et inde palmam , Per et ora docta fertur . 
Procul hinc et Hippocrenen Aganippicosque fontes Et Apollinem canorum Comitantibus Camenis Abigamus et Mineruam Quasi praesulem canendi ; Remouete ficta fatu : Deus ista praestat unus . 
Stupuit uirum loquentem Diadematis potestas , Toga , miles , ordo equester Populusque Romularis ; Et adhuc sophos uolutant Fora , templa , rura , castra . 
Super haec fragorem alumno Padus atque ciuitatum Dat amor Ligusticarum . 
Similis fauor resultat Rhodanitidas per urbes , Imitabiturque Gallos Feritas Hibericorum . 
Nec in hoc moratus axe Cito ad arua perget euri Aquilonibusque et austris Zephyrisque perferetur . 
Iubes , amice , nostra per uolumina Modis resultet incitatioribus Ferox iambus , ut trochaeus hactenus , Pigrasque bigas et quaterna tempora Spondeus addat , ut moram uolucripes Habeat parumper insitam trimetria , Resonetque mixtus ille pes celerrimus , nuncupatus quondam ab arte pyrricha , Loco locandus undecumque in ultimo ; Spondam daturus et subinde uersui , Modo in priore parte , nunc in extima Anapaestus , ipse quamquam et absolutius Pronuntietur , cum secuta tertia Geminae breuique longa adhaeret syllaba . 
Quae temperare uix ualet gregarius Poeta , ut ipse cernis esse Sollium ; Mihi pecten errat nec per ora concaua Vaga lingua flexum competenter explicat Epos . 
Sed istud aptius parauerit Leo Leonis aut secutus orbitas Cantu in Latino , cum prior sit Attico Consentiorum qui superstes est patri , Fide , uoce , metris ad fluenta Pegasi Cecinisse dictus omniforme canticum , Quotiensque uerba Graia carminauerit , Tenuisse celsa iunctus astra Pindaro Montemque uictor isse per biuerticem Nullis secundus inter antra Delphica . 
At uterque uatum si lyrae poeticae Latiare carmen aptet absque Dorico , Venusina , Flacce , plectra ineptus exeras Iapygisque uerna cygnus Aufidi Atacem tonare cum suis oloribus Cana et canora colla uictus ingemas . 
Nec ista sola sunt perita pectora , Licet et peritis haec peritiora sint : Seuerianus ista rhetor altius , Afer uaferque Domnulus politius , Scholasticusque sub rotundioribus Petrus Camenis dictitasset acrius , Epistularis usquequaque nec stilus Virum uetaret , ut stupenda pangeret . 
Potuisset ista semper efficacius Humo atque gente cretus in Ligustide Proculus melodis insonare pulsibus Limans faceta quaeque sic poemata , Venetam lacessat ut fauore Mantuam Homericaeque par et ipse gloriae , Rotas Maronis arte sectans compari . 
Ego corde et ore iure despicabilis Quid inter hosce te rogante garriam , Loquacitatis impudentiam probans Animique uota destituta litteris ? 
Sed quid negabo nec pudore territus ? 
Amor timere nescit : inde parui . 
Iam per alternum pelagus loquendi Egit audacem mea cymba cursum Nec bipertito timuit fluento Flectere clauum . 
Soluit antemnas , legit alta uela , Palmulam punit manus , atque transtris Litori iunctis petit osculandam Saltus harenam . 
Mussitans quamquam chorus inuidorum Prodat hirritu rabiem canino , Nil palam sane loquitur pauetque Publica puncta . 
Verberant puppim , quatiunt carinam , Ventilant spondas laterum rotundas , Arborem circa uolitant sinistrae Sibila linguae . 
Nos tamen rectam comite arte proram , Nil tumescentes ueriti procellas , Sistimus portu , geminae potiti Fronde coronae , Quam mihi indulsit populus Quirini , Blattifer uel quam tribuit senatus , Quam peritorum dedit ordo consors Iudiciorum , Cum meis poni statuam perennem Nerua Traianus titulis uideret , Inter auctores utriusque fixam Bybliothecae ; Quamque post uisus prope , post bilustre Tempus , accepi , capiens honorem , Qui patrum ac plebis simul unus olim Iura gubernat . 
Praeter heroos ioca multa multis Texui pannis ; elegos frequenter Subditos senis pedibus rotaui Commate bino . 
Nunc per undenas equitare suetus Syllabas lusi celer atque metro Sapphico creber cecini , citato Rarus iambo . 
Nec recordari queo , quanta quondam Scripserim primo iuuenis calore ; Vnde pars maior utinam taceri Possit et abdi ! 
Nam senectutis propiore meta Quicquid extremis sociamur annis , Plus pudet , si quid leue lusit aetas , Nunc reminisci . 
Quod perhorrescens ad epistularum Transtuli cultum genus omne curae , Ne reus cantu petulantiore Sim reus actu ; Neu puter solui per amoena dicta , Schema si chartis phalerasque iungam , Clerici ne quid maculet rigorem Fama poetae . 
Denique ad quoduis epigramma posthac Non ferar pronus , teneroque metro Vel graui nullum cito cogat exhinc Promere carmen : Persecutorum nisi quaestiones Forsitan dicam meritosque caelum Martyras mortis pretio parasse Praemia uitae . 
E quibus primum mihi psallat hymnus Qui Tolosatem tenuit cathedram , De gradu summo Capitoliorum Praecipitatum ; Quem negatorem Iouis ac Mineruae Et crucis Christi bona confitentem Vinxit ad tauri latus iniugati Plebs furibunda , Vt per abruptum boue concitato Spargeret cursus lacerum cadauer Cautibus tinctis calida soluti Pulte cerebri . 
Post Saturninum uolo plectra cantent , Quos patronorum reliquos probaui Anxio duros mihi per labores Auxiliatos . 
Singulos quos nunc pia nuncupatim Non ualent uersu cohibere uerba ; Quos tamen chordae nequeunt sonare , Corda sonabunt . 
