Diuitias alius fuluo sibi congerat auro et teneat culti iugera multa soli , quem labor assiduus uicino terreat hoste Martia cui somnos classica pulsa fugent : mi mea paupertas uitam traducat inerti , dum meus assiduo luceat igne focus . 
ipse seram teneras maturo tempore uites rusticus et facili grandia poma manu : nec Spes destituat , sed frugum semper aceruos praebeat et pleno pinguia musta lacu . 
nam ueneror , seu stipes habet desertus in agris seu uetus in triuio florida serta lapis , et quodcumque mihi pomum nouus educat annus , libatum agricolae ponitur ante deo . 
flaua Ceres , tibi fit nostro de rure corona spicea quae templi pendeat ante fores : pomosisque ruber custos ponatur in hortis , terreat ut saeua falce , Priapus , aues . 
Vos quoque , felicis quondam , nunc pauperis agri custodes , fertis munera uestra , Lares . 
Tunc uitula innumeros lustrabat caesa iuuencos , nunc agna exigui est hostia magna soli . 
Agna cadet uobis , quam circum rustica pubes clamet " io messes et bona uina date . 
" Iam mihi , iam possim contentus uiuere paruo nec semper longae deditus esse uiae , sed Canis aestiuos ortus uitare sub umbra arboris ad riuos praetereuntis aquae . 
Nec tamen interdum pudeat tenuisse bidentem aut stimulo tardos increpuisse boues , non agnamue sinu pigeat fetumue capellae desertum oblita matre referre domum . 
At uos exiguo pecori , furesque lupique , parcite : de magno est praeda petenda grege . 
Hinc ego pastoremque meum lustrare quotannis et placidam soleo spargere lacte Palem . 
Adsitis , diui , neu uos e paupere mensa dona nec e puris spernite fictilibus . 
Fictilia antiquus primum sibi fecit agrestis pocula , de facili composuitque luto . 
Non ego diuitias patrum fructusque requiro quos tulit antiquo condita messis auo : parua seges satis est , satis est requiescere lecto , si licet , et solito membra leuare toro . 
Quam iuuat immites uentos audire cubantem et dominam tenero continuisse sinu , aut , gelidas hibernus aquas cum fuderit Auster , securum somnos imbre iuuante sequi ! 
Hoc mihi contingat : sit diues iure , furorem qui maris et tristes ferre potest pluuias . 
O quantum est auri potius pereatque smaragdi quam fleat ob nostras ulla puella uias . 
Te bellare decet terra , Messalla , marique , ut domus hostiles praeferat exuuias : me retinent uinctum formosae uincla puellae , et sedeo duras ianitor ante fores . 
Non ego laudari curo : mea Delia , tecum dum modo sim , quaeso segnis inersque uocer . 
Te spectem , suprema mihi cum uenerit hora , te teneam moriens deficiente manu . 
Flebis et arsuro positum me , Delia , lecto , tristibus et lacrimis oscula mixta dabis . 
Flebis : non tua sunt duro praecordia ferro uincta , neque in tenero stat tibi corde silex . 
Illo non iuuenis poterit de funere quisquam lumina , non uirgo , sicca referre domum . 
Tu Manes ne laede meos , sed parce solutis crinibus et teneris , Delia , parce genis . 
Interea , dum fata sinunt , iungamus amores : iam ueniet tenebris Mors adoperta caput , iam subrepet iners aetas , nec amare decebit , dicere nec cano blanditias capite . 
Nunc leuis est tractanda Venus , dum frangere postes non pudet et rixas inseruisse iuuat . 
Hic ego dux milesque bonus : uos , signa tubaeque , ite procul , cupidis uulnera ferte uiris . 
Ferte et opes : ego composito securus aceruo despiciam dites despiciamque famem . 
Adde merum uinoque nouos compesce dolores , occupet ut fessi lumina uicta sopor , neu quisquam multo percussum tempora baccho excitet , infelix dum requiescit amor . 
Nam posita est nostrae custodia saeua puellae , clauditur et dura ianua firma sera . 
Ianua difficilis dominae , te uerberet imber , te Iouis imperio fulmina missa petant . 
Ianua , iam pateas uni mihi , uicta querelis , neu furtim uerso cardine aperta sones . 
Et mala siqua tibi dixit dementia nostra , ignoscas : capiti sint precor illa meo . 
Te meminisse decet , quae plurima uoce peregi supplice , cum posti florida serta darem . 
Tu quoque ne timide custodes , Delia , falle . 
Audendum est : fortes adiuuat ipsa Uenus . 
Illa fauet , seu quis iuuenis noua limina temptat , seu reserat fixo dente puella fores : illa docet furtim molli derepere lecto , illa pedem nullo ponere posse sono , illa uiro coram nutus conferre loquaces blandaque compositis abdere uerba notis . 
Nec docet hoc omnis , sed quos nec inertia tardat nec uetat obscura surgere nocte timor . 
En ego cum tenebris tota uagor anxius urbe , nec sinit occurrat quisquam , qui corpora ferro uulneret aut rapta praemia ueste petat . 
Quisquis amore tenetur , eat tutusque sacerque qualibet : insidias non timuisse decet . 
Non mihi pigra nocent hibernae frigora noctis , non mihi , cum multa decidit imber aqua . 
Non labor hic laedit , reseret modo Delia postes et uocet ad digiti me taciturna sonum . 
Parcite luminibus , seu uir seu femina fias obuia : celari uult sua furta Uenus . 
Neu strepitu terrete pedum , neu quaerite nomen , neu prope fulgenti lumina ferte face . 
Siquis et imprudens aspexerit , occulat ille perque deos omnis se meminisse neget : nam fuerit quicumque loquax , is sanguine natam , is Uenerem e rapido sentiet esse mari . 
Nec tamen huic credet coniunx tuus , ut mihi uerax pollicita est magico saga ministerio . 
Hanc ego de caelo ducentem sidera uidi , fluminis haec rapidi carmine uertit iter , haec cantu finditque solum Manesque sepulcris elicit et tepido deuocat ossa rogo . 
Iam tenet infernas magico stridore cateruas , iam iubet aspersas lacte referre pedem : cum libet , haec tristi depellit nubila caelo , cum libet , aestiuo conuocat orbe niues . 
Sola tenere malas Medeae dicitur herbas , sola feros Hecatae perdomuisse canes . 
Haec mihi composuit cantus , quis fallere posses : ter cane , ter dictis despue carminibus . 
Ille nihil poterit de nobis credere cuiquam , non sibi , si in molli uiderit ipse toro . 
Tu tamen abstineas aliis : nam cetera cernet omnia : de me uno sentiet ille nihil . 
Quid ? 
credam ? 
nempe haec eadem se dixit amores cantibus aut herbis soluere posse meos , et me lustrauit taedis , et nocte serena concidit ad magicos hostia pulla deos . 
Non ego , totus abesset amor , sed mutuus esset , orabam , nec te posse carere uelim . 
Ferreus ille fuit , qui , te cum posset habere , maluerit praedas stultus et arma sequi . 
Ille licet Cilicum uictas agat ante cateruas , ponat et in capto Martia castra solo , totus et argento contectus , totus et auro , insideat celeri conspiciendus equo , ipse boues , mea sim tecum modo Delia , possim iungere et in solo pascere monte pecus : et te dum liceat teneris retinere lacertis , mollis et inculta sit mihi somnus humo . 
Quid Tyrio recubare toro sine amore secundo prodest , cum fletu nox uigilanda uenit ? 
Nam neque tum plumae nec stragula picta soporem nec sonitus placidae ducere possit aquae . 
Num Ueneris magnae uiolauit numina uerbo et mea nunc poenas impia lingua luit ? 
Num feror incestus sedes adiisse deorum sertaque de sanctis deripuisse focis ? 
Non ego , si merui , dubitem procumbere templis et dare sacratis oscula liminibus , non ego tellurem genibus perrepere supplex et miserum sancto tundere poste caput . 
At tu , qui laetus rides mala nostra , caueto mox tibi : non uni saeuiet usque deus . 
Vidi ego , qui iuuenum miseros lusisset amores , post Ueneris uinclis subdere colla senem , et sibi blanditias tremula componere uoce et manibus canas fingere uelle comas : stare nec ante fores puduit caraeue puellae ancillam medio detinuisse foro . 
Hunc puer , hunc iuuenis turba circumterit arta , despuit in molles et sibi quisque sinus . 
At mihi parce , Uenus : semper tibi dedita seruit mens mea : quid messes uris acerba tuas ? 
Ibitis Aegaeas sine me , Messalla , per undas , o utinam memores ipse cohorsque mei ! 
Me tenet ignotis aegrum Phaeacia terris : abstineas auidas , Mors precor atra , manus . 
Abstineas , Mors atra , precor : non hic mihi mater quae legat in maestos ossa perusta sinus , non soror , Assyrios cineri quae dedat odores , et fleat effusis ante sepulcra comis , Delia non usquam ; quae me quam mitteret urbe , dicitur ante omnes consuluisse deos . 
Illa sacras puero sortes ter sustulit : illi rettulit e trinis omnia certa puer . 
Cuncta dabant reditus : tamen est deterrita numquam , quin fleret nostras respueretque uias . 
Ipse ego solator , cum iam mandata dedissem , quaerebam tardas anxius usque moras . 
Aut ego sum causatus aues aut omina dira , Saturni aut sacrum me tenuisse diem . 
O quotiens ingressus iter mihi tristia dixi offensum in porta signa dedisse pedem ! 
Audeat inuito ne quis discedere Amore , aut sciet egressum se prohibente deo . 
Quid tua nunc Isis mihi , Delia , quid mihi prosunt illa tua totiens aera repulsa manu , quidue , pie dum sacra colis , pureque lauari te ( memini ) puro secubuisse toro ? 
Nunc , dea , nunc succurre mihi ( nam posse mederi picta docet templis multa tabella tuis ) , ut mea uotiuas persoluens Delia noctes ante sacras lino tecta fores sedeat bisque die resoluta comas tibi dicere laudes insignis turba debeat in Pharia . 
At mihi contingat patrios celebrare Penates reddereque antiquo menstrua tura Lari . 
Quam bene Saturno uiuebant rege prius quam tellus in longas est patefacta uias ! 
Nondum caeruleas pinus contempserat undas effusum uentis praebueratque sinum , nec uagus ignotis repetens compendia terris presserat externa nauita merce ratem . 
Illo non ualidus subiit iuga tempore taurus , non domito frenos ore momordit equus , non domus ulla fores habuit , non fixus in agris , qui regeret certis finibus arua , lapis . 
Ipsae mella dabant quercus , ultroque ferebant obuia securis ubera lactis oues . 
Non acies , non ira fuit , non bella , nec ensem immiti saeuus duxerat arte faber . 
Nunc Ioue sub domino caedes et uulnera semper , nunc mare , nunc leti multa reperta uia est . 
Parce , pater : timidum non me periuria terrent , non dicta in sanctos impia uerba deos . 
Quod si fatales iam nunc expleuimus annos , fac lapis inscriptis stet super ossa notis . 
" Hic iacet immiti consumptus morte Tibullus , Messallam terra dum sequiturque mari . 
" Sed me , quod facilis tenero sum semper Amori , ipsa Uenus campos ducet in Elysios . 
Hic choreae cantusque uigent , passimque uagantes dulce sonant tenui gutture carmen aues ; fert casiam non culta seges , totosque per agros floret odoratis terra benigna rosis : hic iuuenum series teneris immixta puellis ludit , et assidue proelia miscet amor . 
Illic est , cuicumque rapax mors uenit amanti , et gerit insigni myrtea serta coma . 
At scelerata iacet sedes in nocte profunda abdita , quam circum flumina nigra sonant : Tisiphoneque impexa feros pro crinibus angues saeuit , et huc illuc impia turba fugit : tum niger intorto serpentum Cerberus ore stridet et aeratas excubat ante fores . 
Illic Iunonem tentare Ixionis ausi uersantur celeri noxia membra rota , porrectusque nouem Tityos per iugera terrae assiduas atro uiscere pascit aues . 
Tantalus est illic , et circum stagna : sed acrem iam iam poturi deserit unda sitim , et Danai proles , Ueneris quod numina laesit , in caua Lethaeas dolia portat aquas . 
Illic sit , quicumque meos uiolauit amores , optauit lentas et mihi militias . 
At tu casta precor maneas , sanctique pudoris assideat custos sedula semper anus . 
Haec tibi fabellas referat positaque lucerna deducat plena stamina longa colu , at circa grauibus pensis affixa puella paulatim somno fessa remittat opus . 
Tunc ueniam subito , nec quisquam nuntiet ante , sed uidear caelo missus adesse tibi . 
Tunc mihi , qualis eris , longos turbata capillos , obuia nudato , Delia , curre pede . 
Hoc precor , hunc illum nobis Aurora nitentem Luciferum roseis candida portet equis . 
" Sic umbrosa tibi contingant tecta , Priape , ne capiti soles , ne noceantque niues : quae tua formosos cepit sollertia ? 
certe non tibi barba nitet , non tibi culta coma est , nudus et hibernae producis frigora brumae , nudus et aestiui tempora sicca Canis . 
" Sic ego : tum Bacchi respondit rustica proles armatus curua sic mihi falce deus . 
" O fuge te tenerae puerorum credere turbae : nam causam iusti semper amoris habent . 
Hic placet , angustis quod equum compescit habenis : hic placidam niueo pectore pellit aquam : hic , quia fortis adest audacia , cepit : at illi uirgineus teneras stat pudor ante genas . 
Sed ne te capiant , primo si forte negarit , taedia : paulatim sub iuga colla dabit . 
Longa dies homini docuit parere leones , longa dies molli saxa peredit aqua : annus in apricis maturat collibus uuas , annus agit certa lucida signa uice . 
Nec iurare time : ueneris periuria uenti irrita per terras et freta summa ferunt . 
Gratia magna Ioui : uetuit Pater ipse ualere , iurasset cupide quicquid ineptus amor : perque suas impune sinit Dictynna sagittas affirmes crines perque Minerua suos . 
At si tardueris , errabis : transilit aetas quam cito ! 
non segnis stat remeatque dies . 
Quam cito purpureos deperdit terra colores , quam cito formosas populus alba comas ! 
Quam iacet , infirmae uenere ubi fata senectae , qui prior Eleo est carcere missus equus ! 
Vidi iam , iuueni , premeret cum serior aetas , maerentem stulte praeteriisse dies . 
Crudeles diui ! 
serpens nouus exuit annos : formae non ullam fata dedere moram . 
Solis aeterna est Baccho Phoeboque iuuenta : nam decet intonsus crinis utrumque deum . 
Tu , puero quodcumque tuo temptare libebit , cedas : obsequio plurima uincet amor . 
Neu comes ire neges , quamuis uia longa paretur et Canis arenti torreat arua siti , quamuis praetexens picta ferrugine caelum uenturam admittat nubifer Eurus aquam : uel si caeruleas puppi uolet ire per undas , ipse leuem remo per freta pelle ratem . 
Nec te paeniteat duros subiisse labores aut operae insuetas atteruisse manus , nec , uelit insidiis altas si claudere ualles , dum placeas , umeri retia ferre negent : si uolet arma , leui tentabis ludere dextra ; saepe dabis nudum , uincat ut ille , latus . 
Tunc tibi mitis erit , rapias tum cara licebit oscula : pugnabit , sed male rapta dabit . 
Rapta dabit primo , mox auferet ipse roganti , post etiam collo se implicuisse uolet . 
Heu male nunc artes miseras haec saecula tractant : iam tener assueuit munera uelle puer . 
At tibi , qui Uenerem docuisti uendere primus , quisquis es , infelix urgeat ossa lapis . 
Pieridas , pueri , doctos et amate poetas , aurea nec superent munera Pieridas . 
Carmine purpurea est Nisi coma : carmina ni sint , ex humero Pelopis non nituisset ebur . 
Quem referent Musae , uiuet , dum robora tellus , dum caelum stellas , dum uehet amnis aquas . 
At qui non audit Musas , qui uendit amorem , Idaeae currus ille sequatur Opis et tercentenas erroribus expleat urbes et secet ad Phrygios uilia membra modos . 
Blanditiis uult esse locum Uenus : illa querelis supplicibus , miseris fletibus illa fauet . 
" Haec mihi , quae canerem Titio , deus edidit ore : sed Titium coniunx haec meminisse uetat . 
Pareat ille suae : uos me celebrate magistrum , quos male habet multa callidus arte puer . 
Gloria cuique sua est : me , qui spernuntur , amantes consultent : cunctis ianua nostra patet . 
Tempus erit , cum me Ueneris praecepta ferentem deducat iuuenum sedula turba senem . 
Heu heu , quam Marathus lento me torret amore ! 
Deficiunt artes deficiuntque doli . 
Parce , puer , quaeso , ne turpis fabula fiam , cum mea ridebunt uana magisteria . 
Asper eram et bene discidium me ferre loquebar : at mihi nunc longe gloria fortis abest . 
Namque agor ut per plana citus sola uerbere turben quem celer assueta uersat ab arte puer . 
Vre ferum et torque , libeat ne dicere quicquam magnificum posthac : horrida uerba doma . 
Parce tamen , per te furtiui foedera lecti , per Uenerem quaeso compositumque caput . 
Ille ego , cum tristi morbo defessa iaceres , te dicor uotis eripuisse meis , ipseque te circumlustraui sulphure puro , carmine cum magico praecinuisset anus : ipse procuraui , ne possent scaeua nocere omina ter salsa deueneranda mola : ipse ego uelatus lino tunicisque solutis uota nouem Triuiae nocte silente dedi . 
Omnia persolui : fruitur nunc alter amore , et precibus felix utitur ille meis . 
At mihi felicem uitam , si salua fuisses , fingebam demens , sed renuente deo . 
Rura colam , frugumque aderit mea Delia custos , area dum messes sole calente teret , aut mihi seruabit plenis in lintribus uuas pressaque ueloci candida musta pede , consuescet numerare pecus , consuescet amantis garrulus in dominae ludere uerna sinu . 
Illa deo sciet agricolae pro uitibus uuam , pro segete spicas , pro grege ferre dapem . 
Illa regat cunctos , illi sint omnia curae : at iuuet in tota me nihil esse domo . 
Huc ueniet Messalla meus , cui dulcia poma Delia selectis detrahat arboribus , et , tantum uenerata uirum , cui sedula curet , cui paret atque epulas ipsa ministra gerat . 
Haec mihi fingebam , quae nunc Eurusque Notusque iactat odoratos uota per Armenios . 
Saepe ego temptaui curas depellere uino , at dolor in lacrimas uerterat omne merum . 
Saepe aliam tenui , sed iam cum gaudia adirem , admonuit dominae deseruitque Uenus . 
Tunc me discedens deuotum femina dixit , ah pudet , et narrat scire nefanda meam . 
Non facit hoc uerbis , facie tenerisque lacertis deuouet et flauis nostra puella comis . 
Talis ad Haemonium Nereis Pelea quondam uecta est frenato caerula pisce Thetis . 
At nocuere mihi quod adest huic diues amator : uenit in exitium callida lena meum . 
Sanguineas edat illa dapes atque ore cruento tristia cum multo pocula felle bibat : hanc uolitent animae circum sua fata querentes semper et e tectis strix uiolenta canat : ipsa fame stimulante furens herbasque sepulcris quaerat et a saeuis ossa relicta lupis , currat et inguinibus nudis ululetque per urbem , post agat e triuiis aspera turba canum . 
Eueniet ; dat signa deus : sunt numina amanti , saeuit et iniusta lege relicta Uenus . 
At tu quam primum sagae praecepta rapacis desere : non donis uincitur omnis amor . 
Pauper erit praesto semper tibi , pauper adibit primus et in tenero fixus erit latere , pauper in angusto fidus comes agmine turbae subicietque manus efficietque uiam , pauper ad occultos furtim deducet amicos uinclaque de niueo detrahet ipse pede . 
Heu canimus frustra , nec uerbis uicta fatiscit ianua , sed plena est percutienda manu . 
At tu , qui potior nunc es , mea furta caueto : uersatur celeri Fors leuis orbe rotae . 
Non frustra quidam iam nunc in limine perstat sedulus ac crebro prospicit ac refugit , et simulat transire domum , mox deinde recurrit solus et ante ipsas excreat usque fores . 
Nescio quid furtiuus amor parat : utere quaeso , dum licet : in liquida nat tibi linter aqua . 
Semper , ut inducar , blandos offers mihi uultus , post tamen es misero tristis et asper , Amor . 
Quid tibi , saeue , rei mecum est ? 
an gloria magna est insidias homini composuisse deum ? 
Iam mihi tenduntur casses : iam Delia furtim nescio quem tacita callida nocte fouet . 
Illa quidem iurata negat , sed credere durum est : sic etiam de me pernegat usque uiro . 
Ipse miser docui quo posset ludere pacto custodes : heu heu , nunc premor arte mea . 
Fingere tunc didicit causas , ut sola cubaret , cardine tunc tacito uertere posse fores , tunc succos herbasque dedi , quis liuor abiret , quem facit impresso mutua dente Uenus . 
At tu , fallacis coniunx incaute puellae , me quoque seruato , peccet ut illa nihil , neu iuuenes celebret multo sermone , caueto , neue cubet laxo pectus aperta sinu , neu te decipiat nutu , digitoque liquorem ne trahat et mensae ducat in orbe notas . 
Exibit quam saepe , time , seu uisere dicet sacra Bonae maribus non adeunda Deae . 
At , mihi si credas , illam sequar unus ad aras : tunc mihi non oculis sit timuisse meis . 
Saepe , uelut gemmas eius signumque probarem , per causam memini me tetigisse manum : saepe mero somnum peperi tibi , at ipse bibebam sobria supposita pocula uictor aqua . 
Non ego te laesi prudens ( ignosce fatenti ) : iussit Amor : contra quis ferat arma deos ? 
Ille ego sum , nec me iam dicere uera pudebit , Latrabat tota cui tua nocte canis . 
Quid tenera tibi coniuge opus ? 
tua si bona nescis seruare , heu , frustra clauis inest foribus . 
Te tenet , absentes alios suspirat amores et simulat subito condoluisse caput . 
At mihi seruandam credas : non saeua recuso uerbera , detrecto non ego uincla pedum . 
Tum procul absitis , quisquis colit arte capillos , et fluit effuso cui toga laxa sinu : quisquis et occurret , ne possit crimen habere , stet procul aut alia stet procul ante uia . 
Sic fieri iubet ipse deus , sic magna sacerdos est mihi diuino uaticinata sono . 
( Haec ubi Bellonae motu est agitata , nec acrem flammam , non amens uerbera torta timet : ipsa bipenne suos caedit uiolenta lacertos sanguineque effuso spargit inulta deam , statque latus praefixa ueru , stat saucia pectus , et canit euentus , quos dea magna monet ) : " Parcite , quam custodit Amor , uiolare puellam , ne pigeat magno post didicisse malo . 
Attigeris , labentur opes , ut uulnere nostro sanguis , ut hic uentis diripiturque cinis . 
" Et tibi nescio quas dixit , mea Delia , poenas : si tamen admittas , sit precor illa leuis . 
Non ego te propter parco tibi , sed tua mater me mouet atque iras aurea uincit anus . 
Haec mihi te adducit tenebris multoque timore coniungit nostras clam taciturna manus , haec foribusque manet noctu me affixa proculque cognoscit strepitus me ueniente pedum . 
Viue diu mihi , dulcis anus : proprios ego tecum , sit modo fas , annos contribuisse uelim . 
Te semper natamque tuam te propter amabo : quicquid agit , sanguis est tamen illa tuus . 
Sit modo casta , doce , quamuis non uitta ligatos impediat crines nec stola longa pedes . 
Et mihi sint durae leges , laudare nec ullam possim ego , quin oculos appetat illa meos , et siquid peccasse putet , ducarque capillis in medias pronus proripiarque uias . 
Non ego te pulsare uelim , sed , uenerit iste si furor , optarim non habuisse manus . 
Nec saeuo sis casta metu , sed mente fideli : mutuus absenti te mihi seruet amor . 
At quae fida fuit nulli , post uicta senecta ducit inops tremula stamina torta manu firmaque conductis adnectit licia telis tractaque de niueo uellere ducta putat . 
Hanc animo gaudente uident iuuenumque cateruae commemorant merito tot mala ferre senem , hanc Uenus ex alto flentem sublimis Olympo spectat et infidis quam sit acerba monet . 
Haec aliis maledicta cadant : nos , Delia , amoris exemplum cana simus uterque coma . 
Hunc cecinere diem Parcae fatalia nentes stamina , non ulli dissoluenda deo ; hunc fore , Aquitanas posset qui fundere gentes , quem tremeret forti milite uictus Atax . 
Euenere : nouos pubes Romana triumphos uidit et euinctos bracchia capta duces : at te uictrices laurus , Messalla , gerentem portabit niueis currus eburnus equis . 
Non sine me est tibi partus honos : Tarbella Pyrene testis et Oceani litora Santonici , testis Atur Rhodanusque celer magnusque Garunna , Carnuti et flaui caerula lympha Liger . 
An te , Cydne , canam , tractis qui leniter undis caeruleus placidis per uada serpis aquis , quantus et aethereo contingens uertice nubes frigidus intonsos Taurus alat Cilicas ? 
Quid ? 
referam , ut uolitet crebras intacta per urbes alba Palaestino sancta columba Syro , utque maris uastum prospectet turribus aequor prima ratem uentis credere docta Tyros , qualis et , arentes cum findit Sirius agros , fertilis aestiua Nilus abundet aqua ? 
Nile pater , quanam possum te dicere causa aut quibus in terris occuluisse caput ? 
Te propter nullos tellus tua postulat imbres , arida nec Pluuio supplicat herba Ioui . 
Te canit atque suum pubes miratur Osirim barbara , Memphiten plangere docta bouem . 
Primus aratra manu sollerti fecit Osiris et teneram ferro sollicitauit humum , primus inexpertae commisit semina terrae pomaque non notis legit ab arboribus . 
Hic docuit teneram palis adiungere uitem , hic uiridem dura caedere falce comam : illi iucundos primum matura sapores expressa incultis uua dedit pedibus . 
Ille liquor docuit uoces inflectere cantu , mouit et ad certos nescia membra modos , Bacchus et agricolae magno confecta labore pectora tristitiae dissoluenda dedit . 
Bacchus et afflictis requiem mortalibus affert , crura licet dura compede pulsa sonent . 
Non tibi sunt tristes curae nec luctus , Osiri , sed chorus et cantus et leuis aptus amor , sed uarii flores et frons redimita corymbis , fusa sed ad teneros lutea palla pedes et Tyriae uestes et dulcis tibia cantu et leuis occultis conscia cista sacris . 
Huc ades et Genium ludo centumque choreis concelebra et multo tempora funde mero : illius et nitido stillent unguenta capillo , et capite et collo mollia serta gerat . 
Sic uenias hodierne : tibi dem turis honores , liba et Mopsopio dulcia melle feram . 
At tibi succrescat proles , quae facta parentis augeat et circa stet ueneranda senem . 
Nec taceat monumenta uiae , quem Tuscula tellus candidaque antiquo detinet Alba Lare . 
Namque opibus congesta tuis hic glarea dura sternitur , hic apta iungitur arte silex . 
Te canet agricola , a magna cum uenerit urbe serus inoffensum rettuleritque pedem . 
At tu , Natalis multos celebrande per annos , candidior semper candidiorque ueni . 
Non ego celari possum , quid nutus amantis quidue ferant miti lenia uerba sono . 
Nec mihi sunt sortes nec conscia fibra deorum , praecinit euentus nec mihi cantus auis : ipsa Uenus magico religatum bracchia nodo perdocuit multis non sine uerberibus . 
Desine dissimulare : deus crudelius urit , quos uidet inuitos succubuisse sibi . 
Quid tibi nunc molles prodest coluisse capillos saepe et mutatas disposuisse comas , quid fuco splendente genas ornare , quid ungues artificis docta subsecuisse manu ? 
Frustra iam uestes , frustra mutantur amictus , ansaque compressos colligat arta pedes . 
Illa placet , quamuis inculto uenerit ore nec nitidum tarda compserit arte caput . 
Num te carminibus , num te pallentibus herbis deuouit tacitae tempore noctis anus ? 
Cantus uicinis fruges traducit ab agris , cantus et iratae detinet anguis iter , cantus et e curru Lunam deducere tentat , et faceret , si non aera repulsa sonent . 
Quid queror , heu , misero carmen nocuisse , quid herbas ? 
Forma nihil magicis utitur auxiliis : sed corpus tetigisse nocet , sed longa dedisse oscula , sed femori conseruisse femur . 
Nec tu difficilis puero tamen esse memento ( persequitur poenis tristia facta Uenus ) , munera ne poscas : det munera canus amator , ut foueas molli frigida membra sinu . 
Carior est auro iuuenis , cui leuia fulgent ora nec amplexus aspera barba terit . 
Huic tu candentes umero suppone lacertos , et regum magnae despiciantur opes . 
At Uenus inueniet puero concumbere furtim , dum timet et teneros conserit usque sinus , et dare anhelanti pugnantibus umida linguis oscula et in collo figere dente notas . 
Non lapis hanc gemmaeque iuuent , quae frigore sola dormiat et nulli sit cupienda uiro . 
Heu sero reuocatur amor seroque iuuenta , cum uetus infecit cana senecta caput . 
Tunc studium formae est : coma tum mutatur , ut annos dissimulet uiridi cortice tincta nucis , tollere tunc cura est albos a stirpe capillos et faciem dempta pelle referre nouam . 
At tu , dum primi floret tibi temporis aetas , utere : non tardo labitur illa pede . 
Neu Marathum torque : puero quae gloria uicto est ? 
In ueteres esto dura , puella , senes . 
Parce precor tenero : non illi sontica causa est , sed nimius luto corpora tingit amor . 
Vel miser absenti maestas quam saepe querelas coniicit et lacrimis omnia plena madent ! 
" Quid me spernis ? 
" ait " poterat custodia uinci : ipse dedit cupidis fallere posse deus . 
Nota Uenus furtiua mihi est , ut lenis agatur spiritus , ut nec dent oscula rapta sonum : et possum media quamuis obrepere nocte et strepitu nullo clam reserare fores . 
Quid prosunt artes , miserum si spernit amantem et fugit ex ipso saeua puella toro uel cum promittit , subito sed perfida fallit , et mihi nox multis euigilanda malis ? 
Dum mihi uenturam fingo , quodcumque mouetur , illius credo tunc sonuisse pedem . 
" Desistas lacrimare , puer : non frangitur illa , et tua iam fletu lumina fessa tument . 
Oderunt , Pholoe , moneo , fastidia diui , nec prodest sanctis tura dedisse focis . 
Hic Marathus quondam miseros ludebat amantes , nescius ultorem post caput esse deum : saepe etiam lacrimas fertur risisse dolentis et cupidum ficta detinuisse mora : nunc omnes odit fastus , nunc displicet illi quaecumque opposita est ianua dura sera . 
At tibi poena manet , ni desinis esse superba . 
Quam cupies uotis hunc reuocare diem ! 
Quid mihi , si fueras miseros lusurus amores , foedera per diuos , clam uiolanda , dabas ? 
Ah ! 
misere etsi quis primo periuria celat , sera tamen tacitis Poena uenit pedibus . 
Parcite , caelestes : aequum est impune licere numina formosis laedere uestra semel . 
Lucra petens habili tauros adiungit aratro et durum terrae rusticus urget opus , lucra petituras freta per parentia uentis ducunt instabiles sidera certa rates : muneribus meus est captus puer : at deus illa in cinerem et liquidas munera uertat aquas . 
Iam mihi persoluet poenas , puluisque decorem detrahet et uentis horrida facta coma , uretur facies , urentur sole capilli , deteret inualidos et uia longa pedes . 
Admonui quotiens " auro ne pollue formam : saepe solent auro multa subesse mala . 
Diuitiis captus siquis uiolauit amorem , asperaque est illi difficilisque Uenus . 
Vre meum potius flamma caput et pete ferro corpus et intorto uerbere terga seca . 
Nec tibi celandi spes sit peccare paranti : scit deus , occultos qui uetat esse dolos . 
Ipse deus tacito permisit lingua ministro ederet ut multo libera uerba mero : ipse deus somno domitos emittere uocem iussit et inuitos facta tegenda loqui . 
" Haec ego dicebam : nunc me fleuisse loquentem , nunc pudet ad teneros procubuisse pedes . 
Tunc mihi iurabas nullo te diuitis auri pondere , non gemmis , uendere uelle fidem , non tibi si pretium Campania terra daretur , non tibi si Bacchi cura Falernus ager . 
Illis eriperes uerbis mihi sidera caelo lucere et pronas fluminis esse uias . 
Quin etiam flebas : at non ego fallere doctus tergebam humentes credulus usque genas . 
Quid faciam , nisi et ipse fores in amore puellae ? 
Sic precor exemplo sit leuis illa tuo . 
O quotiens , uobis ne quisquam conscius esset , ipse comes multa lumina nocte tuli ! 
Saepe insperanti uenit tibi munere nostro et latuit clausas post adoperta fores . 
Tum miser interii , stulte confisus amari : nam poteram ad laqueos cautior esse tuos . 
Quin etiam attonita laudes tibi mente canebam , at me nunc nostri Pieridumque pudet . 
Illa uelim rapida Uulcanus carmina flamma torreat et liquida deleat amnis aqua . 
Tu procul hinc absis , cui formam uendere cura est et pretium plena grande referre manu . 
At te , qui puerum donis corrumpere es ausus , rideat assiduis uxor inulta dolis , et cum furtiuo iuuenem lassauerit usu , tecum interposita languida ueste cubet . 
Semper sint externa tuo uestigia lecto , et pateat cupidis semper aperta domus : nec lasciua soror dicatur plura bibisse pocula uel plures emeruisse uiros . 
Illam saepe ferant conuiuia ducere Baccho , dum rota Luciferi prouocet orta diem : illa nulla queat melius consumere noctem aut operum uarias disposuisse uices . 
At tua perdidicit : nec tu , stultissime , sentis , cum tibi non solita corpus ab arte mouet . 
Tune putas illam pro te componere corpus aut tenues denso pectere dente comas ? 
Istane persuadet facies , auroque lacertos uinciat et Tyrio prodeat apta sinu ? 
Non tibi , sed iuueni cuidam uult bella uideri , deuoueat pro quo teque domumque tuam . 
Nec facit hoc uitio , sed corpora foeda podagra et senis amplexus culta puella fugit . 
Huic tamen accubuit noster puer : hunc ego credam cum trucibus Uenerem iungere posse feris . 
Blanditiasne meas aliis tu uendere es ausus , tune aliis demens oscula ferre mea ? 
Tum flebis , cum me uinctum puer alter habebit et geret in regno regna superba tuo . 
At tua tum me poena iuuet , Uenerique merenti fixa notet casus aurea palma meos . 
" Hanc tibi fallaci resolutus amore Tibullus dedicat et grata sis , dea , mente rogat . 
Quis fuit , horrendos primus qui protulit enses ? 
Quam ferus et uere ferreus ille fuit ! 
Tum caedes hominum generi , tum proelia nata , tum breuior dirae mortis aperta uia est . 
An nihil ille miser meruit , nos ad mala nostra uertimus , in saeuas quod dedit ille feras ? 
Diuitis hoc uitium est auri , nec bella fuerunt , faginus astabat cum scyphus ante dapes . 
Non arces , non uallus erat , somnumque petebat securus uarias dux gregis inter oues . 
Tunc mihi uita foret , Ualgi , nec tristia nossem arma nec audissem corde micante tubam : nunc ad bella trahor , et iam quis forsitan hostis haesura in nostro tela gerit latere . 
Sed patrii seruate Lares : aluistis et idem , cursarem uestros cum tener ante pedes . 
Neu pudeat prisco uos esse e stipite factos : sic ueteris sedes incoluistis aui . 
Tunc melius tenuere fidem , cum paupere cultu stabat in exigua ligneus aede deus . 
Hic placatus erat , seu quis libauerat uuam seu dederat sanctae spicea serta comae : atque aliquis uoti compos liba ipse ferebat postque comes purum filia parua fauum . 
At nobis aerata , Lares , depellite tela , hostiaque e plena rustica porcus hara . 
Hanc pura cum ueste sequar myrtoque canistra uincta geram , myrto uinctus et ipse caput . 
Sic placeam uobis : alius sit fortis in armis , sternat et aduersos Marte fauente duces , ut mihi potanti possit sua dicere facta miles et in mensa pingere castra mero . 
Quis furor est atram bellis accersere mortem ? 
Imminet et tacito clam uenit illa pede . 
Non seges est infra , non uinea culta , sed audax Cerberus et Stygiae nauita turpis aquae : illic pertusisque genis ustoque capillo errat ad obscuros pallida turba lacus . 
Quam potius laudandus et hic , quem prole parata occupat in parua pigra senecta casa ! 
Ipse suas sectatur oues , at filius agnos , et calidam fesso comparat uxor aquam . 
Sic ego sim , liceatque caput candescere canis , temporis et prisci facta referre senem . 
Interea Pax arua colat . 
Pax candida primum duxit araturos sub iuga curua boues , Pax aluit uites et sucos condidit uuae , funderet ut nato testa paterna merum : pace bidens uomerque nitent , at tristia duri militis in tenebris occupat arma situs , rusticus e luco reuehit , male sobrius ipse , uxorem plaustro progeniemque domum . 
Sed Ueneris tunc bella calent , scissosque capillos femina perfractas conqueriturque fores : flet teneras obtusa genas , sed uictor et ipse flet sibi dementes tam ualuisse manus . 
At lasciuus Amor rixae mala uerba ministrat , inter et iratum lentus utrumque sedet . 
Ah lapis est ferrumque , suam quicumque puellam uerberat : e caelo deripit ille deos . 
Sit satis e membris tenuem rescindere uestem , sit satis ornatus dissoluisse comae , sit lacrimas mouisse satis : quater ille beatus quo tenera irato flere puella potest . 
Sed manibus qui saeuus erit , scutumque sudemque is gerat et miti sit procul a Uenere . 
At nobis , Pax alma , ueni spicamque teneto , profluat et pomis candidus ante sinus . 
