Sancta salutiferi redeunt sollemnia Christi et devota pii celebrant ieiunia mystae ; at nos aeternum cohibentes pectore cultum intemeratorum vim continuamus honorum . 
annua cura sacris , iugis reverentia nobis . 
magne pater rerum , cui terra et pontus et aer Tartaraque et picti servit plaga lactea caeli , noxia quem scelerum plebis tremit almaque rursum concelebrat votis animarum turba piarum , tu brevis hunc aevi cursum celeremque caducae finem animae donas aeternae munere vitae . 
tu mites legum monitus sacrosque prophetas humano impertis generi servasque nepotes , deceptum miseratus Adam , quem capta venenis implicuit socium blandis erroribus Eva . 
tu natum , pater alme , tuum , verbumque deumque , concedis terris totum similemque paremque , ex vero verum vivaque ab origine vivum . 
ille tuis doctus monitis hoc addidit unum , ut super aequoreas nabat qui spiritus undas pigra immortali vegetaret membra lavacro . 
trina fides auctore uno , spes certa salutis hunc numerum iunctis virtutibus amplectenti . 
tale et terrenis specimen spectatur in oris Augustus genitor , geminum sator Augustorum , qui fratrem natumque pio complexus utrumque numine partitur regnum neque dividit unum , omnia solus habens atque omnia dilargitus . 
hos igitur nobis trina pietate vigentes , rectores terrae placidos caelique ministros , Christe , apud aeternum placabilis assere patrem . 
