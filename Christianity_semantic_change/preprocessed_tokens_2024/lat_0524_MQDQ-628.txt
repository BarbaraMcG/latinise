Hic iacet interpres et alumnus philosophiae emeritus famam super astra Boetius ille , quo Latium gaudet , dolet olim Grecia uicta . 
Nil agis immitis uiolenta caede tyranne , corpus terra tegit , nomen per saecula uiuit . 
Hoc in sarcofago iacet ecce Boetius arto Magnus et omnimodo magnificandus homo . 
Qui Theodorico regi delatus iniquo Papiam senium duxit in exilium . 
In quo se maestum solans dedit inde libellum . 
Post ictus gladio exiit e medio . 
Heu malus ille sopor quo uenit mortis amator ! 
omne quod est genitum , tendit ad interitum . 
Hoc in sarcophago iacet ecce Boetius arto magnus et omnimodo magnificandus homo , Quem sophia suis prae cunctis compsit alumnis , Quem sibi grande decus contulit ipse deus . 
Nam factus consul cum natis ipse duobus Rome conspicuum est habitus speculum . 
Sparsa per Europam uulgant sua dogmata totam , qua fuit et merito clarus et ingenio . 
Nam nobis logicen de Graeco transtulit artem , Commenti gemino quam reserat radio . 
Catholicae uerum fidei dedit et documentum et nos informat musica quaeque sonat . 
Qui Theodorico delatus ab indice ficto Papiam senium duxit in exilium , In qua se maestum solans dedit inde libellum , post ictus gladio exiit e medio . 
Ergo sui frater memor esto , tui sit ut alter , et prece posce sibi , quod cupis esse tibi . 
Inuictus constans Anicius , ortus ex urbe , Torquati genus , exconsul famosus et exul Patriciusque bonus mage ciuibus atque , Usque caput iugulis genero comitante seruauit . 
Gnauiter exegit furiis monimenta uetustis Flebilibus scribendo modis tot carmina felix Et , quod libertas multo sermone bilingui Artificale tulit , dum post interprete lingua Quicquid Aristoteles docuit transferre sategit : Pandens conditionis opes hinc inde coactas , Quas ab Atheneis rapuit bibliopola gazis , Ne Romana fames epulas inescret Achiuas . 
Maeonia et Latia lingua clarissimus et qui consul eram , hic perii missus in exilium . 
Ecquid mors rapuit ? 
probitas me uexit ad auras Et nunc fama uiget maxima , uiuit opus . 
