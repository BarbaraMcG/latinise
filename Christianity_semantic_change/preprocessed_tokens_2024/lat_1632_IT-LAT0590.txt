Iam minae saevi cecidere belli : Iam profanatis male pulsa terris Et salus , et pax niveis revisit Oppida bigis : Iam fides , et fas , et amoena praeter Faustitas laeto volat arva curru : Iam fluunt passim pretiosa largis Saecula rivis . 
Candidi soles veterisque venae Fontibus nati revocantur Anni : Grandinat gemmis , riguoque caelum Depluit auro . 
Meque veraci cecinisse plectro Inter Octobres , tua festa , pompas , Prisca Saturni rediisse saecla , Approbat Orbis . 
Aurei patrum niveique mores , Exul et sera procul usque Thule Candor , et pulchro remeare virtus Audet Olympo . 
Lactis , et fusi per aprica mellis Garruli campos secuere rivi : Et superfuso tumuere plenae Nectare ripae . 
Laetior vulgo seges inquietis Fluctuat culmis , titubantque frugum Uberes campi , nec avara sulcis Invidet Aestas . 
Pastor errantes comitatus haedos Provocat raucas calamo cicadas : Mugiunt colles , et anhela fessis Silva iuvencis . 
Pace subsultant iuga , pace rident Tetricae rupes : leve separatos Otium colles amat , et sequestri Gaudia pagi . 
Te Ceres flavis redimita culmis , Magne pacati moderator orbis , Te suis Aestas opulenta circum - fundit aristis . 
Supplici Myrtus tibi servit umbra , Serviunt Lauri : tibi celsa longe Quercus assurgit , tremuloque pinus Vertice nutat . 
Siderum praeses , dominusque terrae , Lucida Romam speculatus arce , Regna tranquillet , cupidoque patrem Te velit orbi . 
Laurus annosum tibi signet aevum : Fata te norint , properentque Parcae Nescium carpi tibi destinatos Stamen in annos . 
Quaeque formosos sedet inter ignes , Sedulam pro te miserata Romam Virgo , quam circum glomerantur albis Astra choreis : Curet effusas Latii querelas , Virginum castas iuvenumque voces Curet , et votis procerum reclinem ac - commodet aurem . 
Indignas , Lyce , naenias , Et maestum gemitu pectus , et hispidis Frontem nubibus expedi , Cum Sol non solito lumine riserit , Et fortuna volubilis Fati difficilem iecerit aleam . 
Quod vexant hodie Noti , Cras lambent hilares aequor Etesiae . 
Maestum Sol hodie caput , Cras laetum roseo promet ab aequore . 
Alterno redeunt choro Risus et gemitus , et madidis prope Sicci cum lacrymis ioci . 
Nascuntur mediis gaudia luctibus ; Sic fatis placitum . 
Suis Tempestiva fluunt fata periculis . 
Fessos duxit heri boves , Dat magnis hodie iura Quiritibus : Et quae bobus ademerat , Imponit Gabiis , et Curibus iuga . 
Idem Phosphorus aspicit Magnum , quem tenuem viderat Hesperus . 
Quod si seria ludicris Fortunae placeat texere , rusticus Hesternam repetet casam , Ridentis populi non humilis iocus : Et qui rexerat omnia , Findet laurigeris ligna securibus . 
Quod si defuerit salix Fasces pauperibus subiciet focis . 
Non si Sol semel occidit , Non rubris iterum surget ab Indiis ; Nec si quos celeris rotae Sors non exiguo proruit impetu , Non lapsos iterum levet , Arguto docilis ludere cum ioco . 
Ne spem proice , Tarquini : Cuius paene retro lambere pulverem Et vestigia diceris , Cum fortuna levem verterit orbitam , Effusam super et luto Fumantem poteris cernere purpuram . 
Tunc et risibus abstine , Neu turpi domino lumina paveris : Neu calces nimium , memor Fortunae geminam saepe iaci pilam . 
Quae tegit canas modo bruma valles , Sole vicinos iaculante montes Deteget rursum . 
Tibi cum nivosae Bruma senectae In caput seris cecidit pruinis , Decidet nunquam . 
Cita fugit Aestas , Fugit Autumnus , fugient propinqui Tempora Veris : At tibi frigus , capitique cani Semper haerebunt , neque multa nardus Nec parum gratum repetita dement Serta colorem . 
Una quem nobis dederat iuventus , Una te nobis rapiet senectus : Sed potes , Publi , geminare magna Saecula fama . 
Quem sui raptum gemuere cives , Hic diu vixit . 
Sibi quisque famam Scribat heredem : rapiunt avarae Cetera Lunae . 
Humana linquo : tollite praepetem Nubesque ventique . 
Ut mihi devii Montes resedere , et volanti Regna procul , populosque vastus Subegit aer ! 
Iam radiantia Delubra Divum , iam mihi regiae Turres recessere , et relictae in Exiguum tenuantur urbes ; Totasque qua se cumque ferunt vagae Despecto gentes . 
O lacrymabilis Incerta fortunae ! 
o fluentum Principia interitusque rerum ! 
Hic ducta primis oppida moenibus Minantur in caelum : hic veteres ruunt Murique turresque : hic supinas Paene cinis sepelivit arces . 
Hic mite caelum , sed rapidae ruunt In bella gentes : hic placida sedent In pace , sed late quietos Dira lues populatur agros . 
Hic paene tellus tota micantibus Ardet sub armis : stant acies adhuc Pendente Fatorum sub ictu , Et dubio Furor haesitavit In bella passu : parte alia recens Iam mixta Mavors agmina mutuam Collisit in mortem , et cadentum Caede virum , cumulisque latos Insternit agros : hic Mareoticae Secura merces aequora navigant , Portusque certatim frequentes Centum operis populisque fervent . 
Nec una Marti causa , nec unius Sunt arma moris . 
Bellat adulterae Ridentis e vultu voluptas , Inque Helena procus ardet orbis . 
Hic verba bellis vindicat : hic canis , Heu vile furtum ! 
Se mala comparant ; Rarum sub exemplo superbit , Nec sceleris scelus instar omne est . 
Eous illinc belligera latet Sub classe pontus : Iam Thetis aenea Mugire flammarum procella , et Attonitae trepidare cautes , Et ipsa circum litora percuti Maiore fluctu . 
Sistite barbari , Ferroque , neu simplex , et igni , et Naufragio geminate fatum . 
Parumne tellus in miseras patet Immensa mortes ? 
hinc miserabili Quassata terrarum tumultu Stare pavent titubantque regna , Unaque tandem funditus obruunt Cives ruina . 
Stat tacitus cinis , Cui serus inscribat viator : ; Cum populo iacet hic et ipso Cum Rege regnum . 
; Quid memorem super - infusa totis aequora portubus Urbes inundare , et repente Tecta Deum sonuisse fluctu , Regumque turres , et pelago casas Iam iam latentes ? 
iam video procul Mercesque differri , et natantem Oceano fluitare gazam . 
Alterna rerum militat efficax In damna mundus . 
Cladibus instruit Bellisque rixisque et ruinis Sanguineam Libitina scenam , Suprema donec stelligerum dies Claudat theatrum . 
Quid morer hactenus Viator aurarum et serenas Sole domos aditurus usque Humana mirer ? 
Tollite praepetem Festina vatem , tollite nubila Qua solis et lunae labores Caeruleo vehit aethra campo . 
Ludor ? 
sequaces aut subeunt latus Feruntque venti ? 
Iamque iterum mihi Et regna decrevere , et immensae Ante oculos periere gentes ; Suoque semper terra minor globo Iam iamque cerni difficilis , suum Vanescit in punctum ? 
o refusum Numinis Oceanum ! 
o carentem Mortalitatis portubus insulam ! 
O clausa nullis marginibus freta ! 
Haurite anhelantem , et perenni Sarbivium glomerate fluctu . 
Esset humanis aliquod levamen Cladibus , si res caderent eadem Qua mora surgunt ; sed humant repentes Alta ruinae . 
Nil diu felix stetit ; inquieta Urbium currunt hominumque Fata : Totque vix horis iacuere , surgunt Regna quot annis . 
Casibus longum dedit ille tempus , Qui diem regnis satis eruendis Dixit : elato populos habent mo - menta sub ictu . 
Parce crudeles , moriture Publi , Impio divos onerare questu , Densa vicinis nimium vagari Funera tectis . 
Quae tibi primum dedit hora nasci , Haec mori primum dedit . 
Ille longum Vixit , aeternum sibi qui merendo Vindicat aevum . 
At nos inani pascit imagine Fortuna rerum . 
Ludimur , Asteri , Umbris amicorum ; et doloso Verba simul placuere fuco , Res esse stulti credimus . 
At simul Sors infidelem corripuit rotam , Gaudent recedenti sodales Non eadem dare verba Divae . 
Plerumque falsis nominibus placent Humana . 
Rari pollicitis data Aequamus : et minor loquaci Relligio solet esse voto . 
Vitas sollicitae me similis caprae , Quam vel nimbisoni sibilus Africi , Vel motum subitis murmur Etesiis Vano corripit impetu . 
Nam seu prima metum bruma trementibus Incussit foliis , sive Diespiter Elisit resonis tela Cerauniis , Incerta trepidat fuga . 
Atqui non ego te quaerere desinam , Clamatura retro , ; Christe , revertere ; : et Rursus , cum rapido fugeris impetu , Clamatura , ; Revertere . 
; O seu te Libani terga virentia , Seu formosa rubrae culta Bethuliae , Seu pinguis Solymae , sive procul cavae Cingunt rura Capharniae ; Tandem sollicitae pone modum fugae . 
Nam non effugies , te mihi sedulis Aether excubiis prodet , et aureis Prodet Cynthia cornibus . 
Te neglecta gemunt litora , te procul Suspirat tacitis aura Favoniis , Te noctis vigiles , te mihi vividis Signant sidera nutibus . 
Devota sacrae progenies domus ! 
Fatale monstrum ! 
Prodigialium Monstrum parentum ! 
Seu Libyssa Marmaricis lea pavit antris , Seu te maligno sidere degener Pardus marita tigride prodidit , Furoris heredem paterni ; Sive gregis populator Afri Nudum sub alto destituit iugo ; Seu belluosis fluctibus exspuit Irata tempestas nocentem Alitibusque ferisque praedam ; Tuo severas pectore marmora Duxere venas , marmora rupibus Decisa , quas Gaetula caelebs Deucalion super arva iecit : Te sede primum livida regia Megaera fixit : Tisiphone dedit Sceptrum cruentandum feraeque Imposuit diadema fronti ; et Regale nuper cum premeres ebur Adsedit altis fulta curulibus , Et per Palaestinos Tyrannis Explicuit sua signa campos . 
Tremensque et atrum sanguinea manu Telum coruscans se cum Odia , et Minas Caedemque et insanos Tumultus , Funeraque et populorum iniquas Strages , et indignum excidium retro Lactantis aevi traxit , et inclyta Regnorum , inexhaustasque longis Cladibus evacuavit urbes . 
Illam et parentum dira gementium Lamenta , Questusque , et Gemitus retro , Luctusque vicatim secuti , et Irriguis Lacrymae catervis . 
Quod si caducis decidit amnibus Praesagus imber , quid pluvias sequi Cunctantur ultrices procellae , Et volucrum strepitu quadrigarum Incussus aether pigra tonitrua et Immugientum fulmina nubium Compescit , indulgentque metae Aeriis vaga tela pennis ? 
At nil trisulcis Acroceraunia Deiecta flammis , nil Rhodopes iugum , Quassaeve peccavere cautes Emathiae , nisi forte dirum Inominatis marmora partubus Fudere monstrum : rumpite , rumpite Montesque , fecundasque regum Fulmina praecipitate rupes . 
Exspiret auras ; occidat , occidat Funestus , execrabilis , efferus Sector ; crematuramque taxum Ipse super cumulumque regni Summum cadaver fumet , et aera Caelumque diro liberet halitu Fatale monstrum , dissidentum Ludibrium Furiarum , et Orci . 
Perrumpe tractus inpenetrabiles Ignava tellus , desuper ardua Volvente saxorum ruina : Quam pelagus super , et refusis Bis terque Nereus Syrtibus insonet . 
Audimur . 
Ingens sidera Verat , Spumamque , limumque , et rapaces Oceanus glomeravit undas : Iam nutat aether , iam barathrum prope , Vastisque campi dissidiis hiant : Iam fractus illabetur orbis Sacrilego capiti . 
I , profunda Inexpiato pollue Tartara Tyranne leto : solus et igneum Insume Cocytum , et frementem Sulphureis Acheronta ripis . 
Adiuro vos , filiae Ierusalem , ne suscitetis , etc . 
Ecce iste venit , saliens in montibus , transiliens colles , etc . 
) Me stipate rosariis , Me fulcite crocis , me violariis , Me vallate Cydoniis , Me canis , sociae , spargite liliis : Nam visi mora Numinis Mi sacris animam terret in ignibus . 
Vos o , vos ego filiae Caelestis Solymae ; vos Galaditides , Vos o per capreas ego Errantesque iugis hinnuleos precor , Antiqui genus Isaci , Quae saltus Libani , quae viridem vago Carmelum pede visitis , Nymphae nobilium gloria montium : Ne vexate tenacibus Acclinem violis : neu strepitu pedum , Neu plausae sonitu manus Pacem solliciti rumpite somnii : Donec sponsa suo leves Somnos ex oculis pollice terserit : Donec Lucifer aureus Rerum paciferum ruperit otium . 
Summis ecce venit iugis Formosae soboles matris , et unica Formosi soboles patris : Silvarumque super colla comantium , et Intonsum Libani caput , Magnorumque salit terga cacuminum , ac Proceras nemorum domos Prono transiliens praeterit impetu : Veloci similis caprae Quae visis humili in valle leonibus Per praerupta , per ardua Sublimi volucris fertur anhelitu . 
Sive te molli vehet aura vento , Sive non planis agitabit undis , Vince Fortunam , dubiasque Nolli , Lude per artes . 
Riserit ? 
Vultum generosus aufer . 
Fleverit ? 
Dulci refer ora risu : Solus et semper tuus esse quovis Disce tumultu . 
Ipse te clausus modereris urbem Consul aut Caesar , quoties minantum Turba fatorum quatient serenam Pectoris arcem . 
Cum leves visent tua tecta casus , Laetus occurres : praeeunte luctu Faustitas et pax subeunt eosdem Saepe Penates . 
Dextra sors omnis gerit hoc sinistrum , quod facit molles : habet hoc sinistra Prosperum , quem nunc ferit , imminentes Durat in ictus . 
Ille qui longus fuit , esse magnus Desinit maeror . 
Facilem ferendo Finge Fortunam ; levis esse longo Discit ab usu . 
Nunquam praecipiti credulus alea Cum Fatis avidas composui manus , Ut mecum taciti foedere proelii Aequa pace quiescerent . 
Quid Fortuna ferat crastina , nesciam , Heres ipse mei . 
Quas dedit , auferet ; Non avellet opes , quae procul extimo Semotae spatio iacent . 
Quae possunt adimi , non mea credidi ; Nunquam pauperior , si meus integer . 
Regnum , Marce , mei , si bene de meis Vectigalia censibus Intra me numerem . 
Pars animi latet Ingens , divitibus latior Indiis , Quo non ter spatio longius annuo Itur navibus , aut equis . 
Sed mens assiduum visitur in diem Hospes saepe sui ; non ebur aut novas Mercatura dapes , ipsa sui satis Dives , si sibi cernitur . 
Si primum vacuis demere corticem Rebus , Fusce , velis , cetera diffluunt Vernae more nivis , quae modo nubium Leni tabuit halitu . 
Formosis reseces fortia ; displicent . 
Externis trahimur ; si male Dardanis Respondens Helenae pectus amoribus Famosus videat Paris , Nusquam per medii proelia Nerei Ventorumque minas splendida deferat Graii furta tori . 
Sed bene mutuo Rerum consuluit iugo Naturae Dominus , quod niveis nigra , Laetis occuluit tristia . 
Qui bona Rerum de vario deliget agmine , Consulto sapiet Deo . 
Late minaces horruimus Lechi Regnare Thracas . 
Latius imperat , Qui solus , exemptusque vulgo Certa sui tenet arma voti . 
Imbelle pectus parce fidelibus Munire parmis ; neu latus aspero Lorica cinctu , neu decorum Arcus amet pharetraeque collum . 
An Cimber , an te lectus ab ultimis Pictus Britannis ambiat , an Geta , Nil allabores ; ipse miles , Ipse tibi pugil , ipse ductor . 
Exile regnum , Pausilipi , sumus : Sed se obsequentem qui sibi subdidit , Hic grande fecit , si suasmet Ipse roget peragatque leges . 
Armata regem non faciet cohors , Non tincta vulgi purpura sanguine , Aut nobili stellatus auro Frontis apex , teretique gemma . 
Rex est , profanos qui domuit metus : Qui cum stat unus , castra sibi facit ; Casumque fortunamque pulchro Provocat assiduus duello . 
Non ille vultum fingit ad improbi Decreta vulgi , non popularia Theatra , non illum trophaea , Non volucri movet aura plausu . 
Beatus , a quo non humilem gravis Fortuna vocem , non tumidam levis Expressit umquam curiosis Dum tacitus premit ora fatis . 
Ad prima si quis vulnera non gemit , Solo peregit bella silentio : Celare qui novit sinistros , Ille potest bene ferre casus . 
Ille , et caducis se licet undique Suspendat auris pontus , et in caput Unius et flammas , et undam , et Vertat agens maria omnia Auster , Rerum ruinas , mentis ab ardua Sublimis aula non sine gaudio Spectabit , et late ruenti Subiciens sua colla caelo Mundum decoro vulnere fulciet ; Interque caeli fragmina , lugubre Telluris insistet sepulchrum , ac Incolumis morientis aevi Heres , ab alto prospiciet , magis Haec magna quam sint quae pedibus premit , Quam quae relinquet ; iam tum Olympi Non dubius moriturus hospes . 
Quo cum volentem fata reduxerint , Nil interest , an morbus , an hosticus Impellat ensis , quo supremum Urget iter . 
Semel advehemur Quam navigamus semper in insulam , Seu lata magnis stravimus aequora Regis carinis , seu Quirites Exigua vehimur phaselo . 
Illo beatum margine me meus Exponat asser . 
Cur ego sistere Aeterno reformidem quietus Litore , si peritura linquam ? 
Delli , si populo duce Vitae degenerem carpimus orbitam , Erramus ; procul arduis Virtus se nimium seposuit iugis . 
Illuc quo via tritior , Hoc est certa minus . 
Longus inutili Error nectitur ordine : Et mores populum , non ratio trahit . 
Casu vivitur , et viam Non metam premimus , qua praeeuntium Per vestigia civium Insanae strepitus plebis , et improbae Voces invidiae vocant . 
Exemplis trahimur et trahimus retro ; Soli nemo sibi est malus , Nulli vita sua est : dum vaga postero Turbam turba premit gradu , Sunt primi exitio saepe sequentibus . 
Me Parnassus et integer Plebeiis Helicon coetibus eripit Sublimem ; unde vagantium Errores animorum et male desidis Vulgi damna patent . 
Iuvat Ex alto intrepidum colle iacentia Despectare pericula , et Cautum non propriis vivere casibus . 
Laete , quid cassis sequimur fugacem Gloriam telis ? 
Fugit illa Mauri More , vel Parthi , regeritque ab ipso Vulnera tergo . 
Hospes unius negat esse tecti Garrulus vulgi favor : hic inani Aure rumores legit , inde veris Falsa remiscet . 
Hic velut nidum positurus haesit , Mox ubi vano vacuum tumultu Pectus illusit , tacitis in altum Subsilit alis . 
Vera laus sciri fugit . 
Ipse pulcher Se sua Titan prohibet videri Luce : qui totus potuit latere Maior habetur . 
Qui premit sacram taciturnitate Pectoris gazam , bene non silenti Tutus in vulgo , bene suspicaci Regnat in aula . 
Praeterit mutas bene cymba ripas ; Quae simul raucis strepuere saxis , In latus cautam sapiens memento Avertere proram . 
Quid me latentem sub tenui lare Dudum moretur , cum mihi civium Amica certatim patescant Atria , saepe rogas Libini . 
Me plenus . 
Extra quid cupiam ? 
Meo In memetipsum clausus ab ostio , In se recedentis reviso scenam animi , vacuum relustro Vitae theatrum , sollicitus mei Spectator , an quae fabula prodii Matura procedam , et supremo Numinis excipienda plausu . 
Omnes recenset numen , et approbat Vel culpat actus : quo mea iudice Si scena non laeve peracta est , Sim populo sine teste felix . 
Odi loquacis compita gloriae Plebeia : quam cum fama faventibus Evexit auris , saepe misso Invidiae stimulata telo , Aut invidentum territa vocibus , Parum obstinatis et male fortibus Dimittit alis . 
Illa nudam Plangit humum , lacerosque saxis Affligit artus . 
Me melius tegat Privata virtus , et popularia Numquam volaturum per ora Celet iners sine laude tectum . 
Semota laudem si meruit , vetat Audire virtus . 
Tutius invidi Longinqua miramur : propinquis Laevus amat comes ire Livor . 
Si quae flent mala lugubres Auferrent oculi , Sidoniis ego Mercarer bene lacrymas Gemmis , aut teretum merce monilium . 
At ceu rore seges viret , Sic crescunt riguis tristia fletibus . 
Urget lacryma lacrymam ; Fecundusque sui se numerat Dolor . 
Quem fortuna semel virum Udo degenerem lumine viderit , Illum saepe ferit ; mala Terrentur tacito fata silentio . 
Ne tu , ne tua fleveris Quae tu , care , vocas , Pausilipi , mala ; Quam pellunt lacrymae , fovent Sortem : dura negant cedere mollibus . 
Siccas si videat genas , Durae cedet hebes sors patientiae . 
Cum meam nullis humeros onustus Sarcinis tecum patriam reviso Laetus , et parvo mihi cumque dives Canto viator . 
Tu siles maestum : tibi cura Musas Demit , et multi grave pondus auri , Quaeque te quondam male fida rerum Turba relinquet . 
Dives est qui nil habet ; illa tantum Quae potest certa retinere dextra Seque fert se cum vaga quo migrare Iussit egestas . 
Quid mihi , qui nil cupiam , deesse Possit ? 
Umbrosi placet una Pindi Vallis : o sacrum nemus , o iocosae Rura Camenae ! 
Quae meos poscet via cunque gressus , Delphici mecum , mea regna , colles Itis , et fessum comitante circum - Sistitis umbra . 
Me Gothus saevis religet catenis , Me Scythes captum rapiat ; soluta Mente , vobiscum potero tremendos Visere reges . 
Nil est , Munati , nil , iterum canam , Mortale , nil est , immedicabilis Inane taedi . 
Clarus olim Sol proavis atavisque , nobis Parum salubris , nec macula reus Damnatur una ; quicquid in arduo Immortale mortales Olympo Vidimus , invidiae caduca Fuscamus umbra . 
Non placet incolis Qui Sol avitis exoritur iugis ; Aut prisca quae dudum paternam Luna ferit radiis fenestram . 
Caelo quotannis , et patriis leves Migramus arvis ; hunc tepidae vocant Brumae Batavorum , huic aprici Ausoniae placuere soles . 
Frustra ; fideles si dominum retro Morbi sequuntur , nec tacitus Dolor Absistit , aut Veiente curru , Aut Veneta comes ire cymba . 
Tandemque nobis exulibus placent Relicta ; certam cui posuit domum Virtus , huic nunquam paternae Fumus erit lacrymosus aulae . 
Virtus agresti dives in otio Sese ipsa claudit finibus in suis Plerumque , et insonti quietum In palea solium reclinat . 
Dicebas abiens : Sponsa vale ; simul Vicisti liquidis nubila passibus . 
Longam ducis , Iesu , In desideriis moram . 
Ardet iam medio summa dies polo , Iam parcit segeti messor , et algidas Pastor cum grege valles , Et pictae volucres petunt . 
At te quae tacitis detinet otiis O Iesu regio ! 
quis mihi te locus Caecis invidet umbris , Aut spissa nemorum coma ? 
Scirem quo iaceas caespite languidus , Quis ventus gracili praeflet anhelitu , Quis rivus tibi grato Somnum praetereat sono ; Ah ! 
ne te nimio murmure suscitent Nostrae diluerent flumina lacrymae , Et suspiria crudis Miscerentur Etesiis . 
Fallor , an Elysii laeva de parte sereni Me mea vita vocat ? 
Surge soror , pulchris innectito lora columbis ; Pulchrior ipsa super Scande rotas , Libanique levem de vertice currum Has age flecte domos . 
Ad sua decidui fugiunt vestigia nimbi , Turbidus imber abit : Ipsa sub innocuis mitescunt fulmina plantis , Ipsa virescit hiems . 
Interea sacris aperit se scena viretis Sub pedibusque tibi Altera floret humus , alterque vagantia laetus Sidera pascit ager . 
Hic etiam trepidi pendent e rupibus haedi , Praecipitesque caprae ; Hinnuleique suis , passim dum flumina tranant , Luxuriantur aquis . 
it Leo cum Pardo viridis de colle Saniri Mitis uterque regi , Cumque suo passim ludunt in montibus agno Exsuperantque iuga . 
Plurimus hos circum tacito pede labitur amnis , Pumicibusque cavis Per violas lapsae , per declives hyacinthos , Exspatiantur aquae . 
Lene fluunt rivi , muscosis lene susurrus Murmurat e scopulis . 
In vitrio pisces saliunt hilares crystallo , Dulce queruntur aves . 
Nec vero , si maesta placent solatia caelo Flebile murmur abest ; Nam sibi dum vestro regemunt ex orbe palumbes , Huc sonus ille venit . 
Sic dum se viduo solatur carmine turtur , Gaudia nostra placent . 
Cetera non desunt , pronis vindemia pendet Officiosa botris ; Hic etiam vulgo violas , albentia vulgo Ungue ligustra leges : Ipsa tibi , leti succos oblita priores , Mitia poma cadent : Ipsae matura labentur ab arbore ficus , Percutientque sinum . 
Interea falcem vindemia nescit , aratrum Saucia nescit humus . 
Ipsae sponte virent segetes , innoxius ipse Messibus albet ager . 
Praebent hospitium platani : praebet formosos Graminis herba toros . 
Caedua Pachaeos sudant opobalsama nimbos ; Et genialis odor Aspirat , quoties nutantibus hinc atque illinc Ingruit aura comis . 
Surge ; quid indignos ducis per taedia soles ? 
Surge , age , cara soror . 
Ecce tuis ipsae iam circum frena columbae Ingemuere moris . 
Huc age , formosas formosior ipsa columbas Hospita flecte soror . 
Si tibi pollicitum numen , si fata fuissent Aeternos fore coniugis annos , Iure per assiduos ( procerum fortissime ) fletus Ereptam quererere , Ianussi . 
Quem pietas , quem non moveat non tristibus unquam Arx animi concussa procellis , Et pudor , et proni niveo de pectore sensus , Et regina modestia morum , Aut bona sedulitas , aut non incauta futuri Praesagae solertia mentis ? 
Provida sed longum magnis virtutibus aevum Non audent promittere fata : Nec possunt , si quae maturavere , profanis Astra diu committere terris . 
Nunc adeo parces longis onerare querelis Depositum repetentia magnum , Ingentes animi gazas , et robur , et auro Incoctum bene pectus honesto . 
Sic Tanaquil , sic quae cunctantem Claudia rexit Virginea cervice Cybellen , Quaeque maritali successit Thessala fato , Et Latiis vaga Cloelia ripis ; Ante diem raptae vivunt post funera , vatum Perpetuos in carmine fastos . 
Illa quidem non , si surdos ad carmina Manes Orphea testudine vincam , Eductas adamante fores , et ahenea rumpat Elysii pomoeria muri , Reddaturque tibi . 
Stat nulli ianua voto , Nullis exorata poetis . 
Sunt tamen exiles insigni in limine rimae Qua possint arcana videri ; Hac ego , si nullos fallunt insomnia Manes , Aut vidi , aut vidisse putavi Errantem campo in magno , quem gemmea circum Perspicuis stant moenia portis : Auro prata virent ; arbor crinitur in aurum ; Crispantur violaria gemmis , Quae nec Apellaeus liquor , nec pulchra trigoni Assimulent mendacia vitri . 
Centum ibi formosis in vallibus Heroinae Aeternum Paeana frequentant . 
Stant virides campo stellae , madidisque corusca Connivent sibi sidera flammis . 
Illa inter medias parvo comitata nepote Et roseo vivacior ore , Ibat ovans , grandemque sibi , grandemque nepoti Nectebat de flore coronam . 
Cetera me vetuit magni caligo sereni Mortali percurrere visu . 
Nec tu plura velis ; satis est , cui fata dederunt Aeternis mutasse caduca . 
Tursci , seu brevior mihi Seu pernox oculos composuit sopor , Pennas Somnia levibus Affigunt humeris ; iamque virentia Laetus prata supervolo , Qua se cumque novum molle tumentibus Campis explicuit nemus , Herbosaeque patet scena superbiae : Mox et nubibus altior , Mixtus flumineis ales oloribus , Vivos despicio lacus , Et dulci volucrem carmine mentior . 
Iam tunc nubila , iam mihi Blandis dissiliunt fulmina cantibus ; Et quae plurima circuit Collum , punicea vincior Iride . 
Idem iam vigil , et meus , Non ingrata simul somnia dispuli , Cum ter mobilibus lyram Percussi digitis , immemor et ducis Nil sectator Horatii , Sublimis liquidum nitor in aera ; Et nunc litora , nunc vagas Siccis traiciens passibus insulas , Nil mortale mei gero , et Iam nil sollicito debeo ponderi . 
Tursci , saepe tamen mones Olim ne veteri clarior Icaro Veris fabula casibus Mutem Parrhasii nomina Balthiri . 
Frustra ; nam memor Icari , Addo stultitiae consilium brevi : Nam , seu dormio , me torus , Seu scribo , stabili sella tenet situ . 
Divitem nunquam , Tiberine , dices , Cuius Eois potiora glebis Rura fortunae sine faece pulcher Rivus inaurat ; Quem per insignes geniale ceras Stemma claravit ; vaga quem per urbes Quem per et gentes radiante vexit Gloria curru . 
Pauper est , qui se caret ; et superbe Ipse se librans , sua rura latam Addit in lancem , socioque fallens Pondus in auro . 
Ceteris parvus , sibi magnus uni , Ipse se nescit , pretioque falsae Plebis attollit , propriaque se mi - ratur in umbra . 
Splendidam vera sine luce gazam , Turgidum plena sine laude nomen mitte ; te solo , Tiberine , disces Esse beatus . 
Iam pridem tepido veris anhelitu Afflarunt reduces arva Favonii ; Iam se florida vernis Pingunt prata coloribus : Stratus frugiferis Vilia puppibus Grato praeter abit rura silentio , Quamvis proximus omni Collis personet alite ; Quamvis et viridi pastor ab aggere Dicat graminea carmina fistula , Et qui navita debet Plenis otia carbasis . 
Aequas Palladiis , Paule , laboribus Interpone vices . 
Cras simul aureo Sol arriserit ore Summorum iuga montium , Scandemus viridis terga Luciscii , Qua celsa tegitur plurimus ilice , Et se praetereuntum Audit murmura fontium . 
Illinc e medio tota videbitur Nobis Vilna iugo ; tota videbitur Quae Vilnam sinuosis Ambit Vilia flexibus . 
Illinc picta procul quae radiantibus Fulgent fana tholis , et geminam super Despectabimus arcem , Magni regna Palaemonis . 
Ut longo faciles Pacis in otio Se tollunt populi ! 
nam tria tertio Surrexere sub anno Priscis templa Quiritibus ; Et qua conspicuis se Gediminia Iactant saxa iugis , et Capitolium , Et quae tecta superbis Intrant nubila turribus . 
Auget magna Quies : exiguus labor in maius modico provenit otio . 
Hinc et terga virentum Late prospice collium . 
Quae nunc mobilibus nutat Etesiis , Segni cana stetit sub nive populus : Qui nunc defluit , alta Haesit sub glacie latex : Qui nunc purpureis floret ager rosis , Immoto sterilis delituit gelu : Verno quae strepit ales , Hiberno tacuit die . 
Ergo rumpe moras , et solidum gravi Curae deme diem ; quem tibi candidus Spondet vesper , et albis Cras Horae revehent equis . 
Huc o quietis apta Musis otia , Levesque Ludorum chori ; Huc feriantum Phoebe Musarum pater , Huc hospitales Gratiae ; Huc delicatis ite permixti Iocis Non inverecundi Sales : Hic otiosi mite Bracciani solum Vago coronemus pede . 
Clemens supino clivus assurgit iugo , Caelumque paulatim subit , Et solida subter terga scopulorum arduo Securus insessu premit : Arcisque iactat inter alta turrium Insigne propugnacula , Timenda quondam Caesarum turmis ducum , Timenda magno Borgiae , Cum per minantum militum aeratos globos Metuenda iaceret fulmina , Ageretque profugum Caesarem , et quassum metu , Adusque promissum Nihil . 
Hic ille magnus frenat Etruscas opes Ursinus heroum decus . 
Heres avitae laudis , et princeps caput Magnaeque laus Oenotriae . 
Circum coruscis scena quercetis viret , Caelumque verrit frondibus , Suosque colles vestit , et patentibus Sese theatris explicat . 
Admota muris pone Nympharum domus Aprica praebet litora : Ripamque Baccho iungit , et vallum prope lentis flagellat fluctibus . 
Maiore nusquam stagna Neptuno sonant , Aut aestuantis Larii , Aut qui severo tangit Albanus lacu Inenatabilem Styga : Aut quae procellis gaudet , et magno fremit Superba ponto Iulia : Nec maior usquam spumat , et rupes truci Benacus assultat salo . 
Intonsa curvo monte circumstant iuga , Mitesque despectant aquas . 
Nivosus illinc terga Romanus movet , Caeloque diducit minas : Illinc caducis ilicem quassat comis Sublime Cymini caput , Crudumque Boream frangit impotentibus Deproeliaturum Notis , Terrisque late regnat , et caeli minis Opponit hibernum latus . 
Amica sternit interim lacum quies , Fluctusque fluctu nititur , Et ipsa se cum pigra luctatur Thetis , Aquaeque colludunt aquis : Quas vel carina , vel citata turgido Findit phaselus linteo : Pinnaque late vitreum cogens pecus Volente lino truditur , Setaque piscem ducit , et raris procul Lacum coronat retibus . 
Hinc alta lucet divitis Pollae domus , Hinc pinguis Anguilaria : Trebonianas hinc amica vineas Vadosa plangunt aequora : Hinc delicati fundus Aureli nitet , Lymphae salutaris pater : Undaque morbos arcet , et vivacibus Luem fluentis eluit . 
At qua superbum fontibus nomen dedit , Suumque Flora marginem , Vivis perennes decidunt saxis aquae , Camposque decursu lavant , Patremque longe Tybrin , et regem sonant , Romaeque servitum fluunt . 
Sincera circum regna naturae nitent , Et artis immunes loci : Adhucque virgo sulcus , et montes adhuc Molles inexperti manus , Meramque Bacchus Tethyn , et Bacchum Thetis , Et pinguis invitat Ceres . 
Hinc ille laetus surgit , et tenacibus Inserpit ulmis Evius , Udoque cornu turget , et fluentibus Crinem racemis impedit . 
Non Lesbos illi , non odorati magis Vineta rident Massici , Aut quae Falernis educata solibus Sublucet uvae purpura . 
Sed nec Falisci glaream malit soli , Nec pinguis uber Rhaetiae ; Nec flava tantum culta felicis Cypri , Graiamve dilexit Rhodon , Quantum suis superbit , et sese suis Miratur in canalibus . 
Circum beatis imperat campis Ceres Lateque rura possidet : Et arva flavo messium fluctu tument , Motuque culmorum natant . 
Innube rarus inquinat caelum vapor , Aut tensa nimbis vellera : Aut e Boreis bella ventorum plagis , Raucusque silvarum fragor Auditur usquam : non protervis insonant Exercitati Syrtibus , Euris et Austris contumaces Africi , Et perduellibus Notis . 
Tantum serenus Vesper , et tenerrima Etesiarum flamina , Albique soles , et serena lucidis Aspirat aura montibus : Puramque caelo provehunt Horae facem , Et Phoebus Horarum pater Peculiari luce colles irrigat , Pronaque perfundit die . 
Ramis tepentes ingruunt Favonii Iocantis aurae sibilo , Et temperatis provocant suspiriis , Lenique somnum murmure . 
At non loquaces interim nidi tacent , Matresque nidorum vagae . 
Sed aut maritis turtur in ramis gemit , Et saxa rumpit questibus , Aut laeta late cantibus mulcet loca Famosa pellex Thraciae , Silvisque coram plorat , et crudelibus Accusat agris Terea : Quaecumque maestae vocibus dicunt aves , Respondet argutum nemus . 
Affatur alnum quercus , ornum populus , Affatur ilex ilicem , Et se vicissim collocuta redditis Arbusta solantur sonis . 
Huc o Quiritum ductor , huc Oenotriae O magne regnator plagae Iordane , tandem plenus urbis et fori , Rerumque magnarum satur , Sepone curis temet , et domesticis Furare pectus otiis . 
Hic vel tuarum lene tranabis vadum Opacus umbris arborum , Tuosque colles inter , et tuas procul Perambulabis ilices : Vel cum Decembri campus , et prima nive Vicina canescent iuga ; Nunc impeditas mollibus plagis feras , Silvamque praecinges metu : Nunc incitato capream rumpes equo , Teloque deprendes aprum ; Iactoque cervos collocabis spiculo , Furesque terrebis lupos . 
Quod si Latinae laus Alexander plagae , Sacraeque sidus purpurae , Tecum paterno feriabitur solo , Seseque curis eximet , Tuique cives , hospitesque civium Toto fruemur gaudio . 
Fons innocenti lucidus magis vitro Puraque purior nive , Pagi voluptas , una Nympharum sitis , Ocelle natalis soli . 
Longis viarum languidus laboribus Et mole curarum gravis Tuscis ab usque gentibus redux , tibi Accline prosterno latus : Permitte siccus , qua potes , premi ; cava Permitte libari manu . 
Sic te quietum nulla perturbet pecus , Ramusve lapsus arbore : Sic dum loquaci prata garritu secas , Et laetus audiri salis . 
Assibilantes populetorum comae Ingrata ponant murmura Tibi , lyraeque Vatis : haud frustra sacer Nam siquid Urbanus probat , Olim fluenti lene Bandusiae nihil Aut Sirmioni debeas . 
At ille , Flacce , nunc erit beatior , Qui mole curarum procul Paterna liquit rura , litigantium Solutus omni iurgio ; Nec solis aestum frugibus timet suis , Nec sidus hiberni Iovis , Rixasque vitat , et scelesta curiae Rapacioris limina . 
Ergo aut profanis hactenus negotiis Amissa plorat sidera ; Aut in reducta sede dispersum gregem Errantis animi colligit , Postquam beatae lucra conscientiae Quadrante libravit suo . 
Idem , propinqua nocte , stellatas vigil Cum vesper accendit faces , Ut gaudet immortale mirari iubar , Terraque maiores globos , Et per cadentes intueri lacrymas Rimosa lucis atria , Quae Christe tecum , virgo quae tecum colat Perennis heres saeculi ! 
Volvuntur aureis interim stellae rotis , Pigrumque linquunt exulem , Per ora cuius uberes eunt aquae , Somnos quod avertat graves . 
At quando lotum Gangis aut Indi fretis Iam Phoebus attollit caput , Mentis profundus , et sui totus minor Irata flectit numina : Vel cum sereno fulserit dies Iove , Aprilibusque feriis , Assueta caelo lumina in terras vocat Lateque prospectum iacit , Camposque lustrat , et relucentem sua Miratur in scena Deum . 
; En omnis ; inquit , ; herba non morantibus In astra luctatur comis : Semota caelo lacrymantur , et piis Liquuntur arva fletibus ; Ligustra canis , et rosae rubentibus Repunt in auras bracchiis ; Astrisque panda nescio quid pallido Loquuntur ore lilia , Et sero blandis ingemunt suspiriis , Et mane rorant lacrymis . 
Egone solus , solus in terris piger Tenace figor pondere ? 
; Sic et propinquas allocutus arbores , Et multa coram fontibus Rivisque fatus , quaerit Auctorem Deum Formosa per vestigia . 
Quod si levandas mentis in curas vigil Ruris suburbani domus , Quales Lucisci , vel Nemecini Lares , Udumve Besdani nemus Rudes adornet rustica mensas dape Siccos sub Augusti dies ; Iam tunc sub ipsum limen , aut domestica Lenis sub umbra populi , Expectat omnis hospitem suum penus , Et concha sinceri salis , Pressique meta lactis , et purus calix , Et hospitalis amphora , Et fraga , raris verna quae dumis legit , Iucunda panis praemia . 
Non me scari tunc , non Lucrinorum gravis Sagina mulorum iuvet : Sed cereus palumbus , aut turtur niger , Aut anser amnis accola , Et eruditam quae fugit gulam faba , Laetumque nec simplex olus , Et quae suprema colligitur , ac gravi Patella nil debet foro . 
Post haec vel inter laeta quercetis iuga , Vel inter amnes iuverit Vitare tristes post meridiem Notos Sub aesculo vel ilice ; Nigrumque litus , aut opaca lubricis Tranare stagna lintribus , Iactaque fruge ludibundum ducere Tremente piscem linea . 
Remugit ingens interim tauris nemus , Umbrosa balant flumina ; Et aut in antris garriunt acanthides , Aut in rubis luscinia . 
Hinc per rubeta pastor errantes capras Vocante cogit fistula : Illinc herili messor e campo redux Alterna plaudit carmina ; Et pressa sectos plaustra per sulcos gemunt Ruptura ruris horrea . 
At nec tacemus pone confidentium Dulcis manus sodalium ; Nec infaceta sermo differtur mora , Sed innocentibus iocis , Multoque tinctus , sed verecundo sale , Innoxium trahit diem . 
Haec si videret faenerator Alphius , Olim futurus rusticus , Quam collocarat Idibus pecuniam , Nollet Kalendis ponere . 
Pulcher Amor sumpsit rudis instrumenta coloni , Et sua deposuit tela suasque faces : Et manibus stivam rapuit ; castique laboris Ad sua ruricolas iunxit aratra boves . 
Ilicet , ut facili subvertit vomere corda , Castaque virginibus Gratia crevit agris ; ; Flos ; ait ; unus abest : sunt cetera millia florum ; Ut nullus possit , Christe , deesse , veni . 
; Qualis erat , tuus ille ? 
tuus pulcherrimus ille ? 
; Dicebat nuper barbara turba mihi . 
Arripio dextra pennam , laevaque tabellam , Et noto , Christe , tuo quicquid in orbe noto . 
Pingo rosas , aurum , gemmas , viridaria , silvas , Arva , lacus , celeri sidera pingo manu ; Et tabulam monstrans , ; Noster pulcherrimus ; inquam , ; Qualis erat , vultis discere ? 
Talis erat . 
Et fugis , et fugiens clamas , ; quid sponsa moraris ? 
; Non fugis , ut fugias : ut capiare , fugis . 
Haec , quae virgineis nituntur lilia culmis , Unde verecundas explicuere comas ? 
Non generant similes Paestana rosaria flores , Nec simili Pharius messe superbit ager : Non haec purpureis mater Corcyra viretis , Nec parit aequoreis pulsa Carystos aquis . 
Cum nullas habeant natales lilia terras , Quis neget e casta lilia nata manu ? 
Fertur inornatis nuper Metanoea capillis Flesse , repentina cum raperere febri : Fertur et indomito frenos laxasse dolori , Et lacrymis madidos exhibuisse sinus : Cum rursus domito repetis tua pulpita morbo , Fertur inornatas disposuisse comas : Et domitos hilari risu frenasse dolores , Et lacrymis vacuos explicuisse sinus . 
Quis , Pater , incolumi de te non gaudeat , ipsae Si gaudent lacrymae , ridet et ipse Dolor ? 
; Ah sitio ; clamas , Princeps pulcherrime rerum : Non habeo pro te dulcia vina , siti . 
Tu tamen ; ah sitio ; clamas : dabo pocula , Sponse : Heu mihi ! 
sed mixto pocula felle dabo . 
Haec , mi Sponse , bibe : quaeris cui forte propines ? 
Ad me pro mundi , Christe , salute bibe . 
