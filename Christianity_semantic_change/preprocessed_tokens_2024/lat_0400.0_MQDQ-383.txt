Qui mihi ruricolas optaui carmine musas Et uernis roseas titulaui floribus auras Aestiuasque graues maturaui messis aristas , Succidi tumidas autumni uitibus uuas Et hiemis placidas laudaui semper oliuas Adque modulatas exclusi fontibus undas Frondentisque uago cecini de gramine siluas : Protinus aetherias modulabor luminis oras , Iam mihi luciferas liceat contingere musas , Pandere secretas fluuiali uertice nymphas Et laetas alio positas sub sidere siluas , Aeternasque simul memorabo carmine flammas , Unde mare in tumidas immensum fluctuet undas , Quae uirtus moueat solidas tremiscere terras , Et lux unde nouo praefulserit aurea mundo , Quis hominem laeto potuisset fingere limo , Unde genus uacuo potuisset crescere saeclo , Et uaria populo quae sit uiuendi cupido , Quae creata malo primum moriendi propago , Unde bonus roseis odorque pudorque coronis , Quid faciat laetis ut uitis aestuet uuis , Utque noua teneris lactescant hordea culmis , Arbor ut in glaciem nigris pubescat oliuis , Germinibus uariis quis det crementa uigoris Mollibus et matrem filiorum protegat umbris . 
Omnia nosse bonum quae sint incepta ramorum , Ut per cuncta Deum liceat agnoscere uerum , Qui lucem maria caelum terramque parauit Ornauitque nouum uariato sidere mundum Et pecudes primum et uolucres procedere iussit Et dedit aequoreas complere piscibus undas Adque fecundatas animalibus egit harenas . 
Talia compositis deducam carmina musis Salubremque nouis exponam fontibus undam Et laetum placidis uenientem nubibus imbrem , In animas hominum penitus ultroque fluentem , Excipiam plenis in nostra noualia riuis . 
Nunc age securam uiuamque attingite nympham Et celeres uitae facilem haurite liquorem . 
Si quis uelit poenas aeternae euadere flammae Ignarusque die uenturique inscius aeui Et iustae potius adipisci praemia uitae , Hunc unum meminisse Deum solumque precandum , Qui totum in libra posuit sub limine mundum , Aeternumque manens semperque futurus in aeuum , Saecula cuncta tenens , et ante saecula solus , Ingenitus sine fine Deus thronumque diuinum solus habens caelum semper supereminet altum Omnipotens solus , cui parent omnia rerum , Pater filius spiritus qui sunt semper in unum Qui sibi complacitum hominem formauit in aeuum , Pastorem pecudum , dominum dedit esse ferarum Iusque dedit uolucrum pontumque solum dominandum , Qui sermone tenus potuit extendere caelum Et solidam uerbo iussit suspendere terram Ac dicto citius separauit aequoris undam , Hanc manibus caram dilexit fingere formam Decoramque suam uoluit inesse figuram , Spiritu uiuificam afflauit uultibus auram . 
Immemor ille Dei , temere committere tanta , Nec ultra monitum quicquam contingeret : unum , Unde malum sciret et unde dinosceret aequum Protinus , illicitum uetuit contingere pomum . 
Quanta Deus homini permisit munera mundi Et praedulce sui signauit pignus amoris , Utilia et cara tribuit mandata salutis , Sub dicione dedit terras animamque uiuentem , Pinnatumque genus pecudes genus omne ferarum Et genus aequoreum animalia cuncta natantum . 
Sed quoniam primo transgressus crimine legem Iam iam primus homo Domini mandata mutabat , Coniuge cuncta mala suadente morte peribat . 
Nam peccati malum commisit femina primum Prodidit adque suum decepit lege maritum . 
Eua persuasa male patefecit limina leto Et sibi cum genere creauit funera toto . 
Hinc ( nefas infaustum ) mors emanauit in aeuum . 
Inde magis facinus facile percrebruit altum , Agricolaeque labor agitauit saeuius annum . 
Callidus hoc zelo serpens iniecit iniquo . 
Inde magis populi multa commissa malorum Et nefanda malis pepererunt semina factis . 
Idcircoque Deus solus , cui summa potestas , Et super alta tenens summa fastigia caeli , Altus inaccessam habitans in saecula lucem Praeteritique memor et praescius ante futuri , Progeniem meriti decretum seruat in aeuum : Et cunctas animas quae corpora tarde gubernant Et ratione mouent hominem uagante per artus , Ut primum posito membrorum pondere cedunt Terrenisque leues resolutae nexibus ibunt Ac proprias repetent diuersis partibus oras , Illicet occultis alias includi tenebris , Ast alias laetis reuocari protinus auris , Seruari penitus decreta ad praemia legis , Donec iterum ortis resurgant corpora membris : Nunc homines primae pensare faenora uitae Iudicesque Dei memores astare priorum , Expectare suam suo quemque ex crimine poenam . 
Funditus aut pecorum sine nomine pondere flatu , Incassumue Dei finiendo fundere flatum . 
An Deus omnipotens , cuius sub nutu reguntur Omnia , non ualeat post mortem reddere uitam Aut aliquid rerum Dominus non posse uidetur ? 
Si potuit tenebris claram excludere lucem Adque omnem uerbo potuit componere molem , Omnia de nihilo potente uoce parare , Cur non ex aliquo possit compingere notam , Quae fuerat quondam , quae uixerat ante figura , Assimilemque suae iubeat resurgere formam ? 
Cum sint cuncta Dei , reddet magis omnia tellus , Iussa reuocabit quidquid contexerat olim . 
Si quem forte rogis aboleuit flamma sopitum , Aut aliquem caecis deiecerat aequor in undis , Si cuiusque famem satiarunt uiscera piscis , Aut fixere ferae crudelia funera membris , Alitibus iacuit raptato corpore sanguis : Ultima nec Domino negabunt funera quemquam , Apparere Deo uiuos de morte necesse est Resumptisque suis homines astare figuris . 
Semina sic uergis creduntur arida terris Et penitus fixis putrescunt mortua sulcis , Inde reparatis animatur culmus aristis Et iterum uiuis flauescunt fortia granis Consurguntque nouae uario cum faenore messes . 
Sidera cuncta cadent , iterum renata lucescent , Et dies in densam moritur cum lumine noctem , Occidit inque diem nos rebus luce retectis Ac dies alta suis iterum resurgit in astris . 
Solque cadit supero splendorifer lumine claro , Lux perit umbrato uenienti uespere mundo Et remeat toto renouatque gaudia saeclo : Sic cremata suo uiuit de funere phoenix Extemploque suo uolucris resurgit e busto . 
Et nudata foliis suo tempore fructicat arbor Adque iterum pomi curuat ex germine ramos . 
Ergo ut ad uocem mundo tremente diuinam Et penitus motis uirtutibus aeris alti Tunc fragor insolitus et maxima murmura caeli Promouente Deo , ueniente iudice mundi : Protinus innumeri concurrunt ire ministri , Conuallantque Deum cum maiestate caelesti , Angelica late descendunt agmina turbis . 
Omnes nuntii Dei , quibus est diuina facultas Praecipua et forma , uirtutes spiritus omnes . 
Igneus his uigor est , rutilantia corpora , caeli Uis diuina micat : hinc totus intonat aether , Hinc trepidans terra penitus uniuersa remugit Parturiens homines , quos reddere iussa debebit . 
Mirantur comites , turbantur denique nimbi , Astra mirata pauent subito uirtutis ab alto Hinc iubente Deo facile cum uoce potentis . 
Continuo ruptis per omnia regna sepulcris Omnis humus latis effundit hiatibus ossa Uiuentisque patens populos eructat harena . 
Haerent membra comis , nectuntur ossa medullis Consertique regunt spirantia corpora nerui Et simul infusae mouentur sanguine uenae , Dimissaeque cauis animae redduntur apertis , Organa quaeque sua repetunt surgentia cuncta . 
( Pro miranda fides ) hinc omnis pullulat aetas , Pullulat antiqua mortuorum puluere turba . 
Matres adque uiri repetita luce resurgunt , Magnanimi iuuenes pueri innuptaeque puellae Defunctique senes animis uiuentibus astant Infantumque gemens resonat uagitibus orbis . 
Con uariae gentes ueniunt de sedibus imis , Eoumque manus et quas uidet ultima tellus , Quae colunt medias deuexo in climate zonas Riphaeasque tenent pruinosi sideris arces : Omnis adest pauidus finis cuiusque colonus , Rusticus et miles , posito diademate reges , Pauperi permixtus aequali in agmine diues . 
Altus ubique tremor , precibus nunc ingemit orbis Tendentesque manus populi clamore mirantur . 
Ipse sedens Dominus eminenti lumine clarus Et praepotens cunctis micat in uirtutibus ignis Excelsoque throno caelesti sede coruscat Martyribus saeptus , numero candente uirorum Beatisque suis comitatus uatibus extat , Clara quibus niueis effulgent tempora taeniis . 
Iamque sacerdotes nitidis in uestibus adsunt Gestantes rutilas praemia uitae coronas Summissisque omnes genibusque reflexis adorant : Solus agios sanctusque Deus uox omnibus una est . 
Hinc Dominus geminam iubebit sistere plebem : Imperat et iustos numero discerni malorum Indutosque iubet deuicta morte uigorem Semper inexstinctam habere luminis auram , Ire per antiqua semper florentia regna , Ditia per nemora , semper amoena uirecta , Degere perpetuam praeclaro in corpore uitam . 
Est locus Aeoliis Domino dilectus in oris , Lux ubi clara nitet spiratque salubrior aura Aeternaque dies adque immutabile tempus Et secreta Deo regio ditissima campis Beataque nimis sereno in cardine sedes , Semper aer laetus semperque in luce futurus , Lenis et aspirans uitalia flamina uentus . 
Omnifero fert aequa solo praediuite tellus : Florea libratis conflagrat purpura pratis . 
Omnia praerutila miscent non inuida lucem , Flos alium laetus suo lumine uestit amictum . 
Hinc rosea niueo uariantur semine rura , Et roseis niuea crispantur floribus arua . 
Nescias illa quibus suauescant pulchrius arua Aut quibus aetheria spiret felicius aura , Quis melior specie uel quis praecellat honore . 
Numquam florigenis similes nascuntur in hortis Lilia nec nostris floruerunt talia campis , Nec sic nota rubet mox aut rosa panditur alba , Purpura nec Tyrio sic est incocta rubore . 
Gemma coloratis fulget speciosa lapillis , Prasinus inde nitet , illinc carbunculus ardet , Smaragdusque lapis micantia lumina fundit . 
Hic et odoriferis nascuntur cinnama uirgis Et uiridi laetum folio confragrat amomum . 
Hic iacet ingenitum radiati luminis aurum , Et nemora alta tenens florenti uertice caelum , Uirentisque grauant uberrima germina ramos . 
Nulla suos similes porrexit India lucos , Non ita densa leuat uiridis cacumina pinus , Nec sic alta comas crispat uibrata cupressus , Nec uernus melius floret cum tempore ramus . 
Hic aliter celsae florent in uertice nigrae Aeternumque uirent solae sine grandine siluae . 
Nulla cadunt folia , nullus flos tempore defit : Robore compacta uirent cacumina , purpurat arbor . 
Sed puto flos ille rosa est , rubor aequus in illo , Sic speciem talem foliis aspirat odorum . 
Stat cum flore nouis arbor pulcherrima pomis Uitalemque frugem felicia robora densant . 
Mella uiridatis confragrant pinguia ramis , Lac etiam plenis manat potabile riuis . 
Uitam spirat ibi quidquid pia terra uirescit , Beat usque simul quidquid de germine floret , Adque solum pulchrae redolet medicabile cretae . 
Fons illic placido perfundit agmine campos , Quattuor inde rigant partitam flumina terram Uer puto semper agit uestitos floribus aether . 
Non frigus uariat hiberni sideris auras , Nec radiata micat pressis caloribus aestas , Caelum luce sua serenas temperat auras Et reficit fetam meliore flamine terram . 
Nox ibi nulla , suas defendunt astra tenebras . 
Iraeque insidiaeque absunt et dira cupido , Exclususque metus pulsaeque a limine curae . 
Hinc malus extremas relegatur exul in oras , Beatosque labor uetitus contingere fines . 
Hic prisca fides electa in sede quiescit . 
Iustitia gaudens aeterno in foedere uiuit Et secura salus placidis laetatur in aruis Semper uictura semperque in luce futura . 
Hic quicumque pius aequique bonique colonus , Quique Deum metuit innoxia mente tonantem Adque suos coluit sacra pietate parentes Et coluit sanctam semper sine crimine uitam , Aut inopem quotiens opibus solatus amicis Adque laborantes nimium subuenit egenos , Pauperis adiutor , solitus saluare pupillos , Eruit et nocitos , subuenit crimine pressis , Hospitibus carae tribuit sua pignera mensae , Omnia diuinis gessit sua munera iussis , Non aliquem nocuit , non aliena cupiuit : Illi exultantes diuinis laudibus omnes Orantesque simul referunt ad sidera uoces , Psallentes Domino celebrant per gaudia grates Beatamque uiam nuntiis comitantibus ibunt . 
Postquam haec Dominus felicia dona peregit Et iustos pariter aeterna in regna remisit : En miseranda uenit lugens sua crimina turba : Fit gemitus , maerent lacrimis ardentibus omnes Testanturque sua crebris ululatibus acta , Flammea pro meritis instantia tela tremiscunt . 
Angeli corripiunt iam iam prohibentque precari Et prohibent seras paenitentiae fundere uoces , Iamque precum uenia flamma ueniente negatur . 
O miseri , quotiens uobis diuina potestas Innotuit , quotiens maiestas cognita ueri ? 
Audistis sonitus , uidistis fulgura caeli , Assidue pluuias uentorum et grandinis iras Experti , quotiens noctesque diesque serenos : Tempora fecunda dabant Dei munera uobis , Uer abunde rosas , frugibus nec defuit aestas , Autumnus uaria praebebat mitia poma , Semper hiems laetas glacialis fregit oliuas . 
Cuncta Deus tribuit , bonitas nec defuit ulla , Nec per tanta Deum genus omne sciuit humanum . 
Terra Deum tremuit , pontus Dei nutu pependit Et fluuius siccis trepidus refluxit harenis , Et genitura Deum per omnia laeta fatetur . 
Uos tamen hunc Dominum caeli terraeque negastis , Et iustos potius crudeli caede necastis Praeconesque Dei plerique saepe fugastis . 
Ueritas in uobis pro crimine semper inhaesit . 
Et ideo fructum capietis sementis iniqui : Non scitis ecce diem , quem uos ridere soletis . 
Ibitis in tenebras ignis et sulphuris altas Ardendo saeuas passuri doloribus iras . 
Hos aeternae iubet Dominus discedere poenae , Ire sub ardores semper sine fine gehennae , Urgeri molem per stagna torrentia flammae . 
In flammas conuerti iubet elementa minantis Adque omnem caeli descendere nubibus ignem . 
Tunc auidus rapidos excludit tartarus ignis , Adque procellosis fluctuabunt aequora flammis , Totaque uiuentis confundet terra fauillis , Flammeos et sulcos aer uibrabit iratus , Adque omnibus facibus torrens armabitur orbis , Impetu tartareo prendent incendia mundum . 
Illi praecipitem pulsi tolluntur in aestum , Hinc fugiunt , illinc cursu referuntur acuto . 
Obuia fit saeua flammae fugientibus ira , Agnoscuntque suam iam iam de crimine poenam . 
Iamque qua a nullo tellus possessa colono . 
Et maris extremis pressa sub fine profundo , Qua sol emenso radio definit Olympum Ortaque transacto conduntur sidera mundo : Gliscit aer densis abstrusa luce tenebris , Ultima secretis stagna flammantia riuis . 
Est natura loci signatis ignea poenis , Et palus inferni candens ardoribus ima Intonat horrificis , fretum poenale , caminus Aestuat et rapido turbatur uertice flammans , In tormenta ruens fluctuanti gurgite flumen Torrida se cuncta caeno miscetur harena . 
Huc captiua gemens mittetur turba malorum Arsurumque ( nefas ) scelerati corporis agmen . 
Magnus plangor ibi fletu sociante clamorem , Et stridor rapidus , ululatus inde dolentum Exsurget de flamma procul altusque sonoras Ignis et ardentis gemitus consurget in auras . 
Tunc humana mali pendet commissa propago , Incipientque preces ad caelum tendere seras Adque Deum nunc nosse uolent , quem nosse nolebant . 
Illic quisque suae fatebitur effera uitae Nocentesque manus et saeuas crimine mentes Adque infanda sui testabitur effera uitae . 
Iam primum quicumque Deum male senserat ante Et uaga mentito coluisset numine saxa Adque cruentatas signis sacrauerat aras Et picturatas timuit sine uoce figuras Ac falsi tenuis adorauit numinis umbras , Et quemcumque malus seduxit protinus error , Si quis adulter erat , natos quicumque necarat , Si quocumque malo quis conscia mente uiuebat Aut rapto grassatus erat aut fraude clientis , Si quis humano suas maculabat sanguine palmas Adque latebrosa miscebat morte uenena , Tunc si quis uacuo celabat pectore furta Aut alieni mali lucro gaudebat iniquo , Admisit quicumque nefas quodcumque malorum . 
Altus ardor eos igni torquebit amaro , Suppliciumque dabunt uiuente funere cuncti , Sic hominum totam maerentes seruare turbam . 
Haec adeo sancti quotiens cecinere prophetae , Spiritu saepe Dei moniti dixere futura ? 
Nemo suas ( miserum ) nemo eheu praebuit aures Sic Deus omnipotens uoluit sua praemia nosci Adque minas positae per talia legis , Mittendo plures caelestia uerba clamantes . 
Denique iussu Dei compegit ossa prophetes Et stupuit mota subito non sponte sepulcra , Cineribus creta iacuisse corpora passis , Surgere tunc uiuos anima ueniente miratus Et cum uoce sua ad caelum tendere palmas . 
Gratanturque Deo et uictori talia Christo . 
Illi quidem tumulos repetiere silentes Seruandique Dei diei cessere futuro : Paulisper iussit retineri cubilibus imis , Donec ille dies completo tempore magnus Adueniat . 
cuncti Dominum cognoscite uerum , Qui solus animam faciat contendere lucem Eandemque potest in tartara trudere poenae Et cui cuncta patet uitae mortisque potestas . 
Posse Deo , nam uelle satis est , factumque dicendo Ille meus solus metuendus sensibus imis . 
Et quoniam leto cursus concluditur omnis , Quicumque est hodie , se cum sua uita feretur . 
Et ideo dum uita manet , dum carpere lucem , Dum paeniteri licet , prius quam terminus aeui Occupet incautos et nescia lumina soluat Ultimus ille dies mortis qui lege tenetur : Quod primum superest , carae uigilate saluti Et faciles certique bonum in deflectite cursum . 
Post errata suis et pressa piacula sacris Postque uagae nimium quos uexare procellae Rectas adite uias et flamina laeta tenete . 
Hinc laetis prius animis repellite crimen , Et concreta diu proluatur pectore culpa , Tunc commissa mali mites abolete nefanda Aeternisque Deum precibus placate tremendum , Pessima cuncta bonis cedant , mortalia uiuis . 
Conseruate nouam iam iam sine crimine uitam Et seruate pias ueroque in nomine mentes . 
Ac ueniam primis supplices rogate delictis . 
Iam iam pura piis maturescant corda colonis , Innocuasque manus precibus attollite iustis Laudibus et faciles diuinis reddite uoces . 
Incipiantque bonis uerisque assuescere mentes , Diuinaeque magis celebrentur munera legis , Et memorate bona simulque inuadite facta . 
Sordida uilescant olim commissa malorum , Et meliora piis flagrabunt omnia uobis , Horrendisque simul liberatur uita periclis Adque aeterna suis ueniet ad praemia uotis . 
