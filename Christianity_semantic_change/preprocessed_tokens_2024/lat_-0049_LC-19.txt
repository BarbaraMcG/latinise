Scio ego quam difficile atque asperum factu sit consilium dare regi aut imperatori , postremo quoiquam mortali , quoius opes in excelso sunt ; quippe cum et illis consultorum copiae adsint neque de futuro quisquam satis callidus satisque prudens sit . 
Quin etiam saepe prava magis quam bona consilia prospere eveniunt , quia plerasque res fortuna ex libidine sua agitat . 
Sed mihi studium fuit adulescentulo rem publicam capessere , atque in ea cognoscenda multam magnamque curam habui ; non ita ut magistratum modo caperem , quem multi malis artibus adepti erant , sed etiam ut rem publicam domi militiaeque quantumque armis , viris , opulentia posset cognitum habuerim . 
Itaque mihi multa cum animo agitanti consilium fuit famam modestiamque meam post tuam dignitatem haberei et quoius rei lubet periculum facere , dum quid tibi ex eo gloriae acciderit . 
Idque non temere neque ex fortuna tua decrevi , sed quia in te praeter ceteras artem unam egregie mirabilem comperi , semper tibi maiorem in adversis quam in secundis rebus animum esse . 
Sed per ceteros mortalis illa res clarior est , quod prius defessi sunt homines laudando atque admirando munificentiam tuam , quam tu in faciundo quae gloria digna essent . 
Equidem mihi decretum est nihil tam ex alto reperiri posse , quod non cogitanti tibi in promptu sit . 
Neque eo quae visa sunt de re publica tibi scripsi , quia mihi consilium atque ingenium meum amplius aequo probaretur , sed inter labores militiae interque proelia , victorias , imperium statui admonendum te de negotiis urbanis . 
Namque tibi si id modo in pectore consilii est , ut te ab inimicorum impetu vindices , quoque modo contra adversum consulem beneficia populi retineas , indigna virtute tua cogitas . 
Sin in te ille animus est qui iam a principio nobilitatis factionem disturbavit , plebem Romanam ex gravi servitute in libertatem restituit , in praetura inimicorum arma inermis disiecit , domi militiaeque tanta et tam praeclara facinora fecit , ut ne inimici quidem queri quicquam audeant nisi de magnitudine tua : quin tu accipe ea quae dicam de summa re publica . 
Quae profecto aut vera invenies aut certe haud procul a vero . 
Sed quoniam Cn. Pompeius , aut animi pravitate aut quia nihil eo maluit quod tibi obesset , ita lapsus est ut hostibus tela in manus iaceret , quibus ille rebus rem publicam conturbavit , eisdem tibi restituendum est . 
Primum omnium summam potestatem moderandi de vectigalibus , sumptibus , iudiciis senatoribus paucis tradidit , plebem Romanam , quoius antea summa potestas erat , ne aequeis quidem legibus in servitute reliquit . 
Iudicia tametsi , sicut antea , tribus ordinibus tradita sunt , tamen idem illi factiosi regunt , dant , adimunt quae lubet , innocentis circumveniunt , suos ad honorem extollunt . 
Non facinus , non probrum aut flagitium obstat , quo minus magistratus capiant . 
Quos commodum est trahunt , rapiunt ; postremo tamquam urbe capta libidine ac licentia sua pro legibus utuntur . 
Ac me quidem mediocris dolor angeret , si virtute partam victoriam more suo per servitium exercerent . 
Sed homines inertissimi , quorum omnis vis virtusque in lingua sita est , forte atque alterius socordia dominationem oblatam insolentes agitant . 
Nam quae seditio aut dissensio civilis tot tam illustris familias ab stirpe evertit ? 
Aut quorum umquam in victoria animus tam praeceps tamque immoderatus fuit ? 
L. Sulla , cui omnia in victoria lege belli licuerunt , tametsi supplicio hostium partis suas muniri intellegebat , tamen paucis interfectis ceteros beneficio quam metu retinere maluit . 
At hercule a M. Catone , L. Domitio , ceterisque eiusdem factionis quadraginta senatores , multi praeterea cum spe bona adulescentes sicutei hostiae mactati sunt , quom interea importunissuma genera hominum tot miserorum civium sanguine satiari nequiere ; non orbi liberi , non parentes exacta aetate , non luctus , gemitus virorum mulierum immanem eorum animum inflexit , quein acerbius in dies male faciundo ac dicundo dignitate alios , alios civitate eversum irent . 
Nam quid ego de te dicam ? 
cuius contumeliam homines ignavissimi vita sua commutare volunt , si liceat . 
Neque illis tantae voluptati est , tametsi insperantibus accidit , dominatio quanto maerori tua dignitas ; quein optatius habent ex tua calamitate periculum libertatis facere , quam per te populi Romani imperium maximum ex magno fieri . 
Quo magis tibi etiam atque etiam animo prospiciendum est , quonam modo rem stabilias communiasque . 
Mihi quidem quae mens suppetit eloqui non dubitabo . 
Ceterum tuei erit ingenii probare , quae vera atque utilia factu putes . 
In duas partes ego civitatem divisam arbitror , sicut a maioribus accepi , in patres et plebem . 
Antea in patribus summa auctoritas erat , vis multo maxuma in plebe . 
Itaque saepius in civitate secessio fuit semperque nobilitati opes deminutae sunt et ius populi amplificatum . 
Sed plebs eo libere agitabat , quia nullius potentia super leges erat neque divitiis aut superbia sed bona fama factisque fortibus nobilis ignobilem anteibat ; humillimus quisque in arvis aut in militia nullius honestae rei egens satis sibi satisque patriae erat . 
Sed ubi eos paulatim expulsos agris inertia atque inopia incertas domos habere subegit , coepere alienas opes petere , libertatem suam cum re publica venalem habere . 
Ita paulatim populus , qui dominus erat , cunctis gentibus imperitabat , dilapsus est et pro communi imperio privatim sibi quisque servitutem peperit . 
Haec igitur multitudo primum malis moribus imbuta , deinde in artis vitasque varias dispalata , nullo modo inter se congruens , parum mihi quidem idonea videtur ad capessendam rem publicam . 
Ceterum additis novis civibus magna me spes tenet fore ut omnes expergiscantur ad libertatem ; quippe cum illis libertatis retinendae , tum his servitutis amittendae cura orietur . 
Hos ego censeo permixtos cum veteribus novos in coloniis constituas ; ita et res militaris opulentior erit et plebs bonis negotiis impedita malum publicum facere desinet . 
Sed non inscius neque imprudens sum , quom ea reges agetur , quae saevitia quaeque tempestates hominum nobilium futurae sint , quom indignabuntur , omnia funditus misceri , antiquis civibus hanc servitutem imponi , regnum denique ex libera civitate futurum , ubi unius munere multitudo ingens in civitatem pervenerit . 
Equidem ego sic apud animum meum statuo : malum facinus in se admittere , qui incommodo rei publicae gratiam sibi conciliet ; ubi bonum publicum etiam privatim usui est , id vero dubitare aggredi , socordiae atque ignaviae duco . 
M. Druso semper consilium fuit in tribunatu summa ope niti pro nobilitate ; neque ullam rem in principio agere intendit , nisi illei auctores fuerant . 
Sed homines factiosi , quibus dolus atque malitia fide cariora erant , ubi intellexerunt per unum hominem maxumum beneficium multis mortalibus dari , videlicet sibi quisque conscius malo atque infido animo esse , de M. Druso iuxta se existumaverunt . 
Itaque metu ne per tantam gratiam solus rerum poteretur , contra eam nisi , sua et ipseius consilia disturbaverunt . 
Quo tibi , imperator , maiore cura fideique amici et multa praesidia paranda sunt . 
Hostem adversum deprimere strenuo homini haud difficilest ; occulta pericula neque facere neque vitare bonis in promptu est . 
Igitur , ubi eos in civitatem adduxeris , quoniam quidem renovata plebs erit , in ea re maxume animum exerceto , ut colantur boni mores , concordia inter veteres et novos coalescat . 
Sed multo maxumum bonum patriae , civibus , tibi , liberis , postremo humanae genti pepereris , si studium pecuniae aut sustuleris aut , quoad res feret , minueris . 
Aliter neque privata res neque publica neque domi neque militiae regi potest . 
Nam ubi cupido divitiarum invasit , neque disciplina neque artes bonae neque ingenium ullum satis pollet , quin animus magis aut minus mature , postremo tamen succumbat . 
Saepe iam audivi , qui reges , quae civitates et nationes per opulentiam magna imperia amiserint , quae per virtutem inopes ceperant ; id adeo haud mirandum est . 
Nam ubi bonus deteriorem divitiis magis clarum magisque acceptum videt , primo aestuat multaque in pectore volvit ; sed ubi gloria honorem magis in dies , virtutem opulentia vincit , animus ad voluptatem a vero deficit . 
Quippe gloria industria alitur , ubi eam dempseris ipsa per se virtus amara atque aspera est . 
Postremo ubi divitiae clarae habentur , ibi omnia bona vilia sunt , fides , probitas , pudor , pudicitia . 
Nam ad virtutem via ardua est , ad pecuniam qua cuique lubet nititur ; et malis et bonis rebus ea creatur . 
Ergo in primis auctoritatem pecuniae demito . 
Neque de capite neque de honore ex copiis quisquam magis aut minus iudicaverit , sicut neque praetor neque consul ex opulentia verum ex dignitate creetur . 
Sed de magistratu facile populi iudicium fit ; iudices a paucis probari regnum est , ex pecunia legi inhonestum . 
Quare omnes primae classis iudicare placet , sed numero plures quam iudicant . 
Neque Rhodios neque alias civitates unquam iudiciorum suorum paenituit , ubi promiscue dives et pauper , ut cuique fors tulit , de maximis rebus iuxta ac de minimis disceptat . 
Sed magistratibus creandis haud mihi quidem apsurde placet lex , quam C. Gracchus in tribunatu promulgaverat , ut ex confusis quinque classibus sorte centuriae vocarentur . 
Ita coaequatur dignitate pecunia , virtute anteire alius alium properabit . 
Haec ego magna remedia contra divitias statuo . 
Nam perinde omnes res laudantur atque appetuntur , ut earum rerum usus est . 
Malitia praemiis exercetur ; ubi ea dempseris , nemo omnium gratuito malus est . 
Ceterum avaritia belua fera , immanis , intoleranda est ; quo intendit , oppida , agros , fana atque domos vastat , divina cum humanis permiscet , neque exercitus neque moenia obstant , quo minus vi sua penetret ; fama , pudicitia , liberis , patria atque parentibus cunctos mortalis spoliat . 
Verum , si pecuniae decus ademeris , magna illa vis avaritiae facile bonis moribus vincetur . 
Atque haec ita sese habere tametsi omnes aequi atque iniqui memorant , tamen tibi cum factione nobilitatis haut mediocriter certandum est . 
Quoius si dolum caveris , alia omnia in proclivi erunt . 
Nam ii , si virtute satis valerent , magis aemuli bonorum quam invidi essent . 
Quia desidia et inertia , stupor eos atque torpedo invasit , strepunt , obtrectant , alienam famam bonam suum dedecus aestumant . 
Sed quid ego plura quasi de ignotis memorem ? 
M. Bibuli fortitudo atque animi vis in consulatum erupit : hebes lingua , magis malus quam callidus ingenio . 
Quid ille audeat , quoi consulatus , maximum imperium , maxumo dedecori fuit ? 
An L. Domiti magna vis est ? 
Quoius nullum membrum a flagitio aut facinore vacat , lingua vana , manus cruentae , pedes fugaces ; quae honeste nominari nequeunt inhonestissima . 
Unius tamen M. Catonis ingenium versutum , loquax , callidum haud contemno . 
Parantur haec disciplina Graecorum . 
Sed virtus , vigilantia , labor apud Graecos nulla sunt . 
Quippe qui domi libertatem suam per inertiam amiserint , censesne eorum praeceptis imperium haberi posse ? 
Reliqui de factione sunt inertissimi nobiles , in quibus sicut in titulo praeter bonum nomen nihil est additamenti . 
L. Postumii M. Favonii mihi videntur quasi magnae navis supervacuanea onera esse ; ubi salvi pervenere , usui sunt ; siquid adversi coortum est , de illeis potissimum iactura fit , quia pretii minimi sunt . 
Nunc quoniam , sicut mihi videor , de plebe renovanda corrigendaque satis disserui , de senatu quae tibi agenda videntur , dicam . 
Postquam mihi aetas ingeniumque adolevit , haud ferme armis atque equis corpus exercui , sed animum in litteris agitavi ; quod natura firmius erat , id in laboribus habui . 
Atque ego in ea vita multa legendo atque audiendo ita comperi , omnia regna , item civitates et nationes usque eo prosperum imperium habuisse , dum apud eos vera consilia valuerunt ; ubicumque gratia timor , voluptas ea corrupere , post paulo imminutae opes , deinde ademptum imperium , postremo servitus imposita est . 
Equidem ego sic apud animum meum statuo : cuicumque in sua civitate amplior illustriorque locus quam aliis est , ei magnam curam esse rei publicae . 
Nam ceteris salva urbe tantum modo libertas tuta est ; qui per virtute sibi divitias , decus , honorem pepererunt , ubi paulum inclinata res publica agitari coepit , multipliciter animus curis atque laboribus fatigatur ; aut gloriam aut libertatem aut rem familiarem defensat , omnibus locis adest , festinat , quanto in secundis rebus florentior fuit , tanto in adversis asperius magisque anxie agitat . 
Igitur ubi plebs senatui sicuti corpus animo oboedit eiusque consulta exsequitur , patres consilio valere decet , populo supervacuanea est calliditas . 
Itaque maiores nostri , cum bellis asperrumis premerentur , equis , viris , pecunia amissa , numquam defessi sunt armati de imperio certare . 
Non inopia aerarii , non vis hostium , non adversa res ingentem eorum animum subegit quin , quae virtute ceperant , simul cum anima retinerent . 
Atque ea magis fortibus consiliis quam bonis proeliis patrata sunt . 
Quippe aliud illos una res publica erit , ei omnes consulebant , factio contra hostis parabatur , corpus atque ingenium patriae , non suae quisque potentia exercitabat . 
At hoc tempore contra ea homines nobiles , quorum animos socordia atque ignavis invasit , ignarei laboris , hostium , militiae , domi factione instructi per superbiam cunctis gentibus moderantur . 
Itaque patres , quorum consilio antea dubia res publica stabiliebatur , oppressi ex aliena libidine huc atque illuc fluctuantes agitantur ; interdum alia deinde alia decernunt ; uti eorum , qui dominantur , simultas aut gratia fert , ita bonum malumque publicum aestumant . 
Quodsi aut libertas aequa omnium aut sententia obscurior esset , maioribus opibus res publica et minus potens nobilitas esset . 
Sed quoniam coaequari gratiam omnium difficile est , quippe cum illis maiorum virtus partam reliquerit gloriam , dignitatem , clientelas , cetera multitudo pleraque insiticia sit , sententias eorum a metu libera ; ita in occulto sibi quisque alterius potentia carior erit . 
Libertas iuxta bonis et malis , strenuis atque ignavis optabilis est . 
Verum eam plerique metu deserunt . 
Stultissimi mortales , quod in certamine dubium est , quorsum accidat , id per inertiam in se quasi victi recipiunt . 
Igitur duabus rebus confirmari posse senatum puto : si numero auctus per tabellam sententiam feret . 
Tabella obtentui erit , quo magis animo libero facere audeat ; in multitudine et praesidii plus et usus amplior est . 
Nam fere his tempestatibus alii iudiciis publicis , alii privatis suis atque amicorum negotiis implicati , haud sane rei publicae consiliis adfuerunt ; neque eos magis occupatio quam superba imperia distinuere . 
Homines nobiles cum paucis senatoriis , quos additamenta factionis habent , quaecumque libuit probare , reprehendere , decernere , ea , uti lubido tulit , fecere . 
Verum ubi numero senatorum aucto per tabellam sententia dicentur , ne illi superbiam suam dimittent , ubi iis oboediendum erit , quibus antea crudelissime imperitabant . 
Forsitan , imperator , perlectis litteris desideres quem numerum senatorum fieri placeat , quoque modo is in multa et varia officia distribuatur ; iudicia quoniam omnibus primae classis committenda putem , quae discriptio , quei numerus in quoque genere futurus sit . 
Ea mihi omnia generatim discribere haud difficile factu fuit ; sed prius laborandum visum est de summa consilii , idque tibi probandum verum esse . 
Si hoc itinere uti decreveris , cetera in promptu erunt . 
Volo ego consilium meum prudens maxumeque usui esse ; nam ubicumque tibi res prospere cedet , ibi mihi bona fama eveniet . 
Sed me illa magis cupido exercet , ut quocumque modo quam primum res publica adiutetur . 
Libertatem gloria cariorem habeo , atque ego te oro hortorque ne clarissimus imperator Gallica gente subacta populi Romani summum atque invictum imperium tabescere vetustate ac per summam socordiam dilabi patiaris . 
Profecto , si id accidat neque tibi nox neque dies curam animi sedaverit , quin insomniis exercitus , furibundus atque amens alienata mente feraris . 
Namque mihi pro vero constat omnium mortalium vitam divino numine invisier ; neque bonum neque malum facinus quoiusquam pro nihilo haberi , sed ex natura divorsa praemia bonos malosque sequi . 
Interea si forte ea tardius procedunt , suus quoique animus ex conscientia spem praebet . 
Quodsi tecum patria atque parentes possent loqui , scilicet haec tibi dicerent : " O Caesar , nos te genuimus fortissimi viri , in optima urbe , decus praesidiumque nobis , hostibus terrorem . 
Quae multis laboribus et periculis ceperamus , ea tibi nascenti cum anima simul tradidimus : patriam maxumam in terris , domum familiamque in patria clarissimam , praeterea bonas artis , honestas divitias , postremo omnia honestamenta pacis et praemia belli . 
Pro iis amplissimis beneficiis non flagitium a te neque malum facinus petimus , sed utei libertatem eversam restituas . 
Qua re patrata profecto per gentes omnes fama virtutis tuae volitabit . 
Namque hac tempestate tametsi domi militiaeque praeclara facinora egisti , tamen gloria tua cum multis viris fortibus aequalis est . 
Si vero urbem amplissimo nomine et maxumo imperio prope iam ab occasu restitueris , quis te clarior , quis maior in terris fuerit ? 
Quippe si morbo iam aut fato huic imperio secus accidat , cui dubium est quin per orbem terrarum vastitas , bella , caedes oriantur ? 
Quodsi tibi bona lubido fuerit patriae parentibusque gratificandi , posteroque tempore re publica restituta super omnis mortalis gloria agitabis tuaque unius mors vita clarior erit . 
Nam vivos interdum fortuna , saepe invidia fatigat ; ubi anima naturae cessit , demptis obtrectatoribus , ipsa se virtus magis magisque extollit . 
Quae mihi utilissima factu visa sunt quaeque tibi usui fore credidi , quam paucissimis potui perscripsi . 
Ceterum deos immortales obtestor uti , quocumque mod ages , ea res tibi reique publicae prospere eveniat . 
