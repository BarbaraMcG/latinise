Etsi nequeam sine lachrimis et merore tam insignem inauditamque a fortuna perpessam iniuriam animo repetere , viri amicissimi , nequeo tamen non facere quin vobis , tantopere ut a me perpessum naufragium enarrem iubentibus , obtemperem ; geram vobis morem . 
At rem audietis ex me omnium memoria et admiratione dignissimam atque , ut intellexeritis , viri optimi , quam omni genere calamitatum hoc uno fuerim fortune impetu affectus , ni fallor , ceteris in locis , quibus fortuna suum gerat imperium , tum multo maiorem eius ipsius fortune invidiam et inconstantiam fugiendam , ac longe esse pertimescendam , iudicabitis . 
Et cupio quidem id posse eloquentia , ut rem ipsam , ut fuerit horrendam , intelligatis . 
Nam nos quidem , qui duram illam fortunam perpessi fuimus , quidvis rerum terribilium possumus aggredi quam rursus navigio et ventis confidere ; non profecto nostram ullis premiis salutem Neptuni perfidie committemus . 
Tantumque me habet navigationis odium , ut nedum mare , sed ne eos quidem qui ullis transfretationibus rem affectent , possim non vehementer , quasi vite salutisque sue inimicos , odisse . 
At enim posteaquam vos video maiorem in modum ad me audiendum paratos , rem quidem ipsam quam potero breviter enarrabo . 
Navi valida et munitissima trecenti ferme homines percommode ac ludibundi plenis velis iam tum ex alto conspicuos procul a nobis visos portus petebant . 
Nosque , atque in primis pulcherrima que una comes aderat puella , quam paratis nuptiis adolescens primarius proximo ad portum oppido prestolabatur , veste et huiusmodi rebus , ut fit , ad exitum ornabamus . 
Erantque inter nos plerique qui amenissimo illo in portu cenas et festum diem , qui annuus per id tempus autumni celeberrimus habebatur , velle postridie cum appulissemus summa cum voluptate agere constituissent . 
Denique omnis navis letitia et congratulationibus ardescebat . 
Interea , o fragilis hominum spes ! 
, repente , quasi emissa celitus peste , procella oborta est tam atrox , ut vi austri et pondere velorum navis provoluta atque miserandum in modum obruta inter undas extiterit . 
Quo factum quidem est ut omni illa ex moltitudine , qui navi aderant , solus ego et barbarus quidam ex Scythia , unicaque item nubilis puella illa delicatissima , quam vir et parate nuptie expectabant , reliquis omnibus perditis , tanto e naufragio , miro quodam et incredibili modo , evaserimus . 
Subversa enim navi , quo id factum sit fato aut fortuna , penitus nescio . 
Sed fluctibus impellentibus sorte quadam nos in angustum ad puppim locum coniecti convenimus ; qui quidem , cum ceteras ob res alioquin erat incommodus , tum etiam tam erat angustus , ut trium vix hominum satis esset capax . 
Eumque ipsum locum multo angustiorem et asperrimum non modica peracuta illic extra ordinem sparsa et perseminata fabrorum ad navis usum coata ferramenta reddebant , ut ne pedem quidem alterum absque accepto aliquo vulnere eo in loco firmare admodum nobis licuerit . 
Adde quod extantes eractaque et sublata cervice ab ultimo vix liberi eramus vite periculo , siquidem ad humeros usque sepulti aquis , affatim per scissas eversi et quassati navigii rimulas influentibus , abluebamur . 
Hisque difficultatibus illud item accedebat persepius ut , dum navis ipsa vehementius in horam irrumpentibus undis agitaretur , nos inter nos impetum facere alterque alterum indecenter collidere cogeremur . 
Itaque proluebamur , provolvebamur contundebamurque . 
Tamen et madidis et fessis et sauciis locum ipsum presens necessitas gratissimum reddiderat satisque ac super ad modum amplissimus videbatur nobis , tametsi non amplior erat quam ut animam ipsam trahere liceret . 
Eam ob rem superos maximis votis precabamur , ut eo saltem loco nobis diutius salutem liceret sperare . 
Post hec hortari quisque alterum bonamque spem polliceri firmumque animum instituere pro virili non cessabamus . 
De exitu tamen ex ea miseria per id temporis erat nihil , quod aut consulendum aut pertentandum esse nobis arbitraremur . 
Non enim quo essemus maris constituti per tenebras intelligebamus , optimeque id nobiscum agi censebamus , quandoquidem vel os ipsum super salum nobis erat fas extollere . 
Quo quidem miserrimo statu , quid putatis , viri optimi , pro vestra prudentia , quam assiduas mortes hinc superarimus , hinc expectarimus ; omnis que paulo maior volvebatur unda , nostram ad necem intumuisse arbitrabamur . 
Mirum tamen ut in hoc tanto vite discrimine spes animum , animus vero ipse sese non deseruerit atque semper ea fortitudine fuerit , ut de salute nobis continuo quippiam bene polliceretur . 
Ac sepius id ipsum mihi admiranti et vix fieri posse credenti , ut solem lucemque hanc essem amplius revisurus , in mentem redit spem unam esse in terris deam que miseris sit comes relicta . 
Nam ; hec dea , cum fugerent scelerata numina terras , ex diis invisa sola remansit humo . 
Haec facit ut videat cum terras undique nullas , naufragus in mediis brachia raptet aquis . 
Carcere dicuntur clausi sperare salutem , atque aliquis pendes in cruce vota facit ; . 
Nos igitur nimirum dea hec ipsa , que miseros et ceteris a diis desertos malisque oppressos numquam destituit , minime passa est tantis ingruentibus in nos malis succumbere . 
Ea iccirco comite duratum a nobis est , quoad post multas horas mare ipsum cepit mitescere . 
Et locus ipse quo reclusi eramus , fluctibus parumper inundari desiit . 
Non tamen inde uspiam ut liceret progredi ullus a conceptis subversa navi aquis locus dabatur . 
Ea de re primum nonnihil resipiscere occepimus , locumque ipsum , omni ferramento magna ex parte eiecto , ut paulum considere liceret coaptavimus , perque rimulas unde tum antea facessere navis destiterat diligentius siquid se nobis terrarum e conspectu offerret spectabamus , interque conspiciendum adventantes undas , ne nos funditus obruerent momentis ipsis , expavescebamus . 
Tandem cum e regione montes fortasse aliquos vidisse nos pronosticaremur , tantum in nos petende telluris desiderium exarsit , ut ceteras inter molestias id esset unum maxime , quod nos non in postremis excruciaret . 
Tandem paulum ut oportuit refrigerato desiderio nos , qui prius sepulti aquis nihil plusquam ut spirandi tantum integra esset nobis potestas exposcebamus , nunc ab ultimo illo vite diu perpesso periculo facti liberiores vestes pati madidas haud satis poteramus . 
Magna iccirco ex parte nudi , et quantum nobis tum erat fatum rebus omnibus amissis hunc ipsum aliquem sedendi et quiescendi fore locum datum inter nos congratulandum ducebamus . 
Longum esset referre varia illa que sic considerantibus nobis per id temporis nostros in animos atque sermones incesserint . 
Nam et dolor amissarum rerum et letitia iam sese ostentantis salutis et spes et metus futurorum nos dementes et ab omni pectoris Vorumque constantia prope alienos habere occeperat . 
Accedebat quod cum insomnes , ieiuni , frigentes languidique contabesceremus , tum et partim quisque suis malis , partim communi inter nos mutuaque misericordia attriti confectique vix satis nostri compotes essemus . 
Itaque integre biduum eo pacto pertulimus . 
Que omnia inter nostra mala durissima et crudelissima , nullum erat quo vehementius urgeremur quam fames . 
Fame enim eo adducti fuimus , ut mortem obire quam illam ipsam diutius perpeti vitam commodius statueremus . 
Et in primis barbarus ille infortunii comes , quod et natura ferox et ingenio procaci audacissimoque esset , tantam in sevitiam exarsit , ut rem incredibilem , facinus inauditum et omnium memorabile exsequi aggressus sit . 
' O male , uti aiunt , suada fames ! 
' ad aurem enim sese meam barbarus anhelans , pallens , spiritu intremitans et dentibus infrendens adegit , precarique susurrando primum cepit , mox paulum sublata voce etiam convitio exposcendo instabat , uti puellam ipsam comitem interimeremus qua depasceremur . 
Puella , cum de capite agi subaudiret , non est referam quantos luctus innovaret . 
Mihi vero execrandi facinoris atrocitas et tenerrime pureque puelle misericordia et pro me ipso timor ab immanitate barbari animum in maiorem modum incussit . 
Ergo mecum ipse plurima pensitare occepi . 
Atqui : ; en , inquam , a tempestatis rabie servatine sumus ut barbaro cruentus cibus simus ? 
; et collachrimavi . 
At barbarus oculis iam tum flammas iactantibus , ut scelus perpetraremus propalam admodum clamitando efflagitabat . 
Iccirco ipse , quod unum pro necessitate consilium occurebat repente , nequid tetrum et truculentum illud monstrum temere fortassis auderet , diligentissime iterum atque iterum lustrato loco quicquid vel minutissimi ferri apud nos reliquum aderat eieci , ut felices tum nos pro rei opportunitate arbitrarer , quod insano et furenti ferrum ad perpetrandum facinus deesset . 
Sed quid hic referam puellam illam miserrimam , que quidem tremens , expavefacta , omnem opem ad suam salutem in lachrimis et precibus posuerat ; o pietatem , eiusmodi edebat voces , eiusmodi preces , ut non modo mihi , quem natura mitissimum procreavit , sed vel barbaro interdum excuteret lachrimas . 
Ego autem , in puellam versus , bonam spem bonumque ut susciperet animum iussi ; non hic lachrimis , sed animi virtute opus esse , staretque edixi quo manum ad salutem tuendam , si opus sit , forti possit pectori afferre . 
Ipsum enim me , superis iuvantibus , contra crudelitatem strenuissimum futurum bellatorem . 
Superos enim sanctissimam piissimamque causam nostram non spreturos . 
Postremo cum nos bellua immanis barbarus ille obtundere expostulando non desineret , iusta ira irritatus quod benignis eum dictis nequissem castigare , in huiusmodi convitium irrupi : ; O scelestissime , tune tandem plorantem , deprecantem , miseramque hanc tam duri nostri infortunii consortem , tantis casibus afflictam , non desines perterrefacere . 
Tu humanum corpus , homo , et viva membra tibi pastum appetes nefandissime . 
Tene hominem esse non meministi ? 
Et quam tu adeo efferatam tigrim dabis tibi similem ? 
quod tam reperiri poterit animal vorax , quin cognatis , ut aiunt , maculis non parcat ? 
Tu te tibi efficis hanc male ferendo famem acerbiorem , quam quidem si tibi temperes procul dubio commodius perferes et meliora sperasse iuvet . 
Non profecto a tanta tempestate ad tantam crudelitatem servati sumus a diis , sed quantum ex superum pietate interpretari licet , ad salutem et ad deorum beneficium testificandum servamur . 
Alioquin antiquius fuerat nudio tertio cum reliquis naufragis mortem obivisse . 
Neque diffido , si pii erimus , ostentata iam magna ex parte et porrecta pietate deorum misericordia nobis dabitur , ut quam primum ex his malis nos vindicatos congratulemur ; . 
Itaque eiusmodi illum conabar dictis absterrere a scelere . 
Sed vos obtestor , o amici et viri optimi , quid mihi tum animi fuisse ea dicenti existimetis ? 
quid me non tam maluisse quam non coram illam belluam truci aspectu hiantem , hirtis ad frontem crinibus , ad ultimam crudelitatem gestientem intueri ? 
Ferebam tamen me ipsum animo presenti , et in omni adversus puellam officio detinebam . 
Sed illud me penitus acri officio oppresserat , quod barbarus ad immanitatem ultimam adiecit . 
Magno enim emisso eiulato : ; Aut me , clamitans inquit , mactate , aut vestrum profecto alter cadat necesse est ; . 
Dehinc ira una et fame exasperatus ad id furoris devenit , ut tumultuosius in nos invehens maximis vocibus deos execrari inverecundissime auderet manumque propius intenderet . 
O durissimum spectaculum ! 
Hinc puella , quantum loci angustie patiebantur , formidolosissima nostros se ad pedes provolvebat sibique uti parceremus deprecabatur . 
Hinc barbarus ad facinus accinctus et pronus iam iam ad vim irrumpere constituerat . 
Ego medius , hanc consolando , hunc absterrendo , dictis fatigabar . 
At ille , quo accoratius dissuadendo contendebam , eo efferatius in rabiem excandescebat . 
Itaque puelle insonti lachrime et mihi pro immerita apud immitissimam belluam oranti preces deficiebant , cum demens et furiis debacchatus truculentissimus barbarus in teterrimum scelus irrupit . 
Nam procumbentem nostros ad pedes precabundam puellam totis viribus manibusque ad eius illius guttur iniectis , ut opprimeret , superincubuit . 
Tum mihi languenti et ob perpessa incommoda penitus enervato , indignitas immanissimi sceleris et puelle misericordia vires excitarunt , belluamque ipsam cum in puellam tum et in me frementem morsibusque crassantem multa vi desudans averti , eiusque furentis manu dextra meis ambabus manibus apprehensa , brachium ad tergum intorquens , ut pro dolore eiularit , detinui , quoad uti inter luctandum imperarem . 
Puella positis lachrimis virilem suscepit sua pro salute animum et ad debellandum atrocissimum hostem operam auxiliumque adhibuit . 
Nam levam quidem manum , qua soluta quidem barbarus infestissimum sese nobis prebebat , correpsit et adtortam in tergum adduxit ; mox ultimam linteolam , que exutis reliquis madentibus vestibus supererat , discidit in fascias ut illis ambas ferocissimi barbari manus penes terga revinxerimus . 
Nonnullos tamen in eo duello morsus atque in femore gravissimos plerosque pugnos excepi , qui quidem , tametsi erat constrictus , voce territando genibusque et calcibus et morsibus cum puellam tum et me lacessere nequicquam ut poterat intermittebat , tabulataque ipsa navis dentibus demordebat , dislacerabat , mandebat . 
Nimirum igitur , Silio poete ut assentiar , ipsa a nobis perpessa calamitas edocuit , qui etsi ultimi periculi metu parumper a fame sentienda alieni eramus , eam tamen esse durissimam et intolerabilem sentiebamus . 
Nihil enim tolerare piget rabidi ieiunia ventris ; insolitis adigunt vesci , ut nunc quidem queque de Sagunto , queque de Hyerosolima , et queque de Cassilino oppido litteris tradita sunt , facile apud me fidem faciunt : fuisse qui rudentes , qui ligneos cortices , qui scutorum pelles , valvarum vectes , pestiferasque herbas ac denique et qui filios fame tracti comederint . 
Et fuisse quidem nonnullos , qui pre fame in Tybrim , aut e muris nudos inter hostium tela precipites sese dederint . 
Itaque , o amici , queso , animis vestris mecum repetite , que nostra tunc fuerit sors atque conditio , quanta de spe , quanta de expectatione , in rerum omnium desperationem , quanto de gaudio insperatum in luctum ceciderimus . 
Qui enim aura tam facili tamque accommodatis ventis paulo ante utebamur , quibus fortuna queque vellemus sponte polliceri videbatur , qui leti ex navigatione illa lucra quam maxima nobis despondebamus ; qui postridie futurum expectabamus , ut coniuges , parentes , liberos , deosque penates amplexu detineremus ; qui denique plus deesse nihil arbitrabamur , quod navigantibus nobis optandum diiudicaremus , hi repente bona diripi , socios perire , nos ipsos , quos et fortuna et periculum coniunxerat , inter nos infestissimos experti sumus , ut vix , non dico ferende calamitatis , sed ne lugende quidem potestatem nobis concessam intelligeremus . 
Sed hec missa faciamus . 
Non enim ad deplorandam calamitatem dies sufficeret . 
Ad rem redeo . 
Itaque cum illum recinctum haberemus et rabidum expavescebamus , ne si fascias disrupisset iterato ad dimicandum revocaremur atque impelleremur , superum gratia et pietate nonnuli nos parva ex cimba piscatores longe a litore naufragii reliquias dinovere , ad nosque , qui veluti pro castris ad excubias hostem precavendum intenti eramus , advolavere ; quorum voces cum exaudissemus , non facile dici potest quo subito gaudio affecti fuerimus . 
Rem dicam fortassis raram , sed veram quidem : nobis pro letitia vox et pene omnis anima defecit , ut iam piscatores alia inter se agentes , cum illic subversa excussaque navi nihil lucri sibi affore animadverterent , de deserendo consulerent ; qua de re nos ipsos collegimus et maxima qua potuimus voce opem precati sumus . 
Cum autem illi audissent , nihil fuit rerum omnium quod apprime exposceremus , quam ut aliquid interea preberent quo famem quota ex parte sedaremus . 
Vidisses mutuas illic lachrimas et singultus et dulce utrimque pietatis studium . 
Namque illi hortari , nos inter nos amplexari . 
Proh , superi boni , quanta illico in nos et quam subita animorum immutatio invasit ! 
Quem enim sevissimum nobis inimicum vite et sanguinis nostri avidissimum ipsa fames effecerat , nunc eundem perpessa miserie societas mirifice conciliatum reddidit ; quem colligatum metueramus atque oderamus , eundem nunc a nobis resolutum , multa cum caritate amplectebamur . 
Quod si qui fortassis aiunt mala tempora malos consuesse excitare mores , et beatum quemque facile futurum pium , non mentiuntur . 
Sed rem ipsam prosequamur . 
Post hec piscatores , quod panes apud se non haberent , binos singulis pisciculos per scissuras hyantis navis intrusos condonarunt . 
Meum quidem seu fatum seu flagitium accuso , crudum illico piscem exedi . 
Puella quidem pre letitia penitus exanimata exciderat . 
At barbarus , quanam id ratione evenerit physici ipsi viderint , qui huiusmodi rerum causas perscruptantur , mirum quidem ut is qui paulo antea posse hominem integrum vorare visus sit , idem ne ad pisciculum demordendum potis fuerit . 
CCpere deinceps piscatores omni argumento incumbere , ut fenestram nobis , dilaceratis asseribus et ruptis corbibus navigii , aperirent ad exitum . 
Quam ob rem , cum preter manus ac remos argumenta reliqua omnia ad id exequendum deessent , nos optimo esse animo atque valere , quoad pervicissim ab se cum serra ac bipenni revolarent . 
Id nos , etsi ultimum salutis nostre remedium esse intelligeremus , non tamen facile dixerim quantum in merorem ex ultima letitia illorum discessu reciderimus . 
Periculi perpessi pre cupiditate exeundi immemores , dementiam nostram incusare cepimus , siquidem que suppeditassent ferramenta eiecerimus , que quidem nunc ad salutem accommodarentur . 
Itaque nusquam a decedentibus piscatoribus oculos amovebamus , eosque tam repente e conspectu nostro esse abituros , partim beneficii memores dolebamus , partim expectate salutis gratia letabamur ; pluraque tum pacato mari pro illorum navigatione quam pridie pro nostra salute metuabamus et precabamur . 
Qua de re infinitis illos votis abeuntes prosecuti sumus . 
Eos horas aliquas expectavimus , tantis suspitionibus agitatis animis ut hoc auderem affirmare : has nobis solas horas quam integrum elapsum nobis in tempestate triduum fuisse graviores . 
Postremo cum diu expectati horam ante vesperum et crepusculum redissent , veluti qui triumphum agunt , vociferantes , nos cum lachrimis pares referre voces , quod pro erumna exangues essemus , non valebamus . 
Itaque denique , raptim effracto navis latere in piscatoriam scafam recepti consedimus . 
Cumque inter navigandum paulum constitissemus , maioribus soluti curis despectare alter alterum , superi boni , quales erant nobis vultus ! 
Stabant nares effete , peracuta labia flacca et vieta dependebant , oculi exhausti retrusi latebant , barba pedosa , setosa , squalida , totaque denique corporis facies aderat obscena , ut ab his qui triduo mortui extiterint specie differre nos nihil affirmasses ; tanta in nobis perpesse calamitatis inditia apparebant , quos piscatores cum intuerentur commoti pietate collachrimarint . 
At nos inter nos pre letitia , uti arbitror , desipientes , alterutros visus irridere ac mute rogare cuinam esset facies ad sponsalitium decentior . 
Dumque hec inter nos ageremus , scafa quedam altera , maximo et citatissimo remorum appulsu , ad nos convolitavit . 
In ea is qui sponsus esset futurus advehebatur properans , quod audisset naufragam esse navim repertam superstitemque puellam adesse . 
Evenit forte ut sponsus ipse annulum gemma insignem , quem meus gestare amantissimus frater consueverat , digito deferret . 
Perierat eo ipso naufragio frater ut ab his , qui eius cadaver in litore reperissent , gemma ad sponsum ipsum pervenisset . 
Hunc igitur adolescentem puella ut primum suum fore sponsum intellexit , intra eius sinum recepta prope exanimata est collapsa . 
Ego vero , ut annulum in digito sponsam amplectentis recognovi , pro fratris dulcissimi desiderio defeci , ut arbitrarer illic adstitisse omnem et remigum et civium qui advenerant turbam merore nescio magis et misericordia an gaudii potius atque letitie plenos . 
