Si qua meis , ut lector erunt , errata libellis offendent aures indiciumque tuum , si nec in exculto nitor est aut gratia versu , nec varium multo flore virescit opus , si rude , nec dignum domini quod scrinia linquat , et iactet merita laurea serta coma : sunt mihi quae venim quovis sub iudice praestent , ut prorsus culpa non sine laude vacem . 
utque ego praeteream , quod nec vitalibus ulla docta soporatis repserit umbra meis , nec dederit mihi Musa cavae sub vallibus Ascrae cingere odorata nobile fronte caput . 
quae raucum nostrae stridorem excuset avenae , inter stagnatas patria languet aquas . 
illa leves nugas docuit , calamoque palustri vix tulits haec possent qualiacumque cani . 
quippe nec illa sacras lauros nec Bacchica novit serta nec Aoniis flumina pota deis . 
vix dedit e corylo tenues umbrare capillos , limosisque sitim pellere gurgitibus . 
quod si etiam bifidi vocali in vertice montis esem laurigeras propter adultus aquas , si gravidum multo gestassem numine pectus oreque lusisset Calliopea meo non suffecisset coeptis mea grandibus aetas , illa est censoris digna favore sui . 
pene puer quaecunque legis mea carmina lusi , quando fuit nostro nullus in ore pilus . 
necdum bis denas , haec cum sint edita , messes attigeram , tenerae debile mentis opus . 
prima papavereis repleta humoribus aetas plurima inexperto noscere corde nequit . 
nec nisi corporea sit docte exercita in umbra mens de Letheis excita surgit aquis . 
illa sub ingressu latebrosi obtunditur antri , labitur unde rudi caeca iuventa pede . 
inque dies fit clara magis crescentibus annis antiquae incipiens plus meminisse domus . 
et gemina attollens esse feliciter ala exul adhuc patrias advolat illa plagas cognatosque polos aequaleque sydus oberrat , nec mortale sua compede carcer obest . 
qui luteam effringit molem moribundaque membra opprimit et propria sub ditione tenet . 
at mihi contigerat nondum haec victoria , nondum nostra gravi fuerant corda animata deo . 
sub molli primae nabam rudis amne iuventae atque hisdem pariter nunc quoque versor aquis . 
adde ( quod et venia dignum est ) pars temporis huius utilior Phoebo sub graviore fuit . 
hanc studiis servire suis Sophia alta coegit , iudicio cunctis anteferenda meo . 
nec nisi mens reliquis iam lassa horroribus ibat in campos , Erato desidiosa , tuos , cum nimis a rigidis languescens otia chartis grata faticato quaereret ingenio at nostrae quaecunque magis valuere lucernae , versarunt Stagyri nil nisi dicta senis , et quid Sicaniae sensit telluris alumnus , et quid inexplicitus sensit Anaxagoras atque alii quoscunque tiluit foecunda vetustas , sive ea Graia fuit , sive Latina fuit . 
hoc studium semper nobis preciosus , idque quod fuit una mihi nunc quoque cura manet . 
est cura abstrusas rerum cognoscere causas cum veri hoc unum sit sapientis opus . 
et modo pugnantes pacis sub foedera sectas ducere , et ancipites dissolvisse dolos , et mode quae brevior quisquam collegit in arctum effusa in plures explicuisse modos . 
quae fuerint tanti meditor primordia mundi . 
quis faber , aut quaenam subdita materies . 
Iapetionades spirarit in aethera limo , an magis in veris Iuppiter Elysijis , machina in aeternum victura sit , anne aliquando artificis nutu dissolvenda sui , quo pacto natura creet , quo cuncta resolvat , praescripti leges ordinis unde datae , quodlibet ut ceto de semine gignitur , utque fit nihil ex nihilo , nil redit in nihilum . 
contemplor , quo massa rudis formetur ab actu , gignendis rebus commoda materies , ut sit pene nihil , fieri tamen omnia possit , ut sit foemineo mobilis ingenio , ut multis lassata viris , satiata nec illa appetat antiquos pellere , habere novos . 
solane frigescat , pariterque calescere passit , an quod natura constat utrauqe simul . 
nunc rata fatalis perscrutuor foedera coeli , nunc , avidos fugiat num levis umbra rogos . 
horrendumne aliquod regnum tellure sub ima sit ne aliquis nigro sub Phlegethonte deus . 
saeviat an viridi crines impexa colubro Tisyphone , an latret Cerberus ante fores . 
detur an incisas iterum revivere cupressus et liceat Stygii bis vada nare lacus . 
an tristes prohibere fabas pascique polenta Troianum fas sit credere Panthoidem . 
an summus pater ille deum convolvat eadem sydera , qua torquet tela trisculca manu . 
quie coelum impellat , quo impulsu , quidve perennem vim motus nunquam deficientis agat , cur Venus in medio niteat , curaetheris udum roscida possideat Cynthia vestibulum . 
cur varii Zephyro flores spirante resurgant , vernantem et viridis velet amictus humum . 
sylvifragis Boreas flabris cur concita quasset aequora , cur pluvias humidus Auster agat . 
quale sit id , cuius metitur palma fluentes motus et stabiles irrequieta moras perpetuumque virens rabido terrestria morsu rodit et hic nostrum nil sinit esse diu ; et cum letifera passim omnia nube recondat , non exoranda praecipita rota . 
fore dat semper , semperve fuisse nec unquam est , ante fuit semper , post quoque semper erit . 
haec et plura simul levibus non apta Camoenis evigilo , hoc noster pulvere gaudet equus . 
hoc praeter quicquid , praeter spem contigit illud , id natura mihi , non mihi cura dedit . 
Quid me nequitiae damnas ? 
quid dicis inertem quem premat imposito pulchra puella iugo ? 
quid virides annos studiis melioribus aptos , quid frangi ingenium dicis , amice , meum ? 
quod nec grande aliquid nec fortia bella capessam enerventque animos carmen et umbra meos ? 
uror amans , fateor , sunt haec mea proelia , flammas nec volo nec possum dissimulare meas . 
crimen at hoc certe nostrum , si crimen amare est , non ego , si spectes , sed magis alter habet . 
cogimur , est animo maior vis indita nobis , quae negat arbitrio vivere quemque suo . 
illa reluctantes violento vexat ab axe , illa sua mentem sub ditione tenet . 
stat fati series , stat non mutabilis ordo , stant leges , vetita non licet ire via . 
condita sunt primo firmataque foedera ab aevo quae rata sanxerunt tempus in omne dei . 
si sequor hanc vitam , nobis haec vita sequenda est ; vilvit ab imperio me mea stella suo . 
illa dedit stimulos nacentique indidit ignem , unde aliquid toto pectore semper amem . 
quippe suae primum cum sub velamina testae spiritus aequali venit ab orbe meus , Libra sub aetherei veniens tunc luminis auras nobile tollebat clara nitensque caput . 
proximus haerebat telluris Scorpio proles sanguineusque sua Mars quoque sede fuit . 
tertia Thessalicae lustrabant tecta Sagittae haecque inter longi cauda Draconis erat . 
ima suae tenuit terrestris Iuppiter aulae , principiumque hiemis humidus Aegoceros . 
huic puer haerebat qui dis generosa coronat pocula et a gelida nomina sumpsit aqua , Saturnusque isdem nec non Cyllenius ales sedibus excelsum tunc coluere polum . 
purpureus Titan et lumine Cypris amico et sexta Pisces enituere domo . 
septimius hinc Aries sinuabat cornua longe , navita Phrixeae praesidiumque fugae , ast ea quae nostri luca sunt praenuntia fati pingebat madidis candida Luna comis , et qui per medios fluctus aequorque profundum devexit praedam Taurus Agenoream ; cara sequebatur fratrum concordia quorum alterna vivit semper uterque vice . 
sublimis medio reptabat Cancer Olympo , Thebani tinxit qui fera tela ducis . 
huic assistebat fulvo Leo nobilis ore , lucida qui meritis incolit astra suis . 
postremo recubans Astrea puella cubili divinum vitae munus amica dedit . 
iudicet , Assyria qui stellas novit ab arte , si mihi bella sequi , si nec amare licet . 
Ut furit ogygii resonans trieterica bacchi Moenas , ut attonitam numinis ardor agit , sic agor infoelix , sic me male vexat amantem qui mea bacchatur soevus in ossa deus . 
nulla quies misero , tantis mens saucia curis angitur et tantis aestuat aegra malis . 
ista tamen placidae quis me praeponere paci non putet ? 
omne adeo est dulce in amore malum . 
dulce mihi humentes dum captant coetera sommnos , insomni humentes dissecuisse genas . 
dulce mihi , medios agitat dum Cynthia currus , nostra pruinoso credere membra polo . 
meque per anfractus , ne quis deprendat euntem , furtivo ad caros tramite ferre lares . 
dum quae non possum dominae , do plurima posti oscula , do lacrimis oscula mista meis . 
tunc iuvat afflictae deflere incommoda vitae , et mea cum surdo limine fata queri , donec ab Eois tollens caput aureus undis fulva fuget picto Lucifer astra polo , astra fugat , nostros sed non fugat ille dolores , convenit ad curas tempus utrunque meas . 
tempus utrunque nocet , mihi tempus utrunque nocebit , dum fiant dominae mollia corda meae , dum veniat blandae praenuncia caera salutis . 
o mihi quo fastus , gaudia quanta dabit . 
tunc Asiae imperium , tunc sceptra potentia temnam , quicquid et a rubro littore nauta vehit . 
interea incerta dum sic agitator ab aura , vexabunt animum spesque timorque meum , credita sic dubio quassatur cymbula ponto , sic solitus buxum fune rotare puer , at non est teneris semper mens dura puellis si qua venit sero gratia , magna venit . 
Vox est grata viris et nox est grata puelis , blanda quibus facili spirat amore Venus . 
pergit ad optatam cupidus vir nocte puellam , excipit optatum nocte puella virum . 
hinc videas utrunque queri , quod serus Hibero Phoebus anhelantes aequore mergat equos , Cynthia quod cesset tenebris obducere terras , segniter et tardos increpet illa boves at mihi quem surda puer hic premit improbus aure , nox quoque , sed causa dispare grata venit . 
illi vera quidem , dat inania gaudia nobis , haec tamen ex aliqua gaudia parte iuvant . 
nam mea cum tacite surrepens lumina somnus declinat fletu lumina fessa gravi , optatos referunt gratissima somnia vultus , somnia moestitiam pellere nata meam . 
occurit facies facie praestantior omni , quique est in toto plurimus ore decor . 
etsi non potior , videor mea vota potiri , dum fallax oculos ludit imago meos . 
quin ea tunc nostros non aversatur amores , procumbit gremio fessa puella meo . 
et digitos tractare datur , tractare papillas , quas facile angusto clauderet orbe manus . 
conserere et molles rixas et bella videmur , dum lasciva mihi dulce recusat opus . 
ultima ( quis credat ? 
) persoepe ad gaudia ventum est , visus et est tremulus concrepuisse thorus . 
ast heu me miserum : fictae sub imagine formae mentitur Venerem debilis umbra meam . 
quae simul ex oculis somno comitante recedit , heu dolor in toto corpore maior adest . 
quin retinere amens speciem conatus inanem soepe gemens dixi , Pleona siste pedem . 
siste pedem . 
quo , vita , fugis ? 
quid perdis amantem ? 
Pleona ne fugias , Pleona siste pedem . 
ne fuge , dum saltem semel oscula figere possim , dum dicam saltem , cara puella , vale . 
illa sed in tenues vanescit protinus auras , Hellespontiacis surdior aequoribus . 
o quae coeruleam propellis praevia noctem , cui rutilae gemmant rore nitente manus , tam cito cur thalamo surgis renuente marito ? 
Tithoni nobis cana senecta nocet . 
tu miseros iteras questus renovasque dolores , et sine luce mihi lux vigilanda venit . 
hei mihi quod cruciat non est quod somnia fingunt , quod iuvat , id vanum est cum tenebrisque fugit . 
sed faciat , verae sint haec praeludia nocti , qui ferus in nostro corde triumphat Amor . 
Iam veluti e specula video , tua quale per aequor cymbula te celebri non sine laude vehet perge igitur quo fata trahunt constanter et istam , dicere si fas est , me duce carpe viam . 
praevertes mox ipse ducem ; mihi gloria vinci ( quis credat ? 
) quam te vincere maior erit . 
O pater , aeterno qui saecula volvis ab aevo , qui coeli moderaris habenas , tu non Dicteo crevisti parvus in antro , ut vana est mentita vetustas tu semper magnus , non permutabilis , altus , maximus , integer omnipotensque . 
tu mortale genus , coelum Titiniaque astra cunctaque verbo fatus es uno : quae convexa colunt coeli , quae pallida Ditis regna tenent sub nocte profunda , respice , si intactae pis diligis ubera matris , perque tuum non fabile nomen , respice praesenti perituras numine gentes , quas bello Mars conficit acri . 
omnia vastantur , ferum omnia corripat , omne iam latus Ausoniae fremit armis . 
iam gemit et nimio sub pondere cymba fatiscit quae Stygium amnem transvehit umbras . 
nos tua progenies , nostri miserere furoris . 
in melius tot verte tumultus . 
et tu , Fortuna , qui nunc meliore triumphas , parce tuas extollere cristas . 
cui nunc illa favet , cras adversatur eidem : instabilis dea statque fugitque . 
o quantas hominum strages , heu flenda ruinis , moenia quot , quot quassa iacebunt , quot video ruere ex alto , quot regna , quot amnes mutare undas sanguine tetro . 
tu pius arcanas pater horum illabere mentes , iungant coesa foedera porca . 
Castra licet tenant pictis fulgentia signis te procul a laribus nunc , Galeote , tuis , non tamen hic segnem credas me ducere vitam , o frater , vitae pars preciosa meae . 
nos quoque militiae certo sub iure tenemur , sit melior quamvis sors mea sorte tua . 
tu sequeris Martem , sequor ipse Cupidinis arma , aspera bella geris , mitia bella gero . 
tu petis armatos hostes validasque cohortes , imbellis petitur nudaque nympha mihi . 
aeratas frangit fortis tibi machina portas , sed mihi vel sola ianua voce patet . 
est vi cura tibi longas avertere praedas , obvia fit votis sponte puella meis . 
tu cuneis hostes et coeco tramite fallis , fallitur at nullis fraudibus illa mihi . 
pulsa tuos persoepe fugat tuba bellica somnos , invitant somnos fila canora meos . 
tu dura requiescis humo , si , Pice , quiescit , collidit nudo qui sua membra solo . 
fragrat Oronteo lectus mihi fusus amomo , me tenet in tenero mollis amica sinu , nulla tibi rapidos pellunt umbracula soles , defendit dominae me stola tensa meae . 
quin etiam medio cum sol desaevit Olympo , cogeris intrepido bella subire pede . 
me iuvat argutum cantare sub arbore carmen , cuius odoratas ventilet aura comas . 
dum gelidus Boreas , saevus dum detonat Eurus , praecipitesque ciet nubilus Auster aquas , saepe opus est structas te in proelia ducere turmas nec gelidos imbres nec timuisse Notum . 
ast ego si videam glomerari nubila coelo , protinus ad dominae tecta recurro meae , quamque mihi denso subducunt agmine nubes hanc oculis lucem reddit amica suis . 
infestis adversa petis ferus oppida flammis , blanda cupidinea me face virgo petit . 
tegmine te , frater , premit aspera cassis aheno , accingunt nostrum Bacchica serta caput . 
duratus Lambro thorax tua membra fatigat , me toga Sidonio picta colore fovet . 
hasta tibi geritur dextra , mihi levis harundo : haec variat chartas , vulnerat illa viros . 
te cruor et caedes turbant rixaeque furentes , me choreae , lusus blanditiaeque iuvant . 
armatum quotiens curris galeatus in hostem , tristia stant illi , tristia fata tibi . 
ast ego dilectae quotiens concurro puellae , nil mihi tunc timeo , nil timet illa sibi . 
dente ferit nostros niveo lasciva lacertos liventesque meo figit in ore notas . 
reddo vices , roseis do basia pressa labellis purpureasque libet sollicitare genas . 
sic nos luctamur : cedit tamen illa , nec esse indignum retur succubuisse mihi . 
quare maiores quamvis tua bella triumphos , maxime , sint titulis , Pice , datura tuis , te tamen in nostris mallem versarier armis et tibi cum cara coniuge bella geri . 
O quisquis teneros , iuvenis , sectaris amores , quisquis Acidaliae dulcia furta deae , Acrisioneae ne quaeras pignora turris , ne custoditas amplius Inachidas . 
nox erat et tecto latitabat Cynthia vultu , condiderant flammas sydera cuncta suas . 
egredior ( sic iussus eram ) mea limina solus , hei mihi , sed nullo non renuente deo . 
perque occulta magis perque urbis inhospita furtim ad dominae tendo tecta superba meae . 
ante manus praetensa vias explorat opacas , ne fallat dubios umbra maligna pedes . 
solus eo atque avida fingo mihi gaudia mente , et planta expansum fert taciturna gradum . 
iam prope , dilectos subiturus iamque penates , iam dominae in gremio procubiturus eram , cum fragor et strpitus nocturna silentia rupit , armorum strepitus et fragor ille fuit . 
obstupui ( neque enim notus rivalis amicae ullus erat nostrae , nullus adulter erat ) ; haud mora , nescio quis de tramite prosilit arcto acer et opposita sibilat ante via . 
ad sonitum glomerata ruunt hinc agmina et inde agmina belligeris vel metuenda viris . 
enituit nox aere , simul petit inde satelles nudato nostrum plurimus ense caput . 
quid facerem infelix ? 
numeroso solus ab hoste appetor , et robur dempserat omne metus . 
implorem Iovis ipse fidem ? 
pia brachia tendam ? 
heu vetat ipse Iovis commeminisse timor . 
instant , terribili mortem mihi voce minantur , ingeminant ictus concita tela graves . 
ille manus , crus ille petit , petit impius ora aut trepidum adducta cuspide pectus agit . 
o quotiens , nisi me thorax texisset ahenus , tinxissem sparso sanguine coesus humum . 
at seu sors dederit nostra hoc , seu sydus amicum militibus praesens sive Cupido suis : cum premerer , cum spes superesset nulla salutis , heu , heu , post vitae tanta pericla meae consilio meliore usus , pede percitus acri me potui e tantis eripuisse malis . 
i nunc patritias et equestri stirpe puellas : i nunc et vanum quaere in amore decus . 
quosnam , quos illas violenter nocte sub atra creditis insidias composuisse mihi ? 
vos dominam nostis generoso e sanguine nostram ? 
nostis , se quantis iactet imaginibus sunt gemini fratres , et uterque est clarus , uterque Marte meret patriae non sine laudo suae . 
fama erat ( ignitum quis enim celaret amorem ? 
) ille me recipi nocte silente domi . 
visus eram illius superasse cacumina tecti , visus eram ancillae scripta dedisse semel . 
movit cognatas haec tanta iniuria gentes : hinc furor , hinc misero bella parata mihi . 
ut sceleris luerem commisssi sanguine poenas , vel magis optatus perficeretur hymen . 
durum erat in prima ferro cecidisse iuventa , indignus nostro schemate , durus hymen . 
discite vos iuvenes , discrimine discite nostro , quale sit hamatae nobilitatis onus , quae lateant Scyllae , pereat qua saepe Charybdi cymbula , quae placitis iam requierat aquis . 
ipse malo didici proprio , qui funere ab ipso sum semel atque ipsis raptus ab exequijs . 
magnificae procul ite , procul , procul ite puellae , et quaecunque suos foemina iactat avos . 
tunc oculos , si vestra unquam vel limina visam , Tartarea claudat nocte Megera meos . 
dulcius ex illa dominam tenuisse cohorte quam non vir , quam non callida servat anus , tunc saltem potero nullo riguisse pavore et bene securos carpere concubitus . 
nec cogar , Paphio ne me deprehendat in usu aeratas pulsans virve paterve fores , aut currus medio flammatos sistere cursu aut trepidae Veneris praecipitare rotas . 
ite , ite illustres procul hinc , procul ite puellae , et tumidae vestra vivite luxuria . 
huc venias et laxa sinus et aperta papillas in nostros Thais curre petulca sinus . 
talis erat tua , Naso , Venus talisque Tibulli ultima fax , Nemesis , Delia , primus amor . 
talis quam Flaccus , talis quam Gallus amavit , talis erat nostri Cynthia Calimachi . 
talis erat Pici celeberrima carmine Thais , Thais lascivi fama supeba chori . 
vos aliae vestra cum nobilitate valete , et vestrum indigno quisquis amore furit . 
Nunc Cancri octipedis brachia Cynthius afflans flammifera lampade spiceam aurabat Cererem , messibus utilis , et Tartssiaco segnior aequore immersabat equos et nitidas rotas : nunc sectis trutina temporibus pari condit se gremio Tethyos ocior et iam pomiferum fertilis extulit autumni caput , et frugiferam arbores vis frontem innumero pignore sustinent ; nunc fervent lacubus musta luentibus et pressans madidis quem pedibus parit nascentem Bromium rusticus invocat . 
iam festinat hiems horrida lubrico candens colla glu quae spoliet comis sylvas et quatiat ceruleum Iovem densatumque nigret nubibus aura quae fontes glaciet , quae furiet notos et Thressas animas , quae pluvias agat coelo praecipites et facie gravi obnubat Furijs tristior omnia ; succedet rosea fronte Aries nitens Phryxeus , patulas qui revehat rosas et campos variet floribus et leves concentus avium suscitet arborum antiqua in folijs fata querentium sic semper varia et dissimuli vice obliqui anni homines Iuppiter admonet , queis vivant miseri legibus ; heu rotae quam vecordis opus fidere labili vos , vos o iuvenes , discite , floridum ut lapsu celeri ver fugit ; hispidam formidate hyemem ; mox capiti nives , mox rugae venient vultibus invidae curvatosque humeros inficient notae exangues ; nec erit gratia nec decor qui nunc purpureis excubat in genis . 
iam divina , agite , exquirite munera , quae nunquam intereant , quae decus arrogent immortale sibi , quae dubias vices spernant perpetuo vere nitentia . 
Me vatem , si sum , fecit me Pleonam : Plectrum illius est oculus ; sum lyra ; pulsat amor . 
