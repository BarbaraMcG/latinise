Donatistarum crudeli caede peremptum Infossum hic corpus pia est cum laude Nabori . 
Ante aliquod tempus cum Donatista fuisset , Conuersus pacem , pro qua moreretur , amauit . 
Optima purpureo uestitur sanguine causa . 
Non errore perit , non se ipse furore peremit , Uerum martyrium uera est pietate probatum . 
Suspice litterulas primas : ibi nomen honoris . 
Quisquis amat dictis absentum rodere uitam , Hac mensa indignam nouerit esse suam . 
Omnia sunt bona : sunt , quia tu , bonus , omnia condis . 
nil nostrum est in eis , nisi quod peccamus , amantes ordine neglecto pro te , quod conditur abs te . 
omnia nam , quae sunt , a te sunt , te sine nil est . 
his sine tu , simul es pro cunctis his et in illis . 
His sine tu , quod es , es ; non hi sunt te sine , quod sunt . 
ac ne id hi quod tu , nec tu quod hi , sed in illis totus ades : in te totus , totus et in ipsis . 
hi nam nec sibi nec tibi toti , sed hi sunt hoc quod sunt , in quantum sunt , in tantum sibi toti . 
Ut natura docet ratio perceptaque monstrat , totus homo est anima ( siquidem hic sibi totus habetur ) . 
quicquid abest , extra se nec in se sibi sentit . 
deficit in toto , cum totus se sine sibi constat . 
dum stat corporeus , homo semper et hic et ubique non habet in sese aeternos et tempus et actum ; sic habet hoc nec habet , est et non est etiamque tempus habet ; uiuit , cum corporealis et ipse est ; tunc habet , est cum tempore et hoc ipso sine non est . 
cum non corporealis erit , ipsum neque tempus tunc habet et non est nec esse habet hoc , quod amisit : en homo finit et est non iam homo ; sic quoque tempus . 
non ita , uis animae ut careat semper , sed ubique cum noua nempe nouo descendit corpore tota . 
semper habet et ubique , neque est et habet ubicumque . 
ex quo constat ut est , natura sumpsit ut esset . 
semper habet , quoniam esse quod est non desinet esse . 
sunt eique modi , qui cuncta sequuntur , adhaesi : sensus et ingenium , ratio , mens , perspicua quae et diffusa manet , cum sit in corpore toto ; emigrat , ubicumque aciem porrexerit extra subtilique oculo , quoquo se uerterit , astat intuitu mentisque doletque cupit metuitque , gaudet , et ista gerit gestu sine corporis ullo ut deus immortalis et intrectabile lumen permanet ipsa , deus minime , similis sed in istis nonque dei pars sed similis per talia uiuit . 
hoc uero esse quod est numquam desistit adesse . 
illius igneus est uigor , ex quo corporealem inspirando calet massam diffusa per artus . 
corporeis licet officia gestis uarientur , auditu uisu olfactu tactu quoque motu , illa tamen spirando calet animatque replendo omnia nec quidam habet aut nec sumit ab ipsa . 
namque loco non corporeo concluditur ullo : est incorporea informis substantia quaedam . 
at deus " esse " habet , et fuit , et est semper in illo , dispar in hoc , quod cuncta tenet perlustrat et implet , totus ubique manetque patetque et regnat ubique . 
haec loca sorte capit , sed dispar uiuit in illis : si felix fuerit , hic tunc felicior exstat , si infelix , etiam multo infelicior illic . 
Roma labore uigil fregit Carthaginis arces : Desidia interiit Roma subinde cito . 
