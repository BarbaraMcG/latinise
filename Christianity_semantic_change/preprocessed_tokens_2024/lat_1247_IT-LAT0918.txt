; Omne datum optimum et omne donum perfectum desursum est , descendens a Patre luminum ; , Iacobus in Epistulae suae primo capitulo . 
In hoc verbo tangitur origo omnis illuminationis , et simul cum hoc insinuatur multiplicis luminis ab illa fontali luce liberalis emanatio . 
Licet autem omnis illuminatio cognitionis interna sit , possumus tamen rationabiliter distinguere , ut dicamus , quod est lumen exterius , scilicet lumen artis mechanicae ; lumen inferius , scilicet lumen cognitionis sensitivae ; lumen interius , scilicet lumen cognitionis philosophicae ; lumen superius , scilicet lumen gratiae et sacrae Scripturae . 
Primum lumen illuminat respectu figurae artificialis , secundum respectu formae naturalis , tertium respectu veritatis intellectualis , quartum et ultimum respectu veritatis salutaris . 
Primum igitur lumen , quod illuminat ad figuras artificiales , quae quasi exterius sunt et propter supplendam corporis indigentiam repertae , dicitur lumen artis mechanicae ; quae , quia quodam modo servilis est et degenerat a cognitione philosophiae , recte potest dici exterius . 
Et illud septuplicatur secundum septem artes mechanicas , quas assignat Hugo in Didascalico , quae sunt scilicet lanificium , armatura , agricultura , venatio , navigatio , medicina , theatrica . 
Quarum sufficientia sic accipitur . 
Quoniam omnis ars mechanica aut est ad solatium , aut ad commodum ; sive aut est ad excludendam tristitiam , aut indigentiam ; sive aut prodest , aut delectat , secundum illud Horatii : ; Aut prodesse volunt , aut delectare poetae ; . 
Et iterum : ; Omne tulit punctum qui miscuit utile dulci . 
; Si est ad solatium et delectationem , sic est theatrica , quae est ars ludorum , omnem modum ludendi continens , sive sit in cantibus , sive in organis , sive in figmentis , sive in gesticulationibus corporis . 
- Si vero ordinatur ad commodum sive profectum secundum exteriorem hominem , hoc potest esse aut quantum ad operimentum , aut quantum ad alimentum , aut quantum ad utriusque adminiculum . 
- Si quantum ad operimentum , aut illud est de materia molli et leni , sic est lanificium , aut de materia dura et forti , et sic est armatura sive ars fabrilis , quae continet omnem armaturam fabricatam sive ex ferro , sive ex quocumque metallo , sive lapide , sive ligno . 
Si vero iuvat quantum ad cibum , hoc potest esse dupliciter : quia cibamur vegetabilibus , aut sensibilibus . 
Si quantum ad vegetabilia , sic est agricultura ; si quantum ad sensibilia , sic est venatio . 
- Vel aliter : si iuvat quantum ad cibum , hoc potest esse dupliciter : aut iuvat quantum ad ciborum genituram et multiplicationem et tunc est agricultura ; aut quantum ad cibi multiplicem praeparationem , et sic est venatio , quae continet omne genus praeparandi cibos et potus et sapores , quod pertinet ad pistores , coquos et caupones . 
Denominatur autem ab unius parte solum propter quandam excellentiam et curialitatem . 
Si autem est in utriusque adminiculum , hoc est dupliciter : aut defectum supplendo , et sic est navigatio , sub qua continetur omnis mercatio sive pertinentium ad operimentum , sive ad alimentum ; aut removendo impedimentum et nocumentum , et sic est medicina , sive consistat in confectione electuariorum , sive potionum , sive unguentorum , sive curatione vulnerum , sive decisione membrorum , sicut est chirurgia . 
- Theatrica autem est unica . 
Et sic patet sufficientia . 
Secundum lumen , quod illuminat nos ad formas naturales apprehendas , est lumen cognitionis sensitivae , quod recte dicitur inferius , quia cognitio sensitiva ab inferiori incipit et fit beneficio lucis corporalis . 
Et hoc quintuplicatur secundum quinque sensus . 
- Quorum sufficientiam sumit Augustinus secundum naturam luminis elementorum in tertio Super Genesi hoc modo : quia lumen sive lux faciens ad distinctionem rerum corporearum aut est in suae proprietatis eminentia et quadam puritate , et sic est sensus visus ; aut commiscetur aeri , et sic est auditus , aut vapori , et sic est odoratus ; aut humori , et sic est gustus ; aut terrae grossitiei , et sic est tactus . 
Spiritus enim sensibilis naturam luminis habet , unde in nervis viget , quorum natura est clara et pervia ; et in istis quinque sensibus multiplicatur secundum maiorem et minorem depurationem . 
Itaque cum quinque sint corpora mundi simplicia , scilicet quatuor elementa et quinta essentia ; ut homo omnes formas corporeas posset percipere , quinque sensus habet illis correspondentes ; quia nulla fit apprehensio nisi per aliquam similitudinem et convenientiam organi et obiecti , pro eo quod sensus est natura determinata . 
- Est et alius modus sumendi sufficientiam sensuum , sed hunc appobat Augustinus , et rationabilis videtur , quia ad hanc sufficientiam simul concurrunt correspondentia ex parte organi , medii et obiecti . 
Tertium lumen , quod illuminat ad veritates intelligibiles perscrutandas , est lumen cognitionis philosophicae , quod ideo interius dicitur , quia interiores causas et latentes inquirit , et hoc per principia disciplinarum et veritatis naturalis , quae homini naturaliter sunt inserta . 
Et hoc triplicatur in rationalem , naturalem et moralem . 
- Et sufficientia potest accipi sic . 
Est enim veritas sermonum , veritas rerum et veritas morum . 
Rationalis veritatem sermonum considerat , naturalis veritatem rerum , moralis veritatem morum . 
- Vel aliter : sicut in summo Deo est considerare rationem causae efficientis , formalis sive exemplaris , et finalis , quia ; est causa subsistendi , ratio intelligendi et ordo vivendi ; ; sic in ipsa illuminatione philosophiae , quoniam illuminat aut ad cognoscendas causas essendi , et sic est physica ; aut rationes intelligendi , et sic est logica ; aut ordinem vivendi , et sic est moralis sive practica . 
- Tertio modo sic : quia lumen cognitionis philophicae illuminat ipsam intellectivam ; hoc autem potest esse tripliciter : aut in quantum regit motivam , et sic est moralis ; aut in quantum regit se ipsam , et sic est naturalis ; aut in quantum regit interpretativam , et sic est sermocinalis ; ut sic illuminetur homo ad veritatem vitae , ad veritatem scientiae et ad veritatem doctrinae . 
Et quoniam tripliciter potest aliquis per sermonem exprimere quod habet apud se , ut scilicet notum faciat mentis suae conceptum , vel ut amplius moveat ad credendum , vel ut moveat ad amorem , vel odium : ideo sermocinalis sive rationalis philosophia triplicatur , scilicet in grammaticam , logicam et rhetoricam ; quarum prima est ad exprimendum , secunda ad docendum , tertia ad movendum . 
Prima respicit rationem ut apprehensivam ; secunda , ut iudicativam ; tertia , ut motivam . 
Et quia ratio apprehendit per sermonem congruum , iudicat per verum , movet per sermonem ornatum : hic est , quod haec triplex scientia has tres passiones circa semonem considerat . 
Rursus , quoniam intellectus noster dirigi habet in iudicando secundum rationes formales , et has tripliciter possunt considerari : vel in comparatione ad materiam , et sic dicuntur rationes formales ; vel in comparatione ad animam , et sic intellectuales ; vel in comparatione ad divinam sapientiam , et sic ideales : ideo naturalis philophia triplicatur in physicam proprie dictam , in mathematicam et in metaphysicam ; ita quod physica consideratio est circa rerum generationem et corruptionem secundum virtutes naturales et rationes seminales ; mathematica est circa considerationem formarum abstrahibilium secundum rationes intelligibiles ; metaphysica , circa cognitionem omnium entium , quae reducit ad unum primum principium , a quo exierunt secundum rationes ideales sive ad Deum in quantum principium , finis et exemplar ; licet inter metaphysicos de huiusmodi rationibus idealibus nonnulla fuerit controversia . 
Postremo , quia regimen virtutis motivae tripliciter habet attendi , scilicet respectu vitae propriae , respectu familiae et respectu multitudinis subiectae ; ideo moralis philosophia triplicatur , scilicet in monasticam , oeconomicam et politicam ; quae distinguuntur secundum triplicem modum praedictum , sicut apparet ex ipsis nominibus . 
Quartum autem lumen , quod illuminat ad veritatem salutarem , est lumen sacrae Scripturae , quod ideo dicitur superius , quia ad superiora ducit manifestando quae sunt supra rationem , et etiam , quia non per inventionem , sed per inspirationem a Patre luminum descendit . 
Quod licet unum sit secundum intellectum litteralem , est tamen triplex secundum sensum mysticum et spiritualem . 
In omnibus enim sacrae Scripturae libris praeter litteralem sensum quem exterius verba sonant concipitur triplex sensus spiritualis , scilicet allegoricus , quo docemur , quid sit credendum de Divinitate et humanitate ; moralis , quo docemur , quomodo vivendum sit ; et anagogicus , quo docemur , qualiter est Deo adhaerendum . 
Unde tota sacra Scriptura haec tria docet , scilicet Chisti aeternam generationem et incarnationem , vivendi ordinem et Dei et animae unionem . 
Primum respicit fidem , secundum mores , tertium finem utriusque . 
Circa primum insudare debet studium doctorum , circa secundum studium praedicatorum , circa tertium studium contemplativorum . 
Primum maxime docet Augustinus , secundum maxime docet Gregorius , tertium vero docet Dionysius - Anselmus sequitur Augustinum , Bernardus sequitur Gregorium , Richardus sequitur Dionysium , quia Anselmus in ratiocinatione , Bernardus in praedicatione , Richardus in contemplatione - Hugo vero omnia haec . 
Ex praedictis colligitur , quod licet ex primaria divisione quadruplex sit lumen desursum descendens ; sunt tamen sex eius differentiae : scilicet lumen sacrae Scripturae , lumen cognitionis sensitivae , lumen artis mechanicae , lumen philosophiae rationalis , lumen philosophiae naturalis et lumen philosophiae moralis . 
Et ideo sex illuminationes sunt in vita ista et habent vesperam , quia omnis scientia destruetur ; et ideo succedit eis septima dies requietionis , quae vesperam non habet , scilicet illuminatio gloriae . 
Unde valde apte possunt reduci sex istae illuminationes ad senarium formationum sive illuminationum , in quibus factus est mundus , ut cognitio sacrae Scripturae primae formationi , scilicet formationi lucis , respondeat ; et sic deinceps per ordinem . 
- Et sicut omnes illae ab una luce habebant originem , sic omnes istae cognitiones ad cognitionem sacrae Scripturae ordinantur , in ea clauduntur et in illa perficiuntur , et mediante illa ad aeternam illuminationem ordinantur . 
Unde omnis nostra cognitio in cognitione sacrae Scripturae debet habere statum , et maxime quantum ad intellectum anagogiae , per quem illuminatio refertur in Deum , unde habuit ortum . 
Et ideo ibi completus est circulus , completus est senarius , et propterea status . 
Videamus igitur , qualiter aliae illuminationes cognitionem reduci habent ad lumen sacrae Scripturae . 
Et primo videamus in illuminatione cognitionis sensitivae , quae tota versatur circa cognitionem sensibilium , ubi tria est considerare : cognoscendi medium , cognoscendi exercitium , cognoscendi oblectamentum . 
- Si consideremus medium cognoscendi , intuebimur ibi Verbum aeternaliter generatum et ex tempore incarnatum . 
Nullum enim sensibile movet potentiam cognitivam , nisi mediante similitudine , quae egreditur ab obiecto , sicut proles a parente ; et hoc generaliter , realiter , vel exemplariter est necesse in omni sensu . 
Illa autem similitudo non facit completionem in actu sentiendi , nisi uniatur , cum organo et virtute ; et cum unitur , nova fit perceptio , et per illam perceptionem fit reductio ad obiectum mediante similitudine illa . 
Et licet non semper obiectum sentiatur , semper tamen , quantum est de se , gignit similitudinem , cum est in sua completione . 
- Per hunc etiam modum intellige , quod a summa mente , quae cognoscibilis est interioribus sensibus mentis nostrae , aeternaliter emanavit similitudo , imago et proles ; et ille postmodum , cum ; venit plenitudo temporis ; , unitus est menti et carni et hominis formam accepit , quod nunquam fuerat prius ; et per illum omnes mentes nostrae reducuntur ad Deum , quae illam similitudinem Patris per fidem in corde suscipiunt . 
Si vero consideremus sensuum exercitium , intuebimur ibi ordinem vivendi . 
Unusquisque enim sensu se exercet circa proprium obiectum . 
Refugit sibi nocivum et non usurpat alienum . 
- Per hunc modum tunc sensus cordis ordinate vivit , dum se ipsum exercet ad id , ad quod est , contra negligentiam ; dum refugit sibi nocivum , contra concupiscentiam ; et dum non usurpat sibi alienum , contra superbiam . 
Omnis enim inordinatio aut venit ex negligentia , aut ex concupiscentia , aut ex superbia . 
Ille enim ordinate vivit prudenter , temperanter et obtemperanter , ut refugiat negligentiam in operabilibus , concupiscentiam in appetibilibus , superbiam in excellentibus . 
Si autem consideremus oblectamentum , intuebimur Dei et animae unionem . 
Omnis enim sensus suum sensibile conveniens quaerit cum desiderio , invenit cum gaudio , repetit sine fastidio , quia ; non satiatur oculus visu , nec auris auditu impletur ; . 
- Per hunc etiam modum sensus cordis nostri sive pulcrum , sive consonum , sive odoriferum , sive dulce , sive mulcebre debet desideranter quaerere , gaudenter invenire incessanter repetere . 
- Ecce , quomodo in cognitione sensitiva continetur occulte divina sapientia , et quam mira est contemplatio quinque sensuum spiritualium secundum conformitatem ad sensus corporales . 
Per hunc modum est reperire in illuminatione artis mechanicae , cuius tota intentio versatur circa artificialium productionem . 
In qua ista tria possumus intueri , scilicet Verbi generationem et incarnationem , vivendi ordinem et Dei et animae foederationem . 
Et hoc , si consideremus egressum , effectum et fructum ; vel sic : artem operandi , qualitatem effecti artificii et utilitatem fructus eliciti . 
Si consideremus egressum , videbimus . 
Quod effectus artificialis exit ab artifice , mediante similitudine existente in mente ; per quam artifex excogitat antequam producat , inde producit , sicut disposuit . 
Producit autem artifex exterius opus assumilatum exemplari interiori eatenus , qua potest melius ; et si talem effectum posset producere , qui ipsum amaret et cognosceret , utique faceret ; et si effectus ille cognosceret suum opificem , hoc esset mediante similitudine , secundum quam ab artifice processit ; et si haberet obtenebratos oculos cognitionis , ut non posset supra se elevari , necesse esset ad hoc , ut ad cognitionem sui opificis duceretur , quod similitudo , per quam productus esset effectus , condescenderet usque ad illam naturam , quae ab eo posset capi et cognosci . 
- Per hunc modum intellige , quod a summo Opifice nulla creatura processit nisi per Verbum aeternum , ; in quo omnia disposuit ; , et per quod produxit non solum creaturas habentes rationem vestigii , sed etiam imaginis , ut eidem assimilari possint per cognitionem et amorem . 
Et quoniam per peccatum rationalis creatura oculum contemplationis obnubilatum habuit ; decentissimum fuit , ut aeternum et invisibile fieret visibile et assumeret carnem , ut nos ad Patrem reduceret . 
Et hoc est quod dicitur Ioannis decimo quarto : ; Nemo venit ad Patrem nisi per me ; ; et Matthaei undecimo : ; Patrem nemo novit nisi Filius , et cui voluerit Filius revelare ; . 
Et ideo dicitur ; Verbum caro factum ; . 
- Considerantes igitur illuminationem artis mechanicae quantum ad operis egressum , intuebimur ibi Verbum generatum et incarnatum , id est Divinitatem et humanitatem et totius fidei integritatem . 
Si vero consideremus effectum , intuebimur vivendi ordinem . 
Omnis enim artifex intendit producere opus pulcrum et utile et stabile ; et tunc est carum et acceptabile opus , cum habet istas tres conditiones . 
- Iuxta haec tria necesse est reperiri tria in ordine vivendi scilicet ; scire , velle et impermutabiliter sive perseveranter operari ; . 
Scientia reddit opus pulcrum , voluntas reddit utile , perseverantia reddit stabile . 
Primum est in rationali , secundum in concupiscibili , tertium in irascibili . 
Si consideremus fructum , inveniemus Dei et animae unionem . 
Omnis enim artifex , qui aliquod opus facit , aut facit ut per illud laudetur , aut ut per illud sibi aliquid operetur vel lucretur , aut ut in illo delectetur , secundum tria , quae sunt in appetibilibus , scilicet bonum honestum , conferens et delectabile . 
- Propter haec tria fecit Deus animam rationalem , ut ipsa eum laudaret , ut ipsa illi serviret , ut ipsa in eo delectaretur et quiesceret ; et hoc est per caritatem , ; in qua qui manet in Deo manet , et Deus in eo ; , ita quod est ibi quaedam mirabilis unio et ex unione mirabilis delectatio ; quoniam , secundum quod dicitur in ProViis , ; deliciae meae esse cum fillis hominum ; . 
- Ecce , quomodo illuminatio artis mechanicae via est ad illuminationem sacrae Scripturae , et nihil est in ea , quod non praedicet veram sapientiam . 
Et ideo sacra Scriptura frequenter talibus similitudinibus utitur satis recte . 
Iuxta hunc etiam modum est reperire in illuminatione rationalis philosophiae , cuius principalis intentio versatur circa sermonem . 
In quo est tria considerare secundum triplicem ipsius sermonis considerationem , scilicet respectu proferentis , ratione prolationis et respectu audientis sive ratione finis . 
Si sermonem consideremus in respectu ad loquentem , sic videmus , quod omnis sermo significat mentis conceptum , et ille conceptus interior est verbum mentis et eius proles , quae nota est etiam ipsi concipienti . 
Sed ad hoc quod fiat nota audienti , induit formam vocis , et verbum intelligibile mediante illo indumento fit sensibile et auditur exterius et suscipitur in aure cordis audientis , et tamen non recedit a mente proferentis . 
- Iuxta hunc modum videmus in Verbo aeterno , quod Pater aeternaliter ipsum concepit generando , secundum , illud ProViorum , octavo : ; Nondum erant abyssi , et ego iam concepta eram ; . 
Sed ad hoc , quod homini sensuali fieret cognoscibile , induit formam carnis , et ; Verbum caro factum est et habitavit in nobis ; , et tamen remansit ; in sinu Patris ; . 
Si vero consideremus sermonem rationem sui , sic intuebimur in eo ordinem vivendi . 
Ad complementum enim sermonis necessario ista tria concurrunt , scilicet congruitas , veritas et ornatus . 
- Et iuxta haec tria omnis actio nostra debet habere modum , speciem et ordinem ; ut sit modificata per modestiam in exteriori opere , speciosa per munditiam in affectione , ordinata et ornata per rectitudinem in intentione . 
Tunc enim recte et ordinate vivitur , cum est intentio recta , affectio munda et operatio modesta . 
Si vero consideremus sermonem ratione finis , sic est ad exprimendum , ad erudiendum et ad movendum ; sed nunquam exprimit aliquid , nisi mediante specie , nunquam docet , nisi mediante lumine arguente , nunquam movet , nisi mediante virtute ; et constat , quod hoc non fit nisi per speciem et lumen et virtutem intrinsecam , intrinsecus animae unita : et ideo concludit Augustinus , quod ille solus est verus doctor , qui potest speciem imprimere et lumen infundere et virtutem dare cordi audientis . 
Et hinc est , quod ; cathedram habet in caelo qui intus corda docet ; . 
Sicut ergo nihil cognoscitur per sermonem perfecte , nisi mediante virtute , lumine et specie unitis animae ; sic ad hoc quod anima erudiatur ad Dei cognitionem per ipsius internam locutionem , necesse est ; quod uniatur ei qui est splendor gloriae et figura substantiae eius , portans omnia verbo virtutis suae ; . 
- Ex quo patet , quam mira est haec contemplatio , per quam Augustinus in multis libris manuducit ad divinam sapientiam . 
Secundum etiam hunc modum est reperire in illuminatione naturalis philosophiae , cuius principalis intentio versatur circa rationes formales in materia , in anima et in divina sapientia . 
Quas tripliciter contingit considerare , scilicet secundum habitudinem proportionis , secundum effectum causalitatis et secundum medium unionis ; et secundum haec tria est reperire tria praemissa . 
Si consideremus eas secundum habitudinem proportionis , videbimus in eis Verbum aeternum et Verbum incarnatum . 
Rationes intellectuales et abstractae quasi mediae sunt inter seminales et ideales . 
Sed rationes seminales non possunt esse in materia , quin sit in ea generatio et productio formae ; similiter nec in anima rationes intellectuales , quin sit generatio verbi in mente : ergo nec ideales in Deo , quin sit productio Verbi a Patre secundum rectam proportionem ; hoc enim est dignitatis , et si convenit creaturae , multo fortius inferri potest de Creatore . 
Propter quod dixit Augustinus , quod Filius Dei est ; ars Patris ; . 
- Rursus , appetitus , qui est in materia , ordinatur ad rationes intellectuales , ut nullo modo perfecta sit generatio , nisi anima rationalis uniatur materiae corporali . 
- Per similem igitur rationem potest argui , quod summa perfectio et nobilissima in universo esse non possit , nisi natura in qua sunt rationes seminales , et natura , in qua sunt rationes intellectuales , et natura , in qua sunt rationes ideales , simul concurrant in unitatem personae , quod factum est in Filii Dei incarnatione . 
- Praedicat igitur tota naturalis philosophia per habitudinem proportionis Dei Verbum natum et incarnatum , ut idem sit ; alpha et omega ; , natum scilicet in pricipio et ante tempora , incarnatum vero in fine saeculorum . 
Si vero consideremus rationes istas secundum effectum causalitatis , perpendemus ordinem vivendi : quoniam generatio non potest fieri in materia generabili et corruptibili secundum rationes seminales , nisi beneficio luminis corporum supercaelestium , quae elongantur a generatione et corruptione , scilicet a sole , luna et stellis . 
- Per hunc etiam modum anima non potest opera viva facere , nisi suscipiat a sole , id est a Christo , gratuiti luminis beneficium , et nisi consequatur ipsius lunae , id est Virginis Mariae , Matris Christi patrocinium , et nisi imitetur aliorum Sanctorum exempla ; ex quorum concursu congregetur in ipsa opus vivum atque perfectum . 
Unde ordo vivendi pendet in tribus . 
Si autem consideremus istas rationes secundum unionis medium , intelligemus , per quem modum fiat unio animae ad Deum . 
Nam natura corporalis animae non potest uniri , nisi mediante humore , mediante spiritu et mediante calore , quae tria disponunt carnem , ut vitam suscipiat ab anima . 
- Secundum hoc etiam intelligitur , quod Deus non praestat vitam animae nec ei unitur , nisi sit humida per gemitum compunctionis et pietatis , nisi sit spiritualis per contemptum omnis terrenitatis , nisi sit calida per desiderium patriae caelestis et ipsius dilecti . 
- Ecce , qualiter in philosophia naturali latet sapientia Dei . 
Penes modos praedictos est reperire in illuminatione philosophiae moralis lumen sacrae Scripturae : quoniam intentio moralis philosophiae principaliter versatur circa rectitudinem ; versatur enim circa iustitiam generalem , quae , ut dicit Anselmus , ; est rectitudo voluntatis ; . 
Rectum autem habet tripliciter notificari , et secundum hoc tria praemissa lucent in consideratione rectitudinis . 
Uno modo dicitur ; rectum , cuius medium non exit ab extremis ; . 
Si ergo in Deo est summa rectitudo et secundum se , et in quantum est principium , et in quantum est finis omnium ; necesse est in Deo ponere mediam personam secundum se , ut una sit tantum producens , alia tantum producta , media vero producens et producta . 
Necesse est etiam ponere medium in egressu et regressu rerum ; sed medium in egressu necesse est , quod plus teneat se a parte producentis , medium vero in regressu , plus a parte redeuntis : sicut ergo res exierunt a Deo per Verbum Dei , sic ad completum reditum necesse est , Mediatorem ; Dei et hominum ; non tantum Deum esse , sed etiam hominem , ut homines reducat ad Deum . 
Alio modo dicitur rectum quod dirigenti se conformatur . 
Et secundum hoc in consideratione rectitudinis conspicitur ordo vivendi . 
Ille enim recte vivit , qui dirigitur secundum regulas iuris divini . 
Et hoc est , quando voluntas hominis assentit praeceptis necessariis , monitis salutiferis , consiliis perfectis , ut probet homo , ; quae sit voluntas Dei bona beneplacens et perfecta ; . 
Et tunc est rectus ordo vivendi , in quo nulla obliquitas potest reperiri . 
Tertio modo dicitur rectum cuius summitas est sursum erecta , sicut homo habet staturam rectam . 
Et secundum hoc in consideratione rectitudinis manifestatur Dei et animae unio . 
Cum enim Deus sit sursum , necesse est , quod apex ipsius mentis sursum erigatur . 
Hoc autem est , cum rationalis assentit primae veritati propter se et super omnia , cum irascibilis innititur summae largitati , et cum concupiscibilis adhaeret bonitati ; tunc qui hoc modo ; Deo adhaeret unus spiritus est ; . 
Et sic patet , quomodo ; multiformis sapientia Dei ; , quae lucide traditur in sacra Scriptura , occultatur in omni cognitione et in omni natura . 
Patet etiam , quomodo omnes cognitiones famulantur theologiae ; et ideo ipsa assumit exempla et utitur vocabulis pertinentibus ad omne genus cognitionis . 
Patet etiam , quam ampla sit via illuminativa , et quomodo in omni re , quae sentitur sive quae cognoscitur , interius lateat ipse Deus . 
- Et hic est fructus omnium scientiarum , ut in omnibus aedificetur fides , ; honorificetur Deus ; , componantur mores , hauriantur consolationes , quae sunt in unione sponsi et sponsae , quae quidem fit per caritatem , ad quam terminatur tota intentio sacrae Scripturae , et per consequens omnis illuminatio desursum descendens , et sine qua omnis cognitio vana est , quia nunquam pervenitur ad Filium nisi per Spiritum sanctum , qui docet nos omnem veritatem , ; qui est benedictus in saecula saeculorum . 
Amen ; . 
