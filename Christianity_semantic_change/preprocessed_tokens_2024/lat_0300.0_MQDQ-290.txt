Res eadem assidue momento uoluitur uno Atque redit dispar res eadem assidue . 
Uindice functa manu Progne pia dicta sorori , Impia sed nato uindice functa manu . 
Carmine nisa suo Colchis fuit ulta maritum , Sed scelerata fuit carmine nisa suo . 
Coniugis Eurydice precibus remeabat ad auras : Rursus abit uitio coniugis Eurydice . 
Sanguine poma rubent Thisbae nece tincta repente : Candida quae fuerant , sanguine poma rubent . 
Daedalus arte sua fugit Minoia regna : Amisit natum Daedalus arte sua . 
Munere Palladio laeti qua nocte fuere , Hac periere Phryges munere Palladio . 
Nate , quod alter ades caelo , sunt gaudia Ledae ; Sed maeret mater , nate , quod alter ades . 
Hostia saepe fuit diri Busiridis hospes , Busirisque aris hostia saepe fuit . 
Theseus Hippolyto uitam per uota rogauit , Optauit mortem Theseus Hippolyto . 
Stipite fatifero iuste quae fratribus usa est , Mater saeua fuit stipite fatifero . 
Sola relicta toris fleuisti in litore , Gnosis ; Laetatur caelo sola relicta toris . 
Aurea lana fuit , Phrixum quae per mare uexit ; Helle qua lapsa est , aurea lana fuit . 
Tantalis est numero natorum facta superba , Natorum afflicta Tantalis est numero . 
Pelias hasta fuit , uulnus graue quae dedit hosti ; Hoc quae sanauit , Pelias hasta fuit . 
Per mare iacta ratis pleno subit ostia uelo , In portu mersa est per mare iacta ratis . 
Lux cito summa datur natusque extinguitur infans Atque animae prima lux cito summa datur . 
Sunt mala laetitiae diuersa lege creata , iuncta autem assidue sunt mala laetitiae . 
Sentio , fugit hiems ; Zephyrisque animantibus orbem Iam tepet Eurus aquis . 
sentio , fugit hiems . 
Parturit omnis ager , persentit terra calores Germinibusque nouis parturit omnis ager . 
Laeta uirecta tument , foliis sese induit arbor , Uallibus apricis laeta uirecta tument . 
Iam Philomela gemit modulis , Ityn impia mater Oblatum mensis iam Philomela gemit . 
Monte tumultus aquae properat per laeuia saxa Et late resonat monte tumultus aquae . 
Floribus innumeris pingit sola flatus Eoi Tempeaque exhalant floribus innumeris . 
Per caua saxa sonat pecudum mugitibus Echo Bisque repulsa iugis per caua saxa sonat . 
Uitea musta tument uicinas iuncta per ulmos ; Fronde maritata uitea musta tument . 
Nota tigilla linit iam garrula luce chelidon ; Dum recolit nidos , nota tigilla linit . 
Sub platano uiridi iucundat somnus in umbra , Sertaque texuntur sub platano uiridi . 
Tunc quoque dulce mori , tunc fila recurrite fusis , Inter et amplexus tunc quoque dulce mori . 
Cui pater amnis erat , fontes puer ille colebat Laudabatque undas , cui pater amnis erat . 
Se puer ipse uidet , patrem dum quaerit in amne , Perspicuoque lacu se puer ipse uidet . 
Quod Dryas igne calet , puer hunc irridet amorem Nec putat esse decus , quod Dryas igne calet . 
Stat stupet haeret amat rogat innuit aspicit ardet Blanditur queritur stat stupet haeret amat . 
Quodque amat , ipse facit uultu prece lumine fletu ; Oscula dat fonti , quodque amat ipse facit . 
Hic est ille , suis nimium qui credidit undis , Narcissus uero dignus amore puer . 
Cernis ab irriguo repetentem gramine ripas , Ut per quas periit crescere possit aquas . 
Chrysocome gladium fugiens stringente marito Texit adulterium iudice casta reo . 
Crede ratem uentis , animum ne crede puellis ; Namque est feminea tutior unda fide . 
Femina nulla bona est , uel , si bona contigit una , Nescio quo fato res mala facta bona est . 
