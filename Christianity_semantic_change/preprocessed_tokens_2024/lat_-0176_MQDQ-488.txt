Hecyra est huic nomen fabulae . 
Haec quom datast noua , nouom interuenit uitium et calamitas ut neque spectari neque cognosci potuerit : ita populu studio stupidus in funambulo animum occuparat . 
Nunc haec planest pro noua , et is qui scripsit hanc ob eam rem noluit iterum referre ut iterum possit uendere . 
Alias cognostis eiu : quaeso hanc noscite . 
Orator ad uos uenio ornatu prologi : sinite exorator sim eodem ut iure uti senem liceat quo iure sum usus adulescentior , nouas qui exactas feci ut inueterascerent , ne cum poeta scriptura euanesceret . 
In is quas primum Caecili didici nouas partim sum earum exactu , partim uix steti . 
Quia scibam dubiam fortunam esse scaenicam , spe incerta certum mihi laborem sustuli , easdem agere coepi ut ab eodem alias discerem nouas , studiose ne illum ab studio abducerem . 
Perfeci ut spectarentur : ubi sunt cognitae , placitae sunt . 
Ita poetam restitui in locum prope iam remotum iniuria aduorsarium ab studio atque ab labore atque arte musica . 
Quod si scripturam spreuissem in praesentia et in deterrendo uoluissem operam sumere , ut in otio esset potiu quam in negotio , deterruissem facile ne alias scriberet . 
Nunc quid petam mea causa aequo animo attendite . 
Hecyram ad uos refero , quam mihi per silentium numquam agere licitumst ; ita eam oppressit calamitas . 
Eam calamitatem uostra intellegentia sedabit , si erit adiutrix nostrae industriae . 
Quom primum eam agere coepi , pugilum gloria ( funambuli eodem accessit exspectatio ) , comitum conuentu , strepitu , clamor mulierum fecere ut ante tempus exirem foras . 
Vetere in noua coepi uti consuetudine in experiundo ut essem ; refero denuo . 
Primo actu placeo ; quom interea rumor uenit datum iri gladiatores , populu conuolat , tumultuantur clamant , pugnant de loco : ego interea meum non potui tutari locum . 
Nunc turba nulla est : otium et silentiumst : agendi tempu mihi datumst ; uobis datur potestas condecorandi ludos scaenicos . 
Nolite sinere per uos artem musicam recidere ad paucos : facite ut uostra auctoritas meae auctoritati fautrix adiutrixque sit . 
Si numquam auare pretium statui arti meae et eum esse quaestum in animum induxi maxumum quam maxume seruire uostris commodis , sinite impetrare me , qui in tutelam meam studium suom et se in uostram commisit fidem , ne eum circumuentum inique iniqui inrideant . 
Mea causa causam accipite et date silentium , ut lubeat scribere aliis mihique ut discere nouas expediat posthac pretio emptas meo . 
Per pol quam paucos reperias meretricibus fidelis euenire amatores , Syra . 
Vel hic Pamphilus iurabat quotiens Bacchidi , quam sancte , uti quiuis facile posset credere , numquam illa uiua ducturum uxorem domum ! 
em duxit . 
Ergo propterea te sedulo et moneo et hortor ne quoiusquam misereat , quin spolies mutiles laceres quemque nacta sis . 
Vtine eximium neminem habeam ? 
Neminem : nam nemo illorum quisquam , scito , ad te uenit quin ita paret sese abs te ut blanditiis suis quam minimo pretio suam uoluptatem expleat . 
Hiscin tu amabo non contra insidiabere ? 
Tamen pol eandem iniuriumst esse omnibus . 
Iniurium autem est ulcisci aduorsarios , aut qua uia te captent eadem ipsos capi ? 
Eheu me miseram , quor non aut istaec mihi aetas et formast aut tibi haec sententia ? 
Senex si quaeret me , modo isse dicito ad portum percontatum aduentum Pamphili . 
Audin quid dicam , Scirte ? 
Si quaeret me , uti tum dicas ; si non quaeret , nullu dixeris , alias ut uti possim causa hac integra . 
Sed uideon ego Philotium ? 
Vnde haec aduenit ? 
Philoti , salue multum . 
O salue , Parmeno . 
Salue mecastor , Parmeno . 
Et tu edepol , Syra . 
Dic mi , ubi , Philoti , te oblectasti tam diu ? 
Minime equidem me oblectaui , quae cum milite Corinthum hinc sum profecta inhumanissimo : biennium ibi perpetuom misera illum tuli . 
Edepol te desiderium Athenarum arbitror , Philotium , cepisse saepe et te tuom consilium contempsisse . 
Non dici potest quam cupida eram huc redeundi , abeundi a milite uosque hic uidendi , antiqua ut consuetudine agitarem inter uos libere conuiuium . 
Nam illi haud licebat nisi praefinito loqui quae illi placerent . 
Haud opinor commode finem statuisse orationi militem . 
Sed quid hoc negotist ? 
Modo quae narrauit mihi hic intu Bacchi ? 
Quod ego numquam credidi fore , ut ille hac uiua posset animum inducere uxorem habere . 
Habere autem ? 
Eho tu , an non habet ? 
Habet , sed firmae haec uereor ut sint nuptiae . 
Ita di deaeque faxint , si in rem est Bacchidis . 
sed qui istuc credam ita esse dic mihi , Parmeno . 
Non est opus prolato hoc : percontarier desiste . 
Nempe ea causa ut ne id fiat palam ? 
Ita me di amabunt , haud propterea te rogo , uti hoc proferam , sed fit tacita mecum gaudeam . 
Numquam tam dices commode ut tergum meum tuam in fidem committam . 
Ah noli , Parmeno : quasi tu non multo malis narrare hoc mihi quam ego quae percontor scire . 
( Vera haec praedicat et illud mihi uitiumst maxumum ) . 
Si mihi fidem das te tacituram , dicam . 
Ad ingenium redis . 
fidem do : loquere . 
Ausculta . 
Istic sum . 
Hanc Bacchidem amabat ut quom maxume tum Pamphilus quom pater uxorem ut ducat orare occipit et haec communia omnium quae sunt patrum , sese senem esse dicere , illum autem unicum praesidium uelle se senectuti suae . 
Ill primo se negare ; sed postquam acrius pater instat , fecit animi ut incertus foret pudorin anne amori obsequeretur magis . 
Tundendo atque odio denique effecit senex : despondit ei gnatam huius uicini proxumi . 
Vsque illud uisum est Pamphilo ne utiquam graue donec iam in ipsis nuptiis , postquam uidet paratas nec moram ullam quin ducat dari , ibi demum ita aegre tulit ut ipsam Bacchidem , si adesset , credo ibi eiu commiseresceret . 
Vbiquomque datum erat spatium solitudinis ut conloqui mecum una posset : " Parmeno , perii , quid ego egi ! 
In quod me conieci malum ! 
Non potero ferre hoc , Parmeno : perii miser " . 
At te di deaeque perduint cum istoc odio , Lache ! 
Vt ad pauca redeam , uxorem deducit domum . 
Nocte illa prima uirginem non attigit ; quae consecutast nox eam , nihilo magis . 
Quid ais ? 
Cum uirgine una adulescens cubuerit plus potu , sese illa abstinere ut potuerit ? 
Non ueri simile dici neque uerum arbitror . 
Credo ita uideri tibi . 
Nam nemo ad te uenit nisi cupiens tui ; ille inuitus illam duxerat . 
Quid deinde fit ? 
Diebu sane pauculis post Pamphilus me solum seducit foras narratque ut uirgo ab se integra etiam tum siet , seque ante quam eam uxorem duxisset domum , sperasse eas tolerare posse nuptias . 
" Sed quam decrerim me non posse diutius habere , eam ludibrio haberi , Parmeno , quin integram itidem reddam , ut accepi ab suis , neque honestum mihi neque utile ipsi uirginist " . 
Pium ac pudicum ingenium narras Pamphili . 
" Hoc ego proferre incommodum mi esse arbitror ; reddi patri autem , quoi tu nil dicas uiti , superbumst . 
Sed illam spero , ubi hoc cognouerit non posse se mecum esse , abituram denique " . 
Quid interea ? 
Ibatne ad Bacchidem ? 
Cotidie . 
Sed ut fit , postquam hunc alienum ab sese uidet , maligna multo et mage procax facta ilico est . 
Non edepol mirum . 
Atque ea res multo maxume diiunxit illum ab illa , postquam et ipse se et illam et hanc quae domi erat cognouit satis , ad exemplum ambarum mores earum existimans . 
Haec , ita uti liberali esse ingenio decet , pudens modesta incommoda atque iniurias uiri omnis ferre et tegere contumelias . 
Hic animu partim uxori misericordia deuinctu , partim uictus huius iniuriis paullatim elapsust Bacchidi atque huc transtulit amorem , postquam par ingenium nactus est . 
Interea in Imbro moritur cognatus senex horunc : Ea ad hos redibat lege hereditas . 
Eo amantem inuitum Pamphilum extrudit pater . 
Reliquit cum matre hic uxorem ; nam senex rus abdidit se , huc raro in urbem commeat . 
Quid adhuc habent infirmitatis nuptiae ? 
Nunc audies . 
Primo dies complusculos bene conuenibat sane inter eas . 
Interim miris modis odisse coepit Sostratam : neque lites ullae inter eas , postulatio numquam . 
Quid igitur ? 
Siquando ad eam accesserat confabulatum , fugere e conspectu ilico , uidere nolle : denique ubi non quit pati , simulat se ad matrem accersi ad rem diuinam , abit . 
Vbi illic dies est compluris , accersi iubet : dixere causam tum nescioquam . 
Iterum iubet nemo remisit . 
Postquam accersunt saepius , aegram esse simulant mulierem . 
Nostra ilico it uisere ad eam : admisit nemo . 
Hoc ubi senex resciuit , heri ea causa rure huc aduenit , patrem continuo conuenit Philumenae . 
Quid egerint inter se nondum etiam scio nisi sane curaest quorsum euenturum hoc siet . 
Habes omnem rem : pergam quo coepi hoc iter . 
Et quidem ego ; nam constitui cum quodam hospite me esse illum conuenturam . 
Di uortant bene quod agas ! 
Vale . 
Et tu bene uale , Philotium . 
Pro deum atque hominum fidem , quod hoc genus est , quae haec est coniuratio ! 
Vtin omnes mulieres eadem aeque studeant nolintque omnia neque declinatam quicquam ab aliarum ingenio ullam reperias ! 
Itaque adeo uno animo omnes socrus oderunt nurus . 
Viris esse aduorsas aeque studiumst , simili pertinaciast , in eodemque omnes mihi uidentur ludo doctae ad malitiam ; et ei ludo , si ullus est , magistram hanc esse sati certo scio . 
Me miseram , quae nunc quam ob rem accuser nescio . 
Hem tu nescis ? 
Non , ita me di bene ament , mi Lache , itaque una inter nos agere aetatem liceat . 
Di mala prohibeant . 
Meque abs te inmerito esse accusatam post modo rescisces . 
Scio , te inmerito ? 
An quicquam pro istis factis dignum te dici potest ? 
Quae me et te et familiam dedecoras , filio luctum paras ; tum autem ex amicis inimici ut sint nobis adfines facis , qui illum decrerunt dignum suos quoi liberos committerent . 
Tu sola exorere quae perturbes haec tua inpudentia . 
Egon ? 
Tu inquam , mulier , quae me omnino lapidem , non hominem putas . 
An , quia ruri esse crebro soleo , nescire arbitramini quo quisque pacto hic uitam uostrarum exigat ? 
Multo melius hic quae fiunt quam illi ubi sum adsidue scio . 
Ideo quia , ut uos mihi domi eriti , proinde ego ero fama foris . 
Iampridem equidem audiui cepisse odium tui Philumenam , minimeque adeo mirum , et ni id fecisset mage mirum foret , sed non credidi adeo ut etiam totam hanc odisset domum : quod si scissem illa hic maneret potiu , tu hinc isses foras . 
At uide quam inmerito aegritudo haec oritur mi abs te , Sostrata : rus habitatum abii concedens uobis et rei seruiens , sumptus uostros otiumque ut nostra res posset pati , meo labori haud parcens praeter aequom atque aetatem meam . 
Non te pro his curasse rebu nequid aegre esset mihi ! 
Non mea opera neque pol culpa euenit . 
Immo maxume : sola hic fuisti : in te omnis haeret culpa sola , Sostrata . 
Quae hic erant curares , quom ego uos curis solui ceteris . 
Cum puella anum suscepisse inimicitias non pudet ? 
Illius dices culpa factum ? 
Haud equidem dico , mi Lache . 
Gaudeo , ita me di ament , gnati causa ; nam de te quidem sati scio peccando detrimenti nil fieri potest . 
Qui scis an ea causa , mi uir , me odisse adsimulauerit ut cum matre plus una esset ? 
Quid ais ? 
Non signi hoc sat est , quod heri nemo uoluit uisentem ad eam te intro admittere ? 
Enim lassam oppido tum esse aibant : eo ad eam non admissa sum . 
Tuos esse ego illi mores morbum mage quam ullam aliam rem arbitror , et merito adeo ; nam uostrarum nullast quin gnatum uelit ducere uxorem ; et quae uobis placitast condicio datur : ubi duxere inpulsu uostro , uostro inpulsu easdem exigunt . 
Etsi scio ego , Philumena , meum ius esse ut te cogam quae ego imperem facere , ego tamen patrio animo uictu faciam ut tibi concedam neque tuae lubidini aduorsabor . 
Atque eccum Phidippum optume uideo : hinc iam scibo hoc quid sit . 
Phidippe , etsi ego meis me omnibus scio isse adprime obsequentem , sed non adeo ut mea facilitas corrumpat illorum animos : quod tu si idem faceres , magis in rem et uostram et nostram id esset . 
Nunc uideo in illarum potestate esse te . 
Heia uero . 
Adii te heri de filia : ut ueni , itidem incertum amisti . 
Haud ita decet , si perpetuam hanc uis esse adfinitatem , celare te iras . 
Siquid est peccatum a nobis profer aut ea refellendo aut purgando uobis corrigemus te iudice ipso . 
Sin east causa retinendi apud uos quia aegrast , te mihi iniuriam facere arbitror , Phidippe , si metui satis ut meae domi curetur diligenter . 
At ita me di ament , haud tibi hoc concedo illi pater es ut tu illam saluam mage uelis quam ego : id adeo gnati causa , quem ego intellexi illam haud minus quam se ipsum magni facere . 
Neque adeo clam me est quam esse eum grauiter laturum credam hoc si rescierit : eo domum studeo haec priu quam ille redeat . 
Laches , et diligentiam uostram et benignitatem noui et quae dicis omnia esse ut dicis animum induco , et te hoc mihi cupio credere : illam ad uos redire studeo si facere possim ullo modo . 
Quae res te id facere prohibet ? 
Eho num quid nam accusat uirum ? 
Minime . 
Nam postquam attendi magis et ui coepi cogere ut rediret , sancte adiurat non posse apud uos Pamphilo se absente perdurare . 
Aliud fortasse aliis uiti est : ego sum animo leni natus : non possum aduorsari meis . 
em Sostrata . 
Heu me miseram ! 
Certumne est istuc ? 
Nunc quidem ut uidetur : sed num quid uis ? 
Nam est quod me transire ad forum iam oportet . 
Eo tecum una . 
Edepol ne nos sumus inique aeque omnes inuisae uiris propter paucas , quae omnes faciunt dignae ut uideamur malo . 
Nam ita me di ament , quod me accusat nunc uir , sum extra noxiam . 
Sed non facile est expurgatu : ita animum induxerunt socrus omnis esse iniquas : haud pol mequidem ; nam numquam secus habui illam ac si ex me esset gnata , nec qui hoc mi eueniat scio ; nisi pol filium multimodis iam exspecto ut redeat domum . 
Nemini plura acerba credo esse ex amore homini umquam oblata quam mi . 
Heu me infelicem , hancin ego uitam parsi perdere ! 
Hacin causa ego eram tanto opere cupidu redeundi domum ! 
Hui quanto fuerat praestabilius ubiuis gentium agere aetatem quam huc redire atque haec ita esse miserum me resciscere ! 
Nam nos omnes quibus est alicunde aliquis obiectus labos , omne quod est interea tempu priu quam id rescitumst lucrost . 
Ac sic citiu qui te expedias his aerumnis reperias : si non rediisses , haec irae factae essent multo ampliores . 
Sed nunc aduentum tuom ambas , Pamphile , scio reuerituras : rem cognosces , iram expedies , rursum in gratiam restitues . 
Leuia sunt quae tu pergrauia esse in animum induxti tuom . 
Quid consolare me ? 
An quisquam usquam gentiumst aeque miser ? 
Priuquam hanc uxorem duxi habebam alibi animum amori deditum tamen numquam ausu sum recusare eam quam mi obtrudit pater : iam in hac re , ut taceam , quoiuis facile scitust quam fuerim miser . 
Vix me illim abstraxi atque inpeditum in ea expediui animum meum , uixque huc contuleram : em noua res ortast porro ab hac quae me abstrahat . 
Tum matrem ex ea re me aut uxorem in culpa inuenturum arbitror ; quod quom ita asse inuenero , quid restat nisi porro ut fiam miser ? 
Nam matri ferre iniurias me , Parmeno , pietas iubet ; tum uxori obnoxius sum : ita olim suo me ingenio pertulit , tot meas iniurias quae numquam in ullo patefecit loco . 
Sed magnum nescioquid necessest euenisse , Parmeno , unde ira inter eas intercessit quae tam permansit diu . 
Haud quidem hercle : paruom ; si uis uero ueram rationem exsequi , non maxumas quae maxumae sunt interdum irae iniurias faciunt ; nam saepe est quibus in rebus aliu ne iratus quidem est , quom de eadem causast iracundu factus inimicissimus . 
Pueri inter sese quam pro leuibu noxiis iras gerunt quapropter ? 
Quia enim qui eos gubernat animus eum infirmum gerunt . 
Itidem illae mulieres sunt ferme ut pueri leui sententia : fortasse unum aliquod uerbum inter eas iam hanc conciuisse . 
Abi , Parmeno , intro ac me uenisse nuntia . 
Hem quid hoc est ? 
Tace . 
Trepidari sentio et cursari rursum prorsum . 
Agedum , ad fores accedo propius . 
em sensistin ? 
Noli fabularier . 
Pro Iuppiter , clamorem audiui . 
Tute loqueris , me uetas . 
Tace obsecro , mea gnata . 
Matri uox uisast Philumenae . 
Nullus sum . 
Quidum ? 
Perii . 
Quam ob rem ? 
Nescioquod magnum malum profecto , Parmeno , me celant . 
Vxorem Philumenam pauitare nescioquid dixerunt : id si forte est nescio . 
Interii ; quor mihi id non dixti ? 
Quia non poteram una omnia . 
Quid morbi est ? 
Nescio . 
Quid ? 
Nemon medicum adduxit ? 
Nescio . 
Cesso hinc ire intro ut hoc quam primum quidquid est certo sciam ? 
Quonam modo , Philumena mea , nunc te offendam adfectam ? 
nam si periclum ullum in te inest , perisse me una haud dubiumst . 
Non usu factost mihi nunc hunc intro sequi ; nam inuisos omnis nos esse illis sentio : heri nemo uoluit Sostratam intro admittere . 
Si forte morbus amplior factus siet ( quod sane nolim , maxume eri causa mei ) , seruom ilico introisse dicent Sostratae , aliquid tulisse comminiscentur mali capiti atque aetati illorum morbu qui auctu sit : era in crimen ueniet , ego uero in magnum malum . 
Nescioquid iamdudum audio hic tumultuari misera : male metuo ne Philumenae mage morbus adgrauescat : quod te , Aesculapi , et te , Salus , nequid sit huius oro . 
Nunc ad eam uisam . 
Heus Sostrata . 
Hem . 
Iterum istinc excludere . 
Ehem Parmeno , tun hic eras ? 
Perii , quid faciam misera ? 
Non uisam uxorem Pamphili , quom in proxumo hic sit aegra ? 
Non uisas ? 
Ne mittas quidem uisendi causa quemquam . 
Nam qui amat quoi odio ipsus est , bis facere stulte duco : laborem inanem ipsus capit et illi molestiam adfert . 
Tum filius tuos intro iit uidere , ut uenit , quid agat . 
Quid ais ? 
An uenit Pamphilus ? 
Venit . 
Dis gratiam habeo . 
Hem istoc uerbo animu mihi redit et cura ex corde excessit . 
Iam ea te causa maxume nunc hoc intro ire nolo ; nam si remittent quidpiam Philumenae dolores , omnem rem narrabit , scio , continuo sola soli quae inter uos interuenerit , unde ortumst initium irae . 
Atque eccum uideo ipsum egredi : quam tristist ! 
O mi gnate ! 
Mea mater , salue . 
Gaudeo uenisse saluom . 
Saluan Philumenast ? 
Meliusculast . 
Vtinam istuc ita di faxint ! 
Quid tu igitur lacrumas ? 
Aut quid es tam tristi ? 
Recte , mater . 
Quid fuit tumulti ? 
Dic mihi : an dolor repente inuasit ? 
Ita factumst . 
Quid morbi est ? 
Febris . 
Cotidiana ? 
Ita aiunt . 
I sodes intro , consequar iam te , mea mater . 
Fiat . 
Tu pueris curre , Parmeno , obuiam atque is onera adiuta . 
Quid ? 
Non sciunt ipsi uiam domum qua ueniant ? 
Cessas ? 
Nequeo mearum rerum initium ullum inuenire idoneum unde exordiar narrare quae necopinanti accidunt ; partim quae perspexi hisce oculis , partim quae accepi auribus : qua me propter exanimatum citius eduxi foras . 
Nam modo intro me ut corripui timidus , alio suspicans morbo me uisurum adfectam ac sensi esse uxorem : ei mihi ! 
Postquam me aspexere ancillae aduenisse , ilico omnes simul laetae exclamant " uenit " , id quod me repente aspexerant . 
Sed continuo uoltum earum sensi inmutari omnium , quia tam incommode illic fors obtulerat aduentum meum . 
Vna illarum interea propere praecucurrit nuntians me uenisse : ego eius uidendi cupidu recta consequor . 
Postquam intro adueni , extemplo eiu morbum cognoui miser ; nam neque ut celari posset tempu spatium ullum dabat neque uoce alia ac res monebat ipsa poterat conqueri . 
Postquam aspexi , " o facinus indignum " inquam et corripui ilico me inde lacrumans , incredibili re atque atroci percitus . 
Mater consequitur : iam ut limen exirem , ad genua accidit lacrumans misera : miseritumst . 
Profecto hoc sic est , ut puto : omnibu nobis ut res dant sese ita magni atque humiles sumus . 
Hanc habere orationem mecum principio institit " o mi Pamphile , abs te quam ob rem haec abierit causam uides ; nam uitiumst oblatum uirgini olim a nescioquo inprobo . 
Nunc huc confugit te atque alios partum ut celaret suom " . 
Sed quom orata huiu reminiscor nequeo quin lacrumem miser . 
" Quaeque fors fortunast " inquit " nobis quae te hodie obtulit , per eam te obsecramus ambae , si ius si fas est , uti aduorsa eiu per te tecta tacitaque apud omnis sient . 
Si umquam erga te animo esse amico sensisti eam , mi Pamphile , sine labore hanc gratiam te uti sibi des pro illa nunc rogat . 
Ceterum de redducenda id facias quod in rem sit tuam . 
Parturire eam nec grauidam esse ex te solus conscius : nam aiunt tecum post duobu concubuisse mensibus . 
Tum , postquam ad te uenit , mensis agitur hic iam septimus : quod te scire ipsa indicat res . 
Nunc si potis est , Pamphile , maxume uolo doque operam ut clam partus eueniat patrem atque adeo omnis . 
Sed si id fieri non potest quin sentiant , dicam abortum esse : scio nemini aliter suspectum fore quin , quod ueri similest , ex te recte eum natum putent . 
Continuo exponetur : hic tibi nil est quicquam incommodi , et illi miserae indigne factam iniuriam contexeris " . 
Pollicitus sum et seruare in eo certumst quod dixi fidem . 
Nam de redducenda , id uero ne utiquam honestum esse arbitror nec faciam , etsi amor me grauiter consuetudoque eius tenet . 
Lacrumo quae posthac futurast uita quom in mentem uenit solitudoque . 
O fortuna , ut numquam perpetuo es data ! 
Sed iam prior amor me ad hanc rem exercitatum reddidit , quem ego tum consilio missum feci : idem huc operam dabo . 
Adest Parmeno cum pueris : hunc minimest opus in hac re adesse ; nam olim soli credidi ea me abstinuisse in principio quom datast . 
Vereor , si clamorem eius hic crebro exaudiat , ne parturire intellegat . 
Aliquo mihist hinc ablegandu dum parit Philumena . 
Ain tu tibi hoc incommodum euenisse iter ? 
Non hercle uerbis , Parmeno , dici potest tantum quam re ipsa nauigare incommodumst . 
Itan est ? 
O fortunate , nescis quid mali praeterieris qui numquam es ingressus mare . 
Nam alias ut mittam miserias , unam hanc uide : dies triginta aut plus eo in naui fui quom interea semper mortem exspectabam miser ; ita usque aduorsa tempestate usi sumus . 
Odiosum . 
Haud clam me est . 
Denique hercle aufugerim potius quam redeam , si eo mihi redeundum sciam . 
Olim quidem te causae inpellebant leues , quod nunc minitare facere , ut faceres , Sosia . 
Sed Pamphilum ipsum uideo stare ante ostium : ite intro ; ego hunc adibo , siquid me uelit . 
Ere , etiam tu hic stas ? 
Et quidem te exspecto . 
Quid est ? 
In arcem transcurso opus est . 
Quoi homini ? 
Tibi . 
In arcem ? 
Quid eo ? 
Callidemidem hospitem Myconium , qui mecum una uectust , conueni . 
Perii . 
Vouisse hunc dicam , si saluos domum redisset umquam , ut me ambulando rumperet ? 
Quid cessas ? 
Quid uis dicam ? 
An conueniam , modo ? 
Immo quod constitui me hodie conuenturum eum , non posse , ne me frustra illi exspectet . 
Vola . 
At non noui homini faciem . 
At faciam ut noueris : magnu rubicundu crispu crassu caesius cadauerosa facie . 
Di illum perduint ! 
Quid si non ueniet ? 
Maneamne usque ad uesperum ? 
Maneto : curre . 
Non queo : ita defessu sum . 
Ille abiit . 
Quid agam infelix ? 
Prorsus nescio quo pacto hoc celem quod me orauit Myrrina , suae gnatae partum ; nam me miseret mulieris . 
Quod potero faciam , tamen ut pietatem colam ; nam me parenti potiu quam amori obsequi oportet . 
Attat eccum Phidippum et patrem uideo : horsum pergunt . 
Quid dicam hisce incertu sum . 
Dixtin dudum illam dixisse se exspectare filium ? 
Factum . 
Venisse aiunt : redeat . 
Causam quam dicam patri quam ob rem non redducam nescio . 
Quem ego hic audiui loqui ? 
Certum offirmare est uiam me quam decreui persequi . 
Ipsus est de quo hoc agebam tecum . 
Salue , mi pater . 
Pate mi , salue . 
factum te aduenisse , Pamphile ; atque adeo , id quod maxumumst , saluom atque ualidum . 
Creditur . 
Aduenis modo ? 
Admodum . 
Cedo , quid reliquit Phania consobrinu noster ? 
Sane hercle homo uoluptati obsequens fuit dum uixit ; et qui sic sunt haud multum heredem iuuant , sibi uero hanc laudem relinquont " uixit , dum uixit , bene " . 
Tum tu igitur nil attulisti plus una hac sententia ? 
Quidquid est id quod reliquit , profuit . 
Immo obfuit ; nam illum uiuom et saluom uellem . 
Inpune optare istuc licet : ill reuiuescet iam numquam ; et tamen utrum malis scio . 
Heri Philumenam ad se accersi hic iussit dic iussisse te . 
noli fodere . 
Iussi . 
Sed eam iam remittet . 
Scilicet . 
Omnem rem scio ut sit gesta : adueniens audiui modo . 
At istos inuidos di perdant qui haec lubenter nuntiant . 
Ego me scio cauisse ne ulla merito contumelia fieri a uobis posset ; idque si nunc memorare hic uelim quam fideli animo et benigno in illam et clementi fui , uere possum , ni te ex ipsa haec mage uelim resciscere ; namque eo pacto maxume apud te meo erit ingenio fides , quom illa , quae nunc in me iniquast , aequa de me dixerit neque mea culpa hoc discidium euenisse , id testor deos . 
Sed quando sese esse indignam deputat matri meae quae concedat cuiusque mores toleret sua modestia , neque alio pacto componi potest inter eas gratia , segreganda aut mater a me est , Phidippe , aut Philumena . 
Nunc me pietas matri potiu commodum suadet sequi . 
Pamphile , haud inuito ad auris sermo mi accessit tuos , quom te postputasse omnis res prae parente intellego ; uerum uide ne inpulsus ira praue insistas , Pamphile . 
Quibus iris pulsu nunc in illam iniquo sim quae numquam quicquam erga me commeritast , pater , quod nouem , et saepe quod uellem meritam scio ? 
Amoque et laudo et uehementer desidero ; nam fuisse erga me miro ingenio expertu sum ; illique exopto ut relicuam uitam exigat cum eo uiro me qui sit fortunatior , quandoquidem illam a me distrahit necessitas . 
Tibi id in manust ne fiat . 
Si sanus sies : iube illam redire . 
Non est consilium , pater : matris seruibo commodis . 
Quo abis ? 
Mane mane , inquam : quo abis ? 
Quae haec est pertinacia ? 
Dixin , Phidippe , hanc rem aegre laturum esse eum ? 
Quam ob rem te orabam filiam ut remitteres . 
Non credidi edepol adeo inhumanum fore . 
Ita nunc is sibi me supplicaturum putat ? 
Si est ut uelit redducere uxorem , licet ; sin aliost animo , renumeret dotem huc , eat . 
Ecce autem tu quoque proterue iracundus es ! 
Percontumax redisti huc nobis , Pamphile ! 
Decedet iam ira haec , etsi merito iratus est . 
Quia paullum uobis accessit pecuniae , sublati animi sunt . 
Etiam mecum litigas ? 
Deliberet renuntietque hodie mihi uelitne an non , ut alii , si huic non est , siet . 
Phidippe , ades , audi paucis . 
Abiit . 
Quid mea ? 
Postremo inter se transigant ipsi ut lubet , quando nec gnatu neque hic mi quicquam obtemperant , quae dico parui pendunt . 
Porto hoc iurgium ad uxorem quoius haec fiunt consilio omnia , atque in eam hoc omne quod mihi aegrest euomam . 
Perii , quid agam ? 
Quo me uortam ? 
Quid uiro meo respondebo misera ? 
Nam audiuisse uocem pueri uisust uagientis ; ita corripuit derepente tacitu sese ad filiam . 
Quod si rescierit peperisse eam , id qua causa clam me habuisse dicam non edepol scio . 
Sed ostium concrepuit . 
Credo ipsum exire ad me : nulla sum . 
Vxor ubi me ad filiam ire sensit , se duxit foras : atque eccam : uideo . 
Quid ais , Myrrina ? 
Heus tibi dico . 
Mihine , uir ? 
Vir ego tuo sim ? 
Tu uirum me aut hominem deputas adeo esse ? 
Nam si utrumuis horum , mulier , umquam tibi uisus forem , non sic ludibrio tuis factis habitus essem . 
Quibus ? 
At rogitas ? 
Peperit filia : hem taces ? 
Ex qui ? 
Istuc patrem rogare est aequom . 
Perii ! 
Ex quo censes nisi ex illo quoi datast nuptum obsecro ? 
Credo : neque adeo arbitrari patris est aliter . 
Sed demiror quid sit quam ob rem hunc tanto opere omnis nos celare uolueris partum , praesertim quom et recte et tempore suo pepererit . 
Adeon peruicaci esse animo ut puerum praeoptares perire , ex quo firmiorem inter nos fore amicitiam posthac scires , potiu quam aduorsum animi tui lubidinem esset cum illo nupta ! 
Ego etiam illorum esse hanc culpam credidi , quae test penes . 
Misera sum . 
Vtinam sciam ita esse istuc ! 
Sed nunc mi in mentem uenit de hac re quod locuta es olim , quom illum generum cepimus : nam negabas nuptam posse filiam tuam te pati cum eo qui meretricem amaret , qui pernoctaret foris . 
( Quamuis causam hunc suspicari quam ipsam ueram mauolo ) . 
Multo priu , sciui quam tu illum habere amicam , Myrrina ; uerum id uitium numquam decreui esse ego adulescentiae ; nam id innatumst . 
At pol iam aderit se quoque etiam quom oderit . 
Sed ut olim te ostendisti , eadem esse nil cessauisti usque adhuc ut filiam ab eo abduceres neu quod ego egissem esset ratum . 
Id nunc res indicium haec facit quo pacto factum uolueris . 
Adeon me esse peruicacem censes , quoi mater siem , ut eo essem animo , si ex usu esset nostro hoc matrimonium ? 
Tun prospicere aut iudicare . 
Nostram in rem quod sit potes ? 
Audisti ex aliquo fortasse qui uidisse eum diceret exeuntem aut intro euntem ad amicam . 
Quid tum postea ? 
Si modeste ac raro haec fecit , nonne ea dissimulare nos magis humanumst quam dare operam id scire qui nos oderit ? 
Nam si is posset ab ea sese derepente auellere quicum tot consuesset annos , non eum hominem ducerem nec uirum sati firmum gnatae . 
Mitte adulescentem obsecro et quae me peccasse ais . 
Abi , solu solum conueni , roga uelitne uxorem an non : si est ut dicat uelle se , redde ; sin est autem ut nolit , recte ego consului meae . 
Siquidem ille ipse non uolt et tu sensti in eo esse , Myrrina , peccatum , aderam quoius consilio fuerat ea par prospici . 
Quam ob rem incendor ira esse ausam facere haec te iniussu meo . 
Interdico ne extulisse extra aedis puerum usquam uelis . 
Sed ego stultior meis dictis parere hanc qui postulem . 
Ibo intro atque edicam seruis nequoquam ecferri sinant . 
Nullam pol credo mulierem me miseriorem uiuere : nam ut hic laturus hoc sit , si ipsam rem ut siet resciuerit , non edepol clam me est , quom hoc quod leuiust tam animo irato tulit ; nec qua uia sententia eiu possit mutari scio . 
Hoc mi unum ex plurumis miseriis relicuom fuerat malum , si puerum ut tollam cogit , quoius nos qui sit nescimus pater . 
Nam quom compressast gnata , forma in tenebris nosci non quitast , neque detractum ei tum quicquamst qui posset post nosci qui siet ; ipse eripuit ui , in digito quem habuit , uirgini abiens anulum . 
Simul uereor Pamphilum ne orata nostra nequeat diutius celare , quom sciet alienum puerum tolli pro suo . 
Non clam me est , gnate mi , tibi me esse suspectam , uxorem tuam propter meos mores hinc abisse , etsi ea dissimulas sedulo . 
Verum ita me di ament itaque optingant ex te quae exoptem mihi ut numquam sciens commerui merito ut caperet odium illam mei . 
Teque ante quod me amare rebar , ei rei firmasti fidem ; nam mi intu tuo pater narrauit modo quo pacto me habueris praepositam amori tuo : nunc tibi me certumst contra gratiam referre ut apud me praemium esse positum pietati scias . 
Mi Pamphile , hoc et uobis et meae commodum famae arbitror : ego rus abituram hinc cum tuo me esse certo decreui patre , ne mea praesentia obstet neu causa ulla restet relicua quin tua Philumena ad te redeat . 
Quaeso quid istuc consilist ? 
Illius stultitia uicta ex urbe tu rus habitatum migres ? 
Haud facies , neque sinam ut qui nobis , mater , male dictum uelit , mea pertinacia esse dicat factum , haud tua modestia . 
Tum tuas amicas te et cognatas deserere et festos dies mea causa nolo . 
Nil pol iam istaec mihi res uoluptatis ferunt dum aetati tempu tulit , perfuncta sati sum : satias iam tenet studiorum istorum . 
Haec mihi nunc curast maxuma ut nequoi mea longinquitas aetatis obstet mortemue exspectet meam . 
Hic uideo me esse inuisam inmerito : tempust me concedere . 
Sic optume , ut ego opinor , omnis causas praecidam omnibus : et me hac suspicione exsoluam et illis morem gessero . 
Sine me obsecro hoc effugere uolgu quod male audit mulierum . 
Quam fortunatu ceteris sum rebus , absque una hac foret , hanc matrem habens talem , illam autem uxorem ! 
Obsecro , mi Pamphile , non tute incommodam rem , ut quaeque est , in animum induces pati ? 
Si cetera ita sunt ut uis itaque uti esse ego illa existumo , mi gnate , da ueniam hanc mihi , redduc illam . 
Vae misero mihi ! 
Et mihi quidem ; nam haec res non minu me male habet quam te , gnate mi . 
Quem cum istoc sermonem habueris procul hinc stans accepi uxor . 
Istuc est sapere , qui ubiquomque opu sit animum possis flectere ; quod sit faciundum fortasse post , idem hoc nunc si feceris . 
Fors fuat pol . 
Abi rus ergo hinc : ibi ego te et tu me feres . 
Spero ecastor . 
I ergo intro et compone quae tecum simul ferantur : dixi . 
Ita ut iubes faciam . 
Pater . 
Quid uis , Pamphile ? 
Hinc abire matrem ? 
Minime . 
Quid ita istuc uis ? 
Quia de uxore incertu sum etiam quid sim facturus . 
Quid est ? 
Quid uis facere nisi redducere ? 
Equidem cupio et uix contineor ; sed non minuam meum consilium : ex usu quod est id persequar : credo ea gratia concordes si non redducam , fore . 
Nescias : uerum id tua refert nil utrum illaec fecerint quando haec aberit . 
Odiosa haec est aetas adulescentulis . 
E medio aequom excedere est : postremo nos iam fabulae sumu , Pamphile , " senex atque anus " . 
Sed uideo Phidippum egredi per tempus : accedamus . 
Tibi quoque edepol sum iratus , Philumena , grauiter quidem ; nam hercle factumst abs te turpiter . 
Etsi tibi causast de hac re : mater te inpulit . 
Huic uero nullast . 
Opportune te mihi , Phidippe , in ipso tempore ostendis . 
Quid est ? 
Quid respondebo his ? 
Aut quo pacto hoc aperiam ? 
dic filiae rus concessurum hinc Sostratam , ne reuereatur minu iam quo redeat domum . 
Ah nullam de his rebu culpam commeruit tua : a Myrrina haec sunt mea uxore exorta omnia . 
Mutatio fit . 
Ea nos perturbat , Lache . 
Dum ne redducam , turbent porro quam uelint . 
Ego , Pamphile , esse inter nos , si fieri potest , adfinitatem hanc sane perpetuam uolo ; sin est ut aliter tua siet sententia , accipias puerum . 
Sensit peperisse : occidi . 
Puerum ? 
Quem puerum ? 
Natus est nobis nepos . 
Nam abducta a uobis praegnas fuerat filia , neque fuisse praegnatem umquam ante hunc sciui diem . 
, ita me di ament , nuntias , et gaudeo natum , tibi illam saluam . 
Sed quid mulieris uxorem habes aut quibu moratam moribus ? 
Nosne hoc celatos tam diu ! 
Nequeo satis quam hoc mihi uidetur factum praue proloqui . 
Non tibi illud factum minu placet quam mihi , Lache . 
Etiamsi dudum fuerat ambiguom hoc mihi , nunc non est quom eam sequitur alienus puer . 
Nulla tibi , Pamphile , hic iam consultatiost . 
Perii . 
. 
Hunc uidere saepe optabamus diem quom ex te esset aliqui qui te appellaret patrem . 
Euenit : habeo gratiam dis . 
Nullu sum . 
Redduc uxorem ac noli aduorsari mihi . 
Pater , si ex me illa liberos uellet sibi aut sese mecum nuptam , sati certo scio , non clam me haberet quae celasse intellego . 
Nunc quom eius alienum esse animum a me sentiam ( nec conuenturum inter nos posthac arbitror ) , quam ob rem redducam ? 
Mater quod suasit sua adulescens mulier fecit . 
Mirandum id siet ? 
Censen te posse reperire ullam mulierem quae careat culpa ? 
An quia non delincunt uiri ? 
Vosmet uidete iam , Lache et tu Pamphile , remissan opu sit uobis redductan domum . 
Vxor quid faciat in manu non est mea neutra in re uobis difficultas a me erit . 
Sed quid faciemu puero ? 
Ridicule rogas : quidquid futurumst , huic suom reddas scilicet ut alamu nostrum . 
Quem ipse neglexit pater , ego alam ? 
Quid dixti ? 
Eho in non alemu , Pamphile ? 
Prodemu quaeso potiu ? 
Quae haec amentiast ? 
Enimuero prorsu iam tacere non queo ; nam cogis ea quae nolo ut praesente hoc loquar . 
Ignarum censes tuarum lacrumarum esse me aut quid sit id quod sollicitare ad hunc modum ? 
Primum hanc ubi dixti causam , te propter tuam matrem non posse habere hanc uxorem domi , pollicitast ea se concessuram ex aedibus . 
Nunc postquam ademptam hanc quoque tibi causam uides , puer quia clam test natu , nactus alteram es . 
Erras tui animi si me esse ignarum putas . 
Aliquando tandem huc animum ut adiungas tuom . 
Quam longum spatium amandi amicam tibi dedi ! 
Sumptus quos fecisti in eam quam animo aequo tuli ! 
Egi atque oraui tecum uxorem ut duceres , tempus dixi esse : inpulsu duxisti meo ; quae tum obsecutu mihi fecisti ut decuerat . 
Nunc animum rursum ad meretricem induxti tuom ; quoi tu obsecutu facis huic adeo iniuriam . 
Nam in eandem uitam te reuolutum denuo uideo esse . 
Mene ? 
Te ipsum : et facis iniuriam ; confingi falsas causas ad discordiam , ut cum illa uiuas , testem hanc quom abs te amoueris . 
Sensitque adeo uxor ; nam ei causa alia quae fuit quam ob rem abs te abiret ? 
Plane hic diuinat : nam id est . 
Dabo iusiurandum nil esse istorum mihi . 
Ah redduc uxorem aut quam ob rem non opu sit cedo . 
Non est nunc tempu . 
Puerum accipias ; nam is quidem in culpa non est : post de matre uidero . 
Omnibu modis miser sum nec quid agam scio ; tot nunc me rebu miserum concludit pater . 
Abibo hinc , praesens quando promoueo parum . 
Nam puerum iniussu credo non tollent meo , praesertim in ea re quom sit mi adiutrix socrus . 
Fugis ? 
Hem , nec quicquam certi respondes mihi ? 
Num tibi uidetur esse apud sese ? 
Sine : puerum , Phidippe , mihi cedo : ego alam . 
maxume . 
Non mirum fecit uxor si hoc aegre tulit : amarae mulieres sunt , non facile haec ferunt . 
Propterea haec irast ; nam ipsa narrauit mihi id ego hoc praesente tibi nolueram dicere , neque illi credebam primo ; nunc uerum palamst . 
Nam omnino abhorrere animum huic uideo a nuptiis . 
Quid ergo agam , Phidippe ? 
Quid das consili ? 
Quid agas ? 
Meretricem hanc primum adeundam censeo : oremus accusemu grauiu denique minitemur si cum illo habuerit rem postea . 
Faciam ut mones . 
Eho puere , curre ad Bacchidem hanc uicinam nostram : huc euoca uerbis meis . 
Et te oro porro in hac re adiutor sis mihi . 
Ah iamdudum dixi idemque nunc dico , Lache : manere adfinitatem hanc inter nos uolo , si ullo modo est ut possit : quod spero fore . 
Sed uin adesse me una dum istam conuenis ? 
Immo uero abi , aliquam puero nutricem para . 
Non hoc de nihilost quod Laches me nunc conuentam esse expetit ; nec pol me multum fallit quin quod suspicor sit quod uelit . 
Videndumst ne minu propter iram hanc impetrem quam possiem , aut nequid faciam plus quod post me minu fecisse satiu sit . 
Adgrediar . 
Bacchi , salue . 
Salue , Lache . 
Credo edepol te non nil mirari , Bacchis , quid sit quapropter te huc foras puerum euocare iussi . 
Ego pol quoque etiam timida sum quom uenit mi in mentem quae sim , ne nomen mihi quaesti obsiet ; nam mores facile tutor . 
Si uera dici nil tibist a me pericli , mulier ; nam iam aetate ea sum ut non siet peccato mi ignosci aequom : quo magis omnis res cautius ne temere faciam adcuro . 
Nam si id facis facturaue es bonas quod par est facere , inscitum offerre iniuriam tibi inmerenti iniquom est . 
Est magna ecastor gratia de istac re quam tibi habeam ; nam qui post factam iniuriam se expurget parum mi prosit . 
Sed quid istuc est ? 
Meum receptas filium ad te Pamphilum . 
Ah . 
Sine dicam : uxorem hanc priu quam duxit , uostrum amorem pertuli . 
Mane : nondum etiam dixi id quod uolui . 
Hic nunc uxorem habet quaere alium tibi firmiorem dum tibi tempu consulendi est ; nam neque ille hoc animo erit aetatem neque pol tu eadem istac aetate . 
Quis id ait ? 
Socrus . 
Men ? 
Te ipsam : et filiam abduxit suam , puerumque ob eam rem clam uoluit , natu qui est , exstinguere . 
Aliud si scirem qui firmare meam apud uos possem fidem sanctius quam iusiurandum , id pollicerer tibi , Lache , me segregatum habuisse , uxorem ut duxit , a me Pamphilum . 
Lepida es . 
Sed scin quid uolo potius sodes facias ? 
Quid uis ? 
Cedo . 
Eas ad mulieres huc intro atque istuc iusiurandum idem polliceare illis . 
Exple animum is teque hoc crimine expedi . 
Faciam quod pol , si esset alia ex hoc quaestu , haud faceret , scio , ut de tali causa nuptae mulieri se ostenderet . 
Sed nolo esse falsa fama gnatum suspectum tuom , nec leuiorem uobis , quibus est minime aequom , eum uiderier inmerito ; nam meritu de me est quod queam illi ut commodem . 
Facilem beniuolumque lingua tua iam tibi me reddidit : nam non sunt solae arbitratae haec ; ego quoque etiam credidi . 
Nunc quam ego te esse praeter nostram opinionem comperi , fac eadem ut sis porro : nostra utere amicitia ut uoles . 
Aliter si facies reprimam me ne aegre quicquam ex me audias . 
Verum hoc moneo unum , qualis sim amicus aut quid possiem potiu quam inimicus , periclum facias . 
Nil apud me tibi defieri patiar , quin quod opu sit benigne praebeatur . 
Sed quom tu satura atque ebria eri , puer ut satur sit facito . 
Noster socer , uideo , uenit : puero nutricem adducit . 
Phidippe , Bacchis deierat persancte Haecin east ? 
Haec est . 
Nec pol istae metuont deos neque eas respicere deos opinor . 
Ancillas dedo : quolubet cruciatu per me exquire . 
Haec res hic agitur : Pamphilo me facere ut redeat uxor oportet : quod si perficio non paenitet me famae , solam fecisse id quod aliae meretrices facere fugitant . 
Phidippe , nostras mulieres suspectas fuisse falso nobis in re ipsa inuenimus : porro hanc nunc experiamur . 
Nam si compererit crimini tua se uxor credidisse , missam iram faciet ; sin autem est ob eam rem iratu gnatus quod peperit uxor clam , id leuest : cito ab eo haec ira abscedet . 
Profecto in hac re nil malist quod sit discidio dignum . 
Velim quidem hercle . 
Exquire : adest : quod sati sit faciet ipsa . 
Quid mihi istaec narras ? 
An quia non tute ipse dudum audisti de hac re animu meus ut sit , Laches ? 
Illis modo explete animum . 
Quaeso edepol , Bacchi , quod mihi es pollicita tute ut serues . 
Ob eam rem uin ego introeam ? 
I , atque exple animum is , coge ut credant . 
Eo , etsi scio pol is fore meum conspectum inuisum hodie . 
Nam nupta meretrici hostis est , a uiro ubi segregatast . 
At haec amicae erunt , ubi quam ob rem adueneris resciscent . 
At easdem amicas fore tibi promitto rem ubi cognorint ; nam illas errore et te simul suspicione exsolues . 
Perii , pudet Philumenae . 
Me sequimini huc intro ambae . 
Quid est quod mihi malim quam quod huic intellego euenire , ut gratiam ineat sine suo dispendio et mihi prosit ? 
Nam si est ut haec nunc Pamphilum uere ab se segregarit , scit sibi nobilitatem ex eo et rem natam et gloriam esse : referet gratiam ei unaque nos sibi opera amicos iunget . 
Edepol ne meam erus esse operam deputat parui preti , qui ob rem nullam misit frustra ubi totum desedi diem , Myconium hospitem dum exspecto in arce Callidemidem . 
Itaque ineptus hodie dum illi sedeo , ut quisque uenerat , accedebam : " adulescens , dicdum quaeso mi , es tu Myconius " ? 
" non sum " . 
" At Callidemides " ? 
" Non " . 
" Hospitem ecquem Pamphilum hic habes " ? 
Omnes negabant : neque eum quemquam esse arbitror . 
Denique hercle iam pudebat : abii . 
Sed quid Bacchidem ab nostro adfine exeuntem uideo ? 
Quid huic hic est rei ? 
Parmeno , opportune te offers : propere curre ad Pamphilum . 
Quid eo ? 
Dic me orare ut ueniat . 
Ad te ? 
Immo ad Philumenam . 
quid rei est ? 
Tua quod nil refert percontari desinas . 
Nil aliud dicam ? 
Etiam : cognosse anulum illum Myrrinam gnatae suae fuisse quem ipsus olim mi dederat . 
Scio . 
Tantumne est ? 
Tantum : aderit continuo hoc ubi ex te audiuerit . 
Sed cessas ? 
Minime equidem ; nam hodie mihi potestas haud datast ; ita cursando atque ambulando totum hunc contriui diem . 
Quantam obtuli aduentu meo laetitiam Pamphilo hodie ! 
Quot commodas res attuli ! 
Quot autem ademi curas ! 
Gnatum ei restituo , qui paene harunc ipsiusque opera periit ; uxorem , quam numquam est ratus posthac se habiturum , reddo ; qua re suspectu suo patri et Phidippo fuit , exsolui : hic adeo his rebus anulus fuit initium inueniundis . 
Nam memini abhinc mensis decem fere ad me nocte prima confugere anhelantem domum sine comite , uini plenum , cum hoc anulo : extimui ilico : " mi Pamphile " , inquam " amabo , Quid exanimatus obsecro ? 
Aut unde anulum istum nactus ? 
Dic mi " . 
Ille alias res agere se simulare . 
Postquam id uideo , nescioquid suspicarier mage coepi , instare ut dicat . 
Homo se fatetur ui in uia nescioquam compressisse , dicitque sese illi anulum , dum luctat , detraxisse . 
Eum haec cognouit Myrrina in digito modo me habente rogat unde sit : narro omnia haec : inde est cognitio facta Philumenam compressam esse ab eo et filium inde hunc natum . 
Haec tot propter me gaudia illi contigisse laetor : etsi hoc meretrices aliae nolunt ; neque enim est in rem nostram ut quisquam amator nuptiis laetetur . 
Verum ecastor numquam animum quaesti gratia ad malas adducam partis . 
Ego dum illo licitumst usa sum benigno et lepido et comi . 
Incommode mihi nuptiis euenit , factum fateor : at pol me fecisse arbitror ne id merito mi eueniret . 
Multa ex quo fuerint commoda , eius incommoda aequomst ferre . 
Vide , mi Parmeno , etiam sodes ut mi haec certa et clara attuleris , ne me in breue conicias tempu gaudio hoc falso frui . 
Visumst . 
Certen ? 
Certe . 
Deu sum si hoc itast . 
Verum reperies . 
Manedum sodes : timeo ne aliud credam atque aliud nunties . 
Maneo . 
Sic te dixe opinor , inuenisse Myrrinam Bacchidem anulum suom habere . 
Factum . 
Eum quem olim ei dedi : eaque hoc te mihi nuntiare iussit . 
Itanest factum ? 
Ita , inquam . 
Quis me est fortunatior uenustatique adeo plenior ? 
Egon pro hoc te nuntio qui donem ? 
Qui ? 
Qui ? 
Nescio . 
At ego scio . 
Quid ? 
Nihilo enim ; nam neque in nuntio neque . 
In me ipso tibi boni quid sit scio . 
Egon qui ab Orco mortuom me reducem in lucem feceris sinam sine munere a me abire ? 
Ah nimium me ignauom putas . 
Sed Bacchidem eccam uideo stare ante ostium : me exspectat credo : adibo . 
Salue , Pamphile . 
O Bacchis , o mea Bacchi , seruatrix mea ! 
factum et uolup est . 
Factis ut credam facis ; antiquamque adeo tuam uenustatem obtines ut uoluptati obitu sermo aduentu tuo , quoquomque adueneris , semper siet . 
At tu ecastor morem antiquom atque ingenium obtines ut unus hominum homo te uiuat numquam quisquam blandior . 
Hahahae , tun mihi istuc ? 
Recte amasti , Pamphile , uxorem tuam ; nam numquam ante hunc diem meis oculis eam , quod nossem , uideram : perliberali uisast . 
Dic uerum . 
Ita me di ament , Pamphile . 
Dic mi , harunc rerum numquid dixti iam patri ? 
Nil . 
Neque opus est adeo muttito . 
Placit non fieri hoc itidem ut in comoediis omnia omnes ubi resciscunt . 
Hic quos par fuerat resciscere sciunt ; quos non autem aequomst scire neque resciscent neque scient . 
Immo etiam qui hoc occultari facilius credas dabo . 
Myrrina ita Phidippo dixit iureiurando meo se fidem habuisse et propterea te sibi purgatum . 
Optumest : speroque hanc rem esse euenturam nobis ex sententia . 
Ere , licetne scire ex te hodie , quid sit quod feci boni ? 
Aut quid istuc est quod uos agiti ? 
Non licet . 
Tamen suspicor : ego hunc ab Orco mortuom quo pacto ! 
Nescis , Parmeno , quantum hodie profueris mihi et ex quanta aerumna extraxeris . 
Immo uero scio , neque inprudens feci . 
Ego istuc sati scio . 
An temere quicquam Parmeno praetereat quod facto usu sit ? 
Sequere me intro , Parmeno . 
Sequor . 
Equidem plus hodie boni feci inprudens quam sciens ante hunc diem umquam . 
Plaudite ! 
