Haec tibi , rex , Phoebus lunatis cornibus edo : nomen si pergis aeuo celebrare perenni , urbs tibi condenda est qua stat Proteia tellus , praesidet et numen cui Ditis mundipotentis uertice quinqueiugo rerum secreta gubernans . 
Prae cuncta uitae commoda est mortalibus de fine uitae semper esse nescium quibusque metis fata claudantur sui . 
mens quippe homulli non uidet uariantia , quod haec reformet perpes aeuiternitas . 
nam si facessat casuum scientia , laeta est timoris omnis ignoratio . 
quare id putato tute commodissimum , si spes futuri nullo foedetur metu . 
ergo hisce quae fas instruere ut praescias . 
tu nam leuatus nostra praepotentia quaecumque gens sit obuia sternes manu tuncque haec reuises animo , liber artubus . 
urbs uero , quam nunc erigis mundi decus , nitore surget cunctis exoptabilis saeclis , uirescens temporum recursibus unaque semper fulta beatitudine , frequens deorum templis atque numine decusque uincens ciuium concordia . 
optata sedes uitae quale tum capit cunabulisque gratio genitalibus . 
quippe ipse laetis coetibus praesul cluo interminatis saeculorum cursibus , fundata quod sit tellus hisce legibus ridens sereno uel corusco lumine . 
quippe austri solum sontibus iam libera flabris , fouetur blandius spirantibus , ne quid potentum saeuitudo daemonum exim noceret imperioso numine . 
est namque fatum motibus nutantibus telluris huius penita contremiscere famemque nosse celere perfunctam metu , tractus luales atque bella percita . 
enim facessent ista ceu si somnium . 
te semper reges multigenarum gentium honore diuum summo cultu exambient astris receptum caelitumque congregem , quorum frequente cultu sit beatior tuosque praestas numine augustissimo . 
haec quippe sedes corpori est caelum tuo . 
nunc ipse quis sim mente bibula percipe nomenque nostrum ex hisce numeris collige : sub Graia primum biscentena littera unum repone numerum et centum dehinc unumque post id , tunc quater uiginti sint decemque iuxtim eaque sit nouissima , quae prima fixa est , idque sit nomen mihi . 
Caerulea hinc illi Saturnius adnuit arce , aurea caesaries quam cingit nutibus almis . 
Hinc primus extat Aeacus Iouis proles atque inde Peleus Phthiae regna possedit , quo tu subortus inclyta cluis proles . 
Pyrrhusque post id nobile adserit sanguen , quem subsecuta est Pieli fama non dispar ; Pielique proles Eubius dehinc regnat . 
post Nessus ardens excipit domus nomen Argusque post id , qui potens fuit Xanthi ; ex hoc Arete nobilis genus ducit . 
Areta natus Priami nomen accepit , Tryinus unde et Eurymachus post illum , ex quo Lycus fit diues et dehinc Castor . 
Castore natus est Dromon , qui dat Phocum . 
atque hinc suborta est Metrias , quae suscepit Neoptolemei nominis uicem dignam , cui substitutus Charopus ; hic Molossorum regni potitus auctor extitit stirpis nostrae eritque uiscus inclytum matris e qua subortus uestro sanguini adnector , quaesoque nomen adseras tuum nobis bellisque praestes gloriasque subtexas uelut feracis seminis capiens fructum , quod cuncta late spatia terrae peruadat ; unaque metis nostra fac Phaethonteis regna explicari mundus adserat cunctus . 
Maiugena Alcides et Pollux caestibus auctor arte sua Thebis reditum cultumque dedere . 
Accipe quae regis sedes cultusque dicetur : urbs colitur Nili propter umbrosa fluenta , aequoris in gremio , cereali diues anona , nomine Amazonidos quae dicitur inclyta Memphis . 
hic sibi templa dari secreta sede recepto iussit cornigeri genitus sub honore Lyaei . 
