Ne quis miretur qui sim , paucis eloquar . 
Ego Lar sum familiaris ex hac familia unde exeuntem me aspexistis . 
Hanc domum iam multos annos est quom possideo et colo patri auoque iam huiius qui nunc hic habet , sed mihi auos huiius opsecrans concredidit auri thensaurum clam omnis : in medio foco defodit , uenerans me ut id seruarem sibi . 
Is quoniam moritur ( ita auido ingenio fuit ) , numquam indicare id filio uoluit suo , inopemque optauit potius eum relinquere quam eum thensaurum commostraret filio ; agri reliquit ei non magnum modum , quo cum labore magno et misere uiueret . 
Vbi is obiit mortem qui mi id aurum credidit , coepi opseruare , ecqui maiorem filius mihi honorem haberet quam eius habuisset pater . 
Atque ille uero minu minusque impendio curare minuque me impertire honoribus . 
Item a me contra factum est , nam item obiit diem . 
Is ex se hunc reliquit qui hic nunc habitat filium pariter moratum ut pater auosque huiius fuit . 
Huic filia una est . 
Ea mihi cottidie aut ture aut uino aut aliqui semper supplicat , dat mihi coronas . 
Eius honoris gratia feci thensaurum ut hic reperiret Euclio , quo illam facilius nuptum , si uellet , daret . 
Nam compressit eam de summo adulescens loco . 
Is scit adulescens quae sit quam compresserit , illa illum nescit , neque compressam autem pater . 
Eam ego hodie faciam ut hic senex de proxumo sibi uxorem poscat . 
Id ea faciam gratia quo ille eam facilius ducat qui compresserat . 
Et hic qui poscet eam sibi uxorem senex , is adulescentis illius est auonculus , qui illam stuprauit noctu , Cereris uigiliis . 
Sed hic senex iam clamat intus ut solet . 
Anum foras extrudit , ne sit conscia . 
Credo aurum inspicere uolt , ne surruptum siet . 
Exi , inquam , age exi : exeundum hercle tibi hinc est foras , circumspectatrix cum oculis emissiciis . 
Nam qur me miseram uerberas ? 
Vt misera sis atque ut te dignam mala malam aetatem exigas . 
Nam qua me nunc caussa extrusisti ex aedibus ? 
Tibi ego rationem reddam , stimulorum seges ? 
illuc regredere ab ostio . 
Illuc sis uide , ut incedit . 
At scin quo modo tibi res se habet ? 
Si hercle hodie fustem cepero aut stimulum in manum , testudineum istum tibi ego grandibo gradum . 
Vtinam me diui adaxint ad suspendium potius quidem quam hoc pacto apud te seruiam . 
At ut scelesta sola se cum murmurat ! 
Oculos hercle ego istos , inproba , ecfodiam tibi , ne me opseruare possis quid rerum geram . 
Apscede etiam nunc etiam nunc etiam ohe , istic astato . 
Si hercle tu ex istoc loco digitum transuorsum aut unguem latum excesseris aut si respexis , donicum ego te iussero , continuo hercle ego te dedam discipulam cruci . 
Scelestiorem me hac anu certo scio uidisse numquam , nimique ego hanc metuo male ne mi ex insidiis uerba inprudenti duit neu persentiscat aurum ubi est apsconditum , quae in occipitio quoque habet oculos pessuma . 
Nunc ibo ut uisam , estne ita aurum ut condidi , quod me sollicitat plurumis miserum modis . 
Noenum mecastor quid ego ero dicam meo malae rei euenisse quamue insaniam queo comminisci ; ita me miseram ad hunc modum deciens die uno saepe extrudit aedibus . 
Nescio pol quae illunc hominem intemperiae tenent : peruigilat noctes totas , tum autem interdius quasi claudus sutor domi sedet totos dies . 
Neque iam quo pacto celem erilis filiae probrum , propinqua partitudo quoi appetit , queo comminisci ; neque quicquam meliust mihi , ut opinor , quam ex me ut unam faciam litteram longum , laqueo collum quando opstrinxero . 
Nunc defaecato demum animo egredior domo , postquam perspexi salua esse intus omnia . 
Redi nunciam intro atque intus serua . 
Quippini ? 
ego intus seruem ? 
an ne quis aedis auferat ? 
nam hic apud nos nihil est aliud quaesti furibus , ita inaniis sunt oppletae atque araneis . 
Mirum quin tua me caussa faciat Iuppiter Philippum regem aut Dareum , triuenefica . 
Araneas mi ego illas seruari uolo . 
Pauper sum ; fateor , patior ; quod di dant fero . 
Abi intro , occlude ianuam . 
Iam ego hic ero . 
Caue quemquam alienum in aedis intro miseris . 
Quod quispiam ignem quaerat , exstingui uolo , ne caussae quid sit quod te quisquam quaeritet . 
Nam si ignis uiuet , tu exstinguere extempulo . 
Tum aquam aufugisse dicito , si quis petet . 
Cultrum , securim , pistillum , mortarium , quae utenda uasa semper uicini rogant , fures uenisse atque apstulisse dicito . 
Profecto in aedis meas me apsente neminem uolo intro mitti . 
Atque etiam hoc praedico tibi , si Bona Fortuna ueniat , ne intro miseris . 
Pol ea ipsa credo ne intro mittatur cauet , nam ad aedis nostras nusquam adiit quaquam prope . 
Tace atque abi intro . 
Taceo atque abeo . 
Occlude sis fores ambobus pessulis . 
Iam ego hic ero . 
Discrucior animi , quia ab domo abeundum est mihi . 
nimis hercle inuitus abeo . 
Sed quid agam scio . 
Nam noster nostrae qui est magister curiae diuidere argenti dixit nummos in uiros ; id si relinquo ac non peto , omnes ilico me suspicentur , credo , habere aurum domi . 
Nam ueri simile non est hominem pauperem pauxillum parui facere quin nummum petat . 
Nam nunc quom celo sedulo omnis ne sciant , omnes uidentur scire et me benignius omnes salutant quam salutabant prius ; adeunt , consistunt , copulantur dexteras , rogitant me ut ualeam , quid agam , quid rerum geram . 
Nunc quo profectus sum ibo ; postidea domum me rusum quantum potero tantum recipiam . 
Velim te arbitrari med haec uerba , frater , meai fidei tuaique rei caussa facere , ut aequom est germanam sororem . 
Quamquam hau falsa sum nos odiosas haberi ; nam multum loquaces merito omnes habemur , nec mutam profecto repertam nullam esse aut hodie dicunt mulierem aut ullo in saeclo . 
Verum hoc , frater , unum tamen cogitato , tibi proxumam me mihique esse item te ; ita aequom est quod in rem esse utrique arbitremur et mihi te et tibi me consulere et monere ; neque occultum id haberi neque per metum mussari quin participem pariter ego te et tu me facias . 
Eo nunc ego secreto ted huc foras seduxi , ut tuam rem ego tecum hic loquerer familiarem . 
Da mi , optuma femina , manum . 
Vbi ea est ? 
quis ea est nam optuma ? 
Tu . 
Tune ais ? 
Si negas , nego . 
Decet tequidem uera proloqui ; nam optuma nulla potest eligi : alia alia peior , frater , est . 
Idem ego arbitror , nec tibi aduorsari certum est de istac red umquam , soror . 
Da mihi operam amabo . 
Tuast , utere atque impera , si quid uis . 
Id quod in rem tuam optumum esse arbitror , ted id monitum aduento . 
Soror , more tuo faci . 
Facta uolo . 
Quid est id , soror ? 
Quod tibi sempiternum salutare sit : liberis procreandis Ita di faxint Volo te uxorem domum ducere . 
Ei occidi ! 
Quid ita ? 
Quia mi misero cerebrum excutiunt tua dicta , soror : lapides loqueris . 
Heia , hoc face quod te iubet soror . 
Si lubeat , faciam . 
In rem hoc tuam est . 
Vt quidem emoriar priu quam ducam . 
Sed his legibu si quam dare uis , ducam : quae cras ueniat , perendie , soror , foras feratur ; his legibu quam dare uis ? 
cedo : nuptias adorna . 
Cum maxuma possum tibi , frater , dare dote ; sed est grandior natu : media est mulieris aetas . 
Eam si iubes , frater , tibi me poscere , poscam . 
Num non uis me interrogare te ? 
Immo , si quid uis , roga . 
Post mediam aetatem qui media ducit uxorem domum , si eam senex anum praegnatem fortuito fecerit , quid dubitas quin sit paratum nomen puero Postumus ? 
nunc ego istum , soror , laborem degam et deminuam tibi . 
Ego uirtute deum et maiorum nostrum diues sum satis . 
Istas magnas factiones , animos , dotes dapsilis , clamores , imperia , eburata uehicla , pallas , purpuram nil moror , quae in seruitutem sumptibus redigunt uiros . 
Dic mihi , si audes , quis ea est quam uis ducere uxorem ? 
Eloquar . 
Nostin hunc senem Euclionem ex proxumo pauperculum ? 
Noui , hominem hau malum mecastor . 
Eiius cupio filiam uirginem mi desponderi . 
Verba ne facias , soror . 
Scio quid dictura es : hanc esse pauperem . 
Haec pauper placet . 
Di bene uortant . 
Idem ego spero . 
Quid me ? 
num quid uis ? 
Vale . 
Et tu , frater . 
Ego conueniam Euclionem , si domi est . 
Sed eccum uideo . 
Nescio unde sese homo recipit domum . 
Praesagibat mi animus frustra me ire , quom exibam domo ; itaque abibam inuitus ; nam neque quisquam curialium uenit neque magister quem diuidere argentum oportuit . 
Nunc domum properare propero , nam egomet sum hic , animus domi est . 
Saluos atque fortunatus , Euclio , semper sies . 
Di te ament , Megadore . 
Quid tu ? 
recten atque ut uis uales ? 
Non temerarium est ubi diues blande appellat pauperem . 
Iam illic homo aurum scit me habere , eo me salutat blandius . 
Ain tu te ualere ? 
Pol ego hau perbene a pecunia . 
Pol si est animus aequos tibi , sat habes qui bene uitam colas . 
Anus hercle huic indicium fecit de auro , perspicue palam est , quoi ego iam linguam praecidam atque oculos ecfodiam domi . 
Quid tu solus tecum loquere ? 
Meam pauperiem conqueror . 
Virginem habeo grandem , dote cassam atque inlocabilem , neque eam queo locare quoiquam . 
Tace , bonum habe animum , Euclio . 
Dabitur , adiuuabere a me . 
Dic , si quid opust , impera . 
Nunc petit , quom pollicetur ; inhiat aurum ut deuoret . 
Altera manu fert lapidem , panem ostentat altera . 
nemini credo qui large blandust diues pauperi : ubi manum inicit benigne , ibi onerat aliquam zamiam . 
Ego istos noui polypos qui ubi quicquid tetigerunt tenent . 
Da mi operam parumper , si operaest , Euclio , id quod te uolo de communi re appellare mea et tua . 
Ei misero mihi , aurum mi intus harpagatum est . 
Nunc hic eam rem uolt , scio , mecum adire ad pactionem . 
Verum interuisam domum . 
Quo abis ? 
Iam reuortar ad te : nam est quod inuisam domum Credo edepol , ubi mentionem ego fecero de filia , mi ut despondeat , sese a me derideri rebitur ; neque illo quisquam est alter hodie ex paupertate parcior . 
Di me seruant , salua res est . 
Saluom est si quid non perit . 
Nimi male timui . 
Priu quam intro redii , exanimatus fui . 
Redeo ad te , Megadore , si quid me uis . 
Habeo gratiam . 
Quaeso , quod te percontabor , ne id te pigeat proloqui . 
Dum quidem ne quid perconteris quod non lubeat proloqui . 
Dic mihi , quali me arbitrare genere prognatum ? 
Bono . 
Quid fide ? 
Bona . 
Quid factis ? 
Neque malis neque inprobis . 
Aetatem meam scis ? 
Scio esse grandem , item ut pecuniam . 
Certe edepol equidem te ciuem sine mala omni malitia semper sum arbitratus et nunc arbitror . 
Aurum huic olet . 
Quid nunc me uis ? 
Quoniam tu me et ego te qualis sis scio , quae res recte uortat mihique tibique tuaeque filiae , filiam tuam mi uxorem posco . 
Promitte hoc fore . 
Heia , Megadore , hau decorum facinus tuis factis facis , ut inopem atque innoxium aps te atque aps tuis me inrideas . 
Nam de te neque re neque uerbis merui uti faceres quod facis . 
Neque edepol ego te derisum uenio neque derideo , neque dignum arbitror . 
Qur igitur poscis meam gnatam tibi ? 
Vt propter me tibi sit melius mihique propter te et tuos . 
Venit hoc mihi , Megadore , in mentem , ted esse hominem diuitem , factiosum , me item esse hominem pauperum pauperrumum ; nunc si filiam locassim meam tibi , in mentem uenit te bouem esse et me esse asellum : ubi tecum coniunctus siem , ubi onus nequeam ferre pariter , iaceam ego asinus in luto , tu me bos magis hau respicias gnatus quasi numquam siem . 
Et te utar iniquiore et meu me ordo inrideat , neutrubi habeam stabile stabulum , si quid diuorti fuat : asini me mordicibus scindant , boues incursent cornibus . 
Hoc magnum est periclum , ab asinis ad boues transcendere . 
Quam ad probos propinquitate proxume te adiunxeris , tam optumumst . 
Tu condicionem hanc accipe , ausculta mihi , atque eam desponde mi . 
At nihil est dotis quod dem . 
Ne duas . 
Dum modo morata recte ueniat , dotata est satis . 
Eo dico , ne me thensauros repperisse censeas . 
Noui , ne doceas . 
Desponde . 
Fiat . 
Sed pro Iuppiter , num ego disperii ? 
Quid tibi est ? 
Quid crepuit quasi ferrum modo ? 
Hic apud me hortum confodere iussi . 
Sed ubi hic est homo ? 
Abiit neque me certiorem fecit . 
Fastidit mei , quia uidet me suam amicitiam uelle : more hominum facit ; nam si opulentus it petitum pauperioris gratiam , pauper metuit congrediri , per metum male rem gerit . 
Idem , quando occasio illaec periit , post sero cupit . 
Si hercle ego te non elinguandam dedero usque ab radicibus , impero auctorque sum ut tu me quoiuis castrandum loces . 
Video hercle ego te me arbitrari , Euclio , hominem idoneum , quem senecta aetate ludos facias , hau merito meo . 
Neque edepol , Megadore , facio , neque , si cupiam , copia est . 
Quid nunc ? 
etiam mihi despondes filiam ? 
Illis legibus , cum illa dote quam tibi dixi . 
Sponden ergo ? 
Spondeo . 
Istuc di bene Ita di faxint . 
Illud facito ut memineris , conuenisse ut ne quid dotis mea ad te adferret filia . 
Memini . 
At scio quo uos soleatis pacto perplexarier : pactum non pactum est , non pactum pactum est , quod uobis lubet . 
Nulla controuorsia mihi tecum erit . 
Sed nuptias num quae caussa est hodie quin faciamus ? 
Immo edepol optuma . 
Ibo igitur , parabo . 
Numquid me uis ? 
Istuc i et uale . 
Heus , Strobile , sequere propere me ad macellum strenue . 
Illic hinc abiit . 
Di inmortales , opsecro , aurum quid ualet ! 
Credo ego illum iam indaudisse mi esse thensaurum domi . 
Id inhiat , ea adfinitatem hanc opstinauit gratia . 
Vbi tu es quae deblaterauisti iam uicinis omnibus meae me filiae daturum dotem ? 
heus , Staphyla , te uoco . 
Ecquid audis ? 
uascula intus pure propera atque elue : filiam despondi ego : hodie huic nuptum Megadoro dabo . 
Di bene uortant . 
Verum ecastor non potest , subitum est nimis . 
Tace atque abi . 
Curata fac sint quom a foro redeam domum ; atque aedis occlude ; iam ego hic adero . 
Quid ego nunc agam ! 
Nunc nobis prope adest exitium , mihi atque erili filiae , nunc probrum atque partitudo prope adest ut fiat palam ; quod celatum atque occultatum est usque adhuc , nunc non potest . 
Ibo intro , ut erus quae imperauit facta , quom ueniat , sient . 
Nam ecastor malum maerore metuo ne mixtum bibam . 
Postquam opsonauit erus et conduxit coquos tibicinasque hasce apud forum , edixit mihi ut dispertirem opsonium hic bifariam . 
Mequidem hercle , dicam propalam , non diuides ; si quo tu totum me ire uis , operam dabo . 
Bellum et pudicum uero prostibulum popli . 
Post si quis uellet , te hau non uelles diuidi . 
Atque ego istuc , Anthrax , aliouorsum dixeram , non istuc quod tu insimulas . 
Sed erus nuptias meus hodie faciet . 
Quoiius ducit filiam ? 
Vicini huius Euclionis hinc e proxumo . 
Ei adeo opsoni hinc iussit dimidium dari , coquom alterum itidemque alteram tibicinam . 
Nempe huc dimidium dicis , dimidium domum ? 
Nemp sicut dicis . 
Quid ? 
hic non poterat de suo senex opsonari filiai nuptiis ? 
Vah ! 
Quid negotist ? 
Quid negoti sit rogas ? 
pumex non aeque est ardus atque hic est senex . 
Ain tandem ? 
Ita esse ut dicis ! 
Tute existuma : existumat suam rem periisse seque eradicarier . 
Quin diuom atque hominum clamat continuo fidem , de suo tigillo fumus si qua exit foras . 
Quin , quom it dormitum , follem opstringit ob gulam . 
Qur ? 
Ne quid animae forte amittat dormiens . 
Etiamne opturat inferiorem gutturem , ne quid animai forte amittat dormiens ? 
Haec mihi te ut tibi med aequom est , credo , credere . 
Immo equidem credo . 
At scin etiam quomodo ? 
Aquam hercle plorat , quom lauat , profundere . 
Censen talentum magnum exorari pote ab istoc sene , ut det qui fiamus liberi ? 
Famem hercle utendam si roges , numquam dabit . 
Quin ipsi pridem tonsor unguis dempserat : conlegit , omnia apstulit praesegmina . 
Edepol mortalem parce parcum praedicas . 
Censen uero adeo ess parcum et misere uiuere ? 
pulmentum pridem eripuit ei miluos : homo ad praetorem deplorabundus uenit ; infit ibi postulare plorans , eiulans , ut sibi liceret miluom uadarier . 
Sescenta sunt quae memorem , si sit otium . 
Sed uter uostrorum est celerior ? 
memora mihi . 
Ego , ut multo melior . 
Coquom ego , non furem rogo . 
Coquom ergo dico . 
Quid tu ais ? 
Sic sum ut uides . 
Coquos ille nundinalest , in nonum diem solet ire coctum . 
Tun , trium litterarum homo , me uituperas ? 
fur . 
Etiam fur , trifurcifer . 
Tace nunciam tu , atque agnum hinc uter est pinguior cape atque abi intro ad nos . 
Licet . 
Tu , Congrio , hunc sume atque abi intro illo , et uos illum sequimini . 
Vos ceteri ite huc ad nos . 
Hercle iniuria dispertiuisti : pinguiorem agnum isti habent . 
At nunc tibi dabitur pinguior tibicina . 
I sane cum illo , Phrugia . 
Tu autem , Eleusium , huc intro abi ad nos . 
O Strobile subdole , huccine detrusti me ad senem parcissumum ? 
ubi si quid poscam , usque ad rauim poscam prius quam quicquam detur . 
Stultus , et sine gratia est ibi recte facere , quando quod facias perit . 
Qui uero ? 
Rogitas ? 
iam principio in aedibus turba istic nulla tibi erit : siquid uti uoles , domo aps te adferto , ne operam perdas poscere . 
Hic autem apud nos magna turba ac familia est , supellex , aurum , uestis , uasa argentea : ibi si perierit quippiam ( quod te scio facile apstinere posse , si nihil obuiam est ) , dicant : coqui apstulerunt , comprehendite , uincite , uerberate , in puteum condite . 
Horum tibi istic nihil eueniet ( quippe qui ubi quid surrupias nihil est ) . 
Sequere hac me . 
Sequor . 
Heus , Staphyla , prodi atque ostium aperi . 
Qui uocat ? 
Strobilus . 
Quid uis ? 
Hos ut accipias coquos tibicinamque opsoniumque in nuptias . 
Megadorus iussit Euclioni haec mittere . 
Cererin , Strobile , has sunt facturi nuptias ? 
Qui ? 
Quia temeti nihil allatum intellego . 
At iam adferetur , si a foro ipsus redierit . 
Ligna hic apud nos nulla sunt . 
Sunt asseres ? 
Sunt pol . 
Sunt igitur ligna , ne quaeras foris . 
Quid , inpurate ? 
quamquam Volcano studes , cenaene caussa aut tuae mercedis gratia nos nostras aedis postulas comburere ? 
Hau postulo . 
Duc istos intro . 
Sequimini . 
Curate . 
Ego interuisam quid faciant coqui ; quos pol ut ego hodie seruem cura maxuma est . 
Nisi unum hoc faciam , ut in puteo cenam coquant : ind coctam susum subducemus corbulis . 
Si autem deorsum comedent si quid coxerint , superi incenati sunt et cenati inferi . 
Sed uerba hic facio , quasi negoti nil siet , rapacidarum ubi tantum siet in aedibus . 
Volui animum tandem confirmare hodie meum , ut bene haberem me filiai nuptiis . 
Venio ad macellum , rogito piscis : indicant caros ; agninam caram , caram bubulam , uitulinam , cetum , porcinam : cara omnia . 
Atque eo fuerunt cariora , aes non erat . 
Abeo iratus illinc , quoniam nihil est qui emam . 
Ita illis inpuris omnibus adii manum . 
Deinde egomet mecum cogitare interuias occepi : festo die si quid prodegeris , profesto egere liceat , nisi peperceris . 
Postquam hanc rationem uentri cordique edidi , accessit animus ad meam sententiam , quam minimo sumptu filiam ut nuptum darem . 
Nunc tusculum emi et hasc coronas floreas : haec imponentur in foco nostro Lari , ut fortunatas faciat gnatae nuptias . 
Sed quid ego apertas aedis nostras conspicor ? 
et strepitust intus . 
Numnam ego compilor miser ? 
Aulam maiorem , si pote , ex uicinia pete : haec est parua , capere non quit . 
Ei mihi , perii hercle . 
Aurum rapitur , aula quaeritur . 
Nimirum occidor , nisi ego intro huc propere propero currere . 
Apollo , quaeso , subueni mi atque adiuua , confige sagittis fures thensaurarios , qui in re tali iam subuenisti antidhac . 
Sed cesso priu quam prosus perii currere . 
Dromo , desquama piscis . 
Tu , Machaerio , congrum , murenam exdorsua quantum potest . 
Ego hinc artoptam ex proxumo utendam peto a Congrione . 
Tu istum gallum , si sapis , glabriorem reddes mihi quam uolsus ludiust . 
Sed quid hoc clamoris oritur hinc ex proxumo ? 
coqui hercle , credo , faciunt officium suom . 
Fugiam intro , ne quid hic itidem turbae fuat . 
Attatae ! 
Ciues , populares , incolae , accolae , aduenae omnes , date uiam qua fugere liceat , facite totae plateae pateant . 
Neque ego umquam nisi hodie ad Bacchas ueni in bacchanal coquinatum , ita me miserum et meos discipulos fustibus male contuderunt . 
Totus doleo atque oppido perii , ita me iste habuit senex gymnasium ; attat , perii hercle ego miser , aperit bacchanal , adest , sequitur . 
ipsu magister me docuit . 
Neque ligna ego usquam gentium praeberi uidi pulchrius , itaque omnis exegit foras , me atque hos , onustos fustibus . 
Redi . 
Quo fugis nunc ? 
tene , tene . 
Quid , stolide , clamas ? 
Quia ad trisuiros iam ego deferam nomen tuom . 
Quam ob rem ? 
Quia cultrum habes . 
Coquom decet . 
Quid comminatus mihi ? 
Istuc male factum arbitror , quia non latu fodi . 
Homo nullust te scelestior qui uiuat hodie , neque quoi ego de industria amplius male plus lubens faxim . 
Pol etsi taceas , palam id quidem est : res ipsa testest ; ita fustibus sum mollior magi quam ullu cinaedus . 
Sed quid tibi nos tactiost , mendice homo ? 
Quae res ? 
etiam rogitas ? 
an quia minus quam aequom erat feci ? 
Sine , at hercle cum magno malo tuo , si hoc caput sentit . 
Pol ego hau scio quid post fuat : tuom nunc caput sentit . 
Sed in aedibus quid tibi meis nam erat negoti me apsente , nisi ego iusseram ? 
uolo scire . 
Tace ergo . 
Quia uenimu coctum ad nuptias . 
Quid tu , malum , curas utrum crudum an coctum ego edim , nisi tu mi es tutor ? 
Volo scire , sinas an non sinas nos coquere hic cenam ? 
Volo scire ego item , meae domi mean salua futura ? 
Vtinam mea mihi modo auferam , quae ad te tuli , salua : me hau paenitet , tua ne expetam . 
Scio , ne doce , noui . 
Quid est qua prohibes nunc gratia nos coquere hic cenam ? 
quid fecimus , quid diximus tibi secu quam uelles ? 
Etiam rogitas , sceleste homo , qui angulos omnis mearum aedium et conclauium mihi peruium facitis ? 
ibi ubi tibi erat negotium , ad focum si adesses , non fissile auferres caput : merito id tibi factum est . 
adeo ut tu meam sententiam iam noscere possis : si ad ianuam huc accesseris , nisi iussero , propius , ego te faciam miserrumus mortalis uti sis . 
Scis iam meam sententiam . 
Quo abis ? 
redi rusum . 
Ita me bene amet Lauerna , te iam iam , nisi reddi mihi uasa iubes , pipulo te hic differam ante aedis . 
Quid ego nunc agam ? 
ne ego edepol ueni huc auspicio malo . 
Nummo sum conductus : plus iam medico mercedest opus . 
Hoc quidem hercle , quoquo ibo , mecum erit , mecum feram , neque isti id in tantis periclis umquam committam ut siet . 
Ite sane nunc intro omnes , et coqui et tibicinae , etiam intro duce , si uis , uel gregem uenalium , coquite , facite , festinate nunciam quantum lubet . 
Temperi , postquam impleuisti fusti fissorum caput . 
Intro abi : opera huc conducta est uostra , non oratio . 
Heus , senex , pro uapulando hercle ego aps te mercedem petam . 
Coctum ego , non uapulatum , dudum conductus fui . 
Lege agito mecum . 
Molestus ne sis . 
I cenam coque , aut abi in malum cruciatum ab aedibus . 
Abi tu modo . 
Illic hinc abiit . 
Di immortales , facinus audax incipit qui cum opulento pauper homine rem habere aut negotium . 
Veluti Megadorus temptat me omnibus miserum modis , qui simulauit mei honoris mittere huc caussa coquos : is ea caussa misit , hoc qui surruperent misero mihi . 
Condigne etiam meu med intus gallus gallinacius , qui erat anui peculiaris , perdidit paenissume . 
Vbi erat haec defossa , occepit ibi scalpurrire ungulis circumcirca . 
Quid opust uerbis ? 
ita mi pectus peracuit : capio fustem , optrunco gallum , furem manufestarium . 
Credo edepol ego illi mercedem gallo pollicitos coquos , si id palam fecisset . 
Exemi ex manu manubrium . 
Quid opust uerbis ? 
facta est pugna in gallo gallinacio . 
Sed Megadorus meus adfinis eccum incedit a foro . 
Iam hunc non ausim praeterire quin consistam et conloquar . 
Narraui amicis multis consilium meum de condicione hac . 
Euclionis filiam laudant . 
Sapienter factum et consilio bono . 
Nam meo quidem animo si idem faciant ceteri opulentiores , pauperiorum filias ut indotatas ducant uxores domum , et multo fiat ciuitas concordior , et inuidia nos minore utamur quam utimur , et illae malam rem metuant quam metuont magis , et nos minore sumptu simus quam sumus . 
In maxumam illuc populi partem est optumum ; in pauciores auidos altercatio est , quorum animis auidis atque insatietatibus neque lex neque sutor capere est qui possit modum . 
Namque hoc qui dicat " quo illae nubent diuites dotatae , si istuc ius pauperibus ponitur ? 
" quo lubeant nubant , dum dos ne fiat comes . 
Hoc si ita fiat , mores meliores sibi parent , pro dote quos ferant , quam nunc ferunt , ego faxim muli , pretio qui superant equos , sient uiliores Gallicis cantheriis . 
Ita me di amabunt ut ego hunc ausculto lubens . 
Nimi lepide fecit uerba ad parsimoniam . 
Nulla igitur dicat " equidem dotem ad te attuli maiorem multo quam tibi erat pecunia ; enim mihi quidem aequomst purpuram atque aurum dari , ancillas , mulos , muliones , pedisequos , salutigerulos pueros , uehicla qui uehar . 
" Vt matronarum hic facta pernouit probe ! 
Moribu praefectum mulierum hunc factum uelim . 
Nunc quoquo uenias plus plaustrorum in aedibus uideas quam ruri , quando ad uillam ueneris . 
Sed hoc etiam pulchrum est praequam ubi sumptus petunt . 
Stat fullo , phyrgio , aurufex , lanarius ; caupones patagiarii , indusiarii , flammarii , uiolarii , carinarii ; aut manulearii , aut murobatharii , propolae linteones , calceolarii ; sedentarii sutores diabathrarii , solearii astant , astant molocinarii ; petunt fullones , sarcinatores petunt ; strophiarii astant , astant semul zonarii . 
Iam hosce apsolutos censeas : cedunt , petunt treceni , quom stant thylacistae in atriis textores limbularii , arcularii . 
Ducuntur , datur aes . 
Iam apsolutos censeas , quom incedunt infectores corcotarii , aut aliqua mala crux semper est quae aliquid petat . 
Compellarem ego illum , ni metuam ne desinat memorare mores mulierum : nunc sic sinam . 
Vbi nugigerulis res soluta est omnibus , ibi ad postremum cedit miles , aes petit . 
Itur , putatur ratio cum argentario ; miles inpransus astat , aes censet dari . 
Vbi disputata est ratio cum argentario , etiam ipsus ultro debet argentario : spes prorogatur militi in alium diem . 
Haec sunt atque aliae multae in magnis dotibus incommoditates sumptusque intolerabiles . 
Nam quae indotata est , ea in potestate est uiri ; dotatae mactant et malo et damno uiros . 
Sed eccum adfinem ante aedis . 
Quid agis , Euclio ? 
Nimium lubenter edi sermonem tuom . 
An audiuisti ? 
Vsque a principio omnia . 
Tamen meo quidem animo aliquanto facias rectius , si nitidior sis filiai nuptiis . 
Pro re nitorem et gloriam pro copia qui habent , meminerunt sese unde oriundi sient . 
Neque pol , Megadore , mihi neque quoiquam pauperi opinione melius res structa est domi . 
Immo est quod satis est , et di faciant ut siet , et plus plusque istuc sospitent quod nunc habes . 
Illud mihi uerbum non placet , quod nunc habes . 
Tam hoc scit me habere quam egomet . 
Anu fecit palam . 
Quid tu te solus e senatu seuocas ? 
Pol ego te ut accusem merito meditabar . 
Quid est ? 
Quid sit me rogitas ? 
qui mihi omnis angulos furum impleuisti in aedibus misero mihi , qui mi intro misti in aedis quingentos coquos cum senis manibus , genere Geryonaceo ; quos si Argus seruet , qui oculeus totus fuit , quem quondam Ioni Iuno custodem addidit , is numquam seruet . 
Praeterea tibicinam , quae mi interbibere sola , si uino scatat , Corinthiensem fontem Pirenam potest . 
Tum opsonium autem Pol uel legioni sat est . 
Etiam agnum misi . 
Quo quidem agno sat scio magi curiosam nusquam esse ullam beluam . 
Volo ego ex te scire qui sit agnus curio . 
Quia ossa ac pellis totust , ita cura macet . 
Quin exta inspicere in sole ei uiuo licet : ita is pellucet quasi lanterna Punica . 
Caedundum conduxi ego illum . 
Tum tu idem optumumst loces ecferendum ; nam iam , credo , mortuost . 
Potare ego hodie , Euclio , tecum uolo . 
Non potem ego quidem hercle . 
At ego iussero cadum unum uini ueteris a me adferrier . 
Nolo hercle , nam mihi bibere decretum est aquam . 
Ego te hodie reddam madidum , si uiuo , probe , tibi quoi decretum est bibere aquam . 
Scio quam rem agat : ut me deponat uino , eam adfectat uiam , post hoc quod habeo ut commutet coloniam . 
Ego id cauebo , nam alicubi apstrudam foris . 
Ego faxo et operam et uinum perdiderit simul . 
Ego , nisi quid me uis , eo lauatum , ut sacruficem . 
Edepol ne tu , aula , multos inimicos habes atque istuc aurum quod tibi concreditum est . 
Nunc hoc mihi factust optumum , ut ted auferam , aula , in Fidei fanum : ibi apstrudam probe . 
Fides , nouisti me et ego te : caue sis tibi ne tu immutassis nomen , si hoc concreduo . 
Ibo ad te fretus tua , Fides , fiducia . 
Hoc est serui facinus frugi , facere quod ego persequor , ne morae molestiaeque imperium erile habeat sibi . 
Nam qui ero ex sententia seruire seruos postulat , in erum matura , in se sera condecet capessere . 
Sin dormitet , ita dormitet seruom sese ut cogitet . 
Nam qui amanti ero seruitutem seruit , quasi ego seruio , si erum uidet superare amorem , hoc serui esse officium reor , retinere ad salutem , non enim quo incumbat eo impellere . 
Quasi pueri qui nare discunt scirpea induitur ratis , qui laborent minu , facilius ut nent et moueant manus , eodem modo seruom ratem esse amanti ero aequom censeo , ut toleret , ne pessum abeat tamquam catapirateria . 
Eri ille imperium ediscat , ut quod frons uelit oculi sciant ; quod iubeat citis quadrigis citius properet persequi . 
Qui ea curabit apstinebit censione bubula , nec sua opera rediget umquam in splendorem compedis . 
Nunc eru meus amat filiam huiius Euclionis pauperis ; eam ero nunc renuntiatum est nuptum huic Megadoro dari . 
Is speculatum huc misit me , ut quae fierent fieret particeps . 
Nunc sine omni suspicione in ara hic adsidam sacra ; hinc ego et huc et illuc potero quid agant arbitrarier . 
Tu modo caue quoiquam indicassis aurum meum esse istic , Fides : non metuo ne quisquam inueniat , ita probe in latebris situmst . 
Edepol ne illic pulchram praedam agat , si quis illam inuenerit aulam onustam auri ; uerum id te quaeso ut prohibessis , Fides . 
Nunc lauabo , ut rem diuinam faciam , ne adfinem morer quin ubi accersat meam extemplo filiam ducat domum . 
Vide , Fides , etiam atque etiam nunc , saluam ut aulam aps te auferam : tuae fide concredidi aurum , in tuo luco et fano est situm . 
Di inmortales , quod ego hunc hominem facinus audiui loqui ? 
Se aulam onustam auri apstrusisse hic intus in fano Fidi . 
Caue tu illi fidelis , quaeso , potius fueris quam mihi . 
Atque hic pater est , ut ego opinor , huius erus quam amat meus . 
Ibo hinc intro , perscrutabor fanum , si inueniam uspiam aurum , dum hic est occupatus . 
Sed si repperero , o Fides , mulsi congialem plenam faciam tibi fideliam . 
Id adeo tibi faciam ; uerum ego mihi bibam , ubi id fecero . 
Non temere est quod coruos cantat mihi nunc ab laeua manu ; semul radebat pedibus terram et uoce croccibat sua : continuo meum cor coepit artem facere ludicram atque in pectus emicare . 
Sed ego cesso currere . 
I foras , lumbrice , qui sub terra erepsisti modo , qui modo nusquam comparebas , nunc quom compares peris . 
Edepol te , praestrigiator , miseris iam accipiam modis . 
Quae te mala crux agitat ? 
quid tibi mecum est commerci , senex ? 
quid me adflictas ? 
quid me raptas ? 
qua me caussa uerberas ? 
Verberabilissume , etiam rogitas , non fur , sed trifur ? 
Quid tibi surrupui ? 
Redde huc sis . 
Quid tibi uis reddam ? 
Rogas ? 
Nil equidem tibi apstuli . 
At illud quod tibi apstuleras cedo . 
Ecquid agis ? 
Quid agam ? 
Auferre non potes . 
Quid uis tibi ? 
Pone . 
Id quidem pol te datare credo consuetum , senex . 
Pone hoc sis , aufer cauillam , non ego nunc nugas ago . 
Quid ergo ponam ? 
quin tu eloquere quidquid est suo nomine . 
Non hercle equidem quicquam sumpsi nec tetigi . 
Ostende huc manus . 
em tibi , ostendi , eccas . 
Video . 
Age ostende etiam tertiam . 
Laruae hunc atque intemperiae insaniaeque agitant senem . 
Facin iniuriam mi ? 
Fateor , quia non pendes , maxumam . 
Atque id quoque iam fiet , nisi fatere . 
Quid fatear tibi ? 
Quid apstulisti hinc ? 
Di me perdant , si ego tui quicquam apstuli , niue adeo apstulisse uellem . 
Agedum , excutedum pallium . 
Tuo arbitratu . 
Ne inter tunicas habeas . 
Tempta qua lubet . 
Vah , scelestus quam benigne , ut ne apstulisse intellegam ! 
noui sycophantias . 
Age rusum . 
Ostende huc manum dexteram . 
em . 
Nunc laeuam ostende . 
Quin equidem ambas profero . 
Iam scrutari mitto . 
Redde huc . 
Quid reddam ? 
A , nugas agis , certe habes . 
Habeo ego ? 
quid habeo ? 
Non dico , audire expetis . 
Id meum , quidquid habes , redde . 
Insanis : perscrutatus es tuo arbitratu , neque tui me quicquam inuenisti penes . 
Mane , mane . 
Quis illic est ? 
quis hic intus alter erat tecum simul ? 
perii hercle : ill nunc intus turbat , hunc si amitto hic abierit . 
Postremo hunc iam perscrutaui , hic nihil habet . 
Abi quo lubet . 
Iuppiter te dique perdant . 
Hau male egit gratias . 
Ibo intro atque illi socienno tuo iam interstringam gulam . 
Fugin hinc ab oculis ? 
abin hinc annon ? 
Abeo . 
Caue sis te uideam . 
Emortuom ego me mauelim leto malo quam non ego illi dem hodie insidias seni . 
Nam hic iam non audebit aurum apstrudere : credo ecferet iam se cum et mutabit locum . 
Attat , fori crepuit . 
Senex eccum aurum ecfert foras . 
Tantisper huc ego ad ianuam concessero . 
Fide censebam maxumam multo fidem esse , ea subleuit os mihi paenissume : ni subuenisset coruos , periissem miser . 
Nimis hercle ego illum coruom ad me ueniat uelim qui indicium fecit , ut ego illic aliquid boni dicam ; nam quod edit tam duim quam perduim . 
Nunc hoc ubi apstrudam cogito solum locum . 
Siluani lucus extra murum est auius , crebro salicto oppletus . 
Ibi sumam locum . 
Certumst , Siluano potius credam quam Fide . 
Eugae , eugae , di me saluom et seruatum uolunt . 
Iam ego illuc praecurram atque inscendam aliquam in arborem indeque opseruabo aurum ubi apstrudat senex . 
Quamquam hic manere me erus sese iusserat ; certum est , malam rem potius quaeram cum lucro . 
Dixi tibi , mater , iuxta mecum rem tenes , super Euclionis filia . 
Nunc te opsecro resecroque , mater , quod dudum opsecraueram : fac mentionem cum aunculo , mater mea . 
Scis tute facta uelle me quae tu uelis , et istuc confido a fratre me impetrassere ; et caussa iusta est , siquidem ita est ut praedicas , te eam compressisse uinolentum uirginem . 
Egone ut te aduorsum mentiar , mater mea ? 
Perii , mea nutrix . 
Opsecro te , uterum dolet . 
Iuno Lucina , tuam fidem ! 
em , mater mea , tibi rem potiorem uideo : clamat , parturit . 
I hac intro mecum , gnate mi , ad fratrem meum , ut istuc quod me oras impetratum ab eo auferam . 
I , iam sequor te , mater . 
Sed seruom meum Strobilum miror ubi sit , quem ego me iusseram hic opperiri . 
Nunc ego mecum cogito : si mihi dat operam , me illi irasci iniurium est . 
Ibo intro , ubi de capite meo sunt comitia . 
Picis diuitiis , qui aureos montis colunt , ego solus supero . 
Nam istos reges ceteros memorare nolo , hominum mendicabula : ego sum ille rex Philippus . 
O lepidum diem ! 
nam ut dudum hinc abii , multo illo adueni prior multoque priu me conlocaui in arborem indeque exspectabam , aurum ubi apstrudebat senex . 
Vbi ille abiit , ego me deorsum duco de arbore , ecfodio aulam auri plenam . 
Inde ex eo loco uideo recipere se senem ; ill me non uidet , nam ego declinaui paullulum me extra uiam . 
Attat , eccum ipsum . 
Ibo ut hoc condam domum . 
Perii , interii , occidi . 
Quo curram ? 
quo non curram ? 
tene , tene . 
Quem ? 
quis ? 
nescio , nil uideo , caecus eo atque equidem quo eam aut ubi sim aut qui sim nequeo cum animo certum inuestigare . 
Opsecro ego uos , mi auxilio , oro , optestor , sitis et hominem demonstretis , quis eam apstulerit . 
Quid ais tu ? 
tibi credere certum est , nam esse bonum ex uoltu cognosco . 
Quid est ? 
quid ridetis ? 
noui omnis , scio fures esse hic compluris , qui uestitu et creta occultant sese atque sedent quasi sint frugi . 
Hem , nemo habet horum ? 
occidisti . 
Dic igitur , quis habet ? 
nescis ? 
heu me miserum , misere perii , male perditu , pessume ornatus eo : tantum gemiti et mali maestitiaeque hic dies mi optulit , famem et pauperiem . 
Peritissumus ego sum omnium in terra ; nam quid mi opust uita , tantum auri perdidi , quod concustodiui sedulo ? 
egomet me defrudaui animumque meum geniumque meum ; nunc eo alii laetificantur meo malo et damno . 
Pati nequeo . 
Quinam homo hic ante aedis nostras eiulans conqueritur maerens ? 
atque hicquidem Euclio est , ut opinor . 
Oppido ego interii : palamst res , scit peperisse iam , ut ego opinor , filiam suam . 
Nunc mi incertumst abeam an maneam an adeam an fugiam . 
Quid agam edepol nescio . 
Quis homo hic loquitur ? 
Ego sum miser . 
Immo ego sum , et misere perditus , quoi tanta mala maestitudoque optigit . 
Animo bono es . 
Quo , opsecro , pacto esse possum ? 
Quia istuc facinus quod tuom sollicitat animum , id ego feci et fateor . 
Quid ego ex te audio ? 
Id quod uerumst . 
Quid ego de te demerui , adulescens , mali , quam ob rem ita faceres meque meosque perditum ires liberos ? 
Deu mihi impulsor fuit , is me ad illam inlexit . 
Quo modo ? 
Fateor peccauisse me et me culpam commeritum scio ; id adeo te oratum aduenio ut animo aequo ignoscas mihi . 
Qur id ausus facere ut id quod non tuom esset tangeres ? 
Quid uis fieri ? 
factum est illud : fieri infectum non potest . 
Deos credo uoluisse ; nam ni uellent , non fieret , scio . 
At ego deos credo uoluisse ut apud me te in neruo enicem . 
Ne istuc dixis . 
Quid tibi ergo meam me inuito tactiost ? 
Quia uini uitio atque amoris feci . 
Homo audacissume , cum istacin te oratione huc ad me adire ausum , inpudens ! 
nam si istuc ius est ut tu istuc excusare possies , luci claro deripiamus aurum matronis palam , postid si prehensi simus , excusemus ebrios nos fecisse amoris caussa . 
Nimi uilest uinum atque amor , si ebrio atque amanti inpune facere quod lubeat licet . 
Quin tibi ultro supplicatum uenio ob stultitiam meam . 
Non mi homines placent qui quando male fecerunt purigant . 
Tu illam scibas non tuam esse : non attactam oportuit . 
Ergo quia sum tangere ausus , hau causificor quin eam ego habeam potissumum . 
Tun habeas me inuito meam ? 
Hau te inuito postulo ; sed meam esse oportere arbitror . 
Quin tu iam inuenies , inquam , meam illam esse oportere , Euclio . 
Nisi refers Quid tibi ego referam ? 
Quod surrupuisti meum , iam quidem hercle te ad praetorem rapiam et tibi scribam dicam . 
Surrupio ego tuom ? 
unde ? 
aut quid id est ? 
Ita te amabit Iuppiter , ut tu nescis . 
Nisi quidem tu mihi quid quaeras dixeris . 
Aulam auri , inquam , te reposco , quam tu confessus mihi te apstulisse . 
Neque edepol ego dixi neque feci . 
Negas ? 
Pernego immo . 
Nam neque ego aurum neque istaec aula quae siet scio nec noui . 
Illam , ex Siluani luco quam apstuleras , cedo . 
I , refer . 
Dimidiam tecum potius partem diuidam . 
Tam etsi fur mihi es , molestus non ero . 
I uero , refer . 
Sanus tu non es qui furem me uoces . 
Ego te , Euclio , de alia re resciuisse censui , quod ad me attinet ; magna est quam ego tecum otiose , si otium est , cupio loqui . 
Dic bona fide : tu id aurum non surrupuisti ? 
Bona . 
Neque eum scis qui apstulerit ? 
Istuc quoque bona . 
atque id si scies qui apstulerit , mihi indicabis ? 
Faciam . 
Neque partem tibi ab eo quoiumst indipisces neque furem excipies ? 
Ita . 
Id si fallis ? 
Tum me faciat quod uolt magnus Iuppiter . 
Sat habeo . 
Age nunc loquere quid uis . 
Si me nouisti minus , genere quo sim gnatus : hic mihi est Megadorus aunculus , meu fuit pater Antimachus , ego uocor Lyconides , mater est Eunomia . 
Noui genu . 
Nunc quid uis ? 
id uolo noscere . 
Filiam ex te tu habes . 
Immo eccillam domi . 
Eam tu despondisti , opinor , meo aunculo . 
Omnem rem tenes . 
Is me nunc renuntiare repudium iussit tibi . 
Repudium rebus paratis , exornatis nuptiis ? 
ut illum di inmortales omnes deaeque quantum est perduint , quem propter hodie auri tantum perdidi infelix , miser . 
Bono animo es , bene dice . 
Nunc quae res tibi et gnatae tuae bene feliciterque uortat ita di faxint , inquito . 
Ita di faciant . 
Et mihi ita di faciant . 
Audi nunciam . 
Qui homo culpam admisit in se , nullust tam parui preti quin pudeat , quin purget sese . 
Nunc te optestor , Euclio , ut si quid ego erga te inprudens peccaui aut gnatam tuam , ut mi ignoscas eamque uxorem mihi des , ut leges iubent . 
Ego me iniuriam fecisse filiae fateor tuae Cereris uigiliis per uinum atque impulsu adulescentiae . 
Ei mihi , quod ego facinus ex te audio ? 
Qur eiulas , quem ego auom feci iam ut esses filiai nuptiis ? 
nam tua gnata peperit , decumo mense post : numerum cape ; ea re repudium remisit aunculus caussa mea . 
I intro , exquaere sitne ita ut ego praedico . 
Perii oppido , ita mihi ad malum malae res plurumae se adglutinant . 
Ibo intro , ut quid huiius uerum sit sciam . 
Iam te sequor . 
Haec propemodum iam esse in uado salutis res uidetur . 
Nunc seruom esse ubi dicam meum Strolum non reperio : nisi etiam hic opperiar tamen paullisper ; postea intro hunc supsequar . 
Nunc interim spatium ei dabo exquirendi meum factum ex gnatae pedisequa nutrice anu : ea rem nouit . 
Di inmortales , quibus et quantis me donatis gaudiis ! 
quadrilibrem aulam auro onustam habeo . 
Quis me est ditior ? 
quis me Athenis nunc magi quisquam est homo quoi di sint propitii ? 
Certo enim ego uocem hic loquentis modo mi audire uisu sum . 
Hem , erumne ego aspicio meum ? 
Videon ego hunc seruom meum ? 
Ipsus est . 
Haud alius est . 
Congrediar . 
Contollam gradum . 
Credo ego illum , ut iussi , eampse anum adiisse , huius nutricem uirginis . 
Quin ego illi me inuenisse dico hanc praedam atque eloquor ? 
igitur orabo ut manu me emittat . 
Ibo atque eloquar . 
Repperi Quid repperisti ? 
Non quod pueri clamitant in faba se repperisse . 
Iamne autem , ut soles ? 
deludis . 
Ere , mane , eloquar iam , ausculta . 
Age ergo loquere . 
Repperi hodie , ere , diuitias nimias . 
Vbinam ? 
Quadrilibrem , inquam , aulam auri plenam . 
Quod ego facinus audio ex te ? 
Euclioni huic seni surrupui . 
Vbi id est aurum ? 
In arca apud me . 
Nunc uolo me emitti manu . 
Egone te emittam manu , scelerum cumulatissume ? 
Abi , ere , scio quam rem geras . 
Lepide hercle animum tuom temptaui . 
Iam ut eriperes apparabas : quid faceres , si repperissem ? 
Non potes probasse nugas . 
I , redde aurum . 
Reddam ego aurum ? 
Redde , inquam , ut huic reddatur . 
Vnde ? 
Quod modo fassus esse in arca . 
Soleo hercle ego garrire nugas . 
Ita loquor . 
At scin quo modo ? 
Vel hercle enica , numquam hinc feres a me Pro illis corcotis , strophiis , sumptu uxorio . 
Vt admemordit hominem ! 
Ego ecfodiebam in die denos scrobes . 
Nec noctu nec diu quietus umquam eram ; nunc dormiam . 
Qui mi holera cruda ponunt , hallec adduint . 
Quin mihi caperratam tuam frontem , Strobile , omittis ? 
sed leno egreditur foras , hinc ex occulto sermonatus sublegam . 
