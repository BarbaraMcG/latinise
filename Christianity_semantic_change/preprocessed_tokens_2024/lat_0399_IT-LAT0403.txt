Petisti me , frater Deogratias , ut aliquid ad te de catechizandis rudibus , quod tibi usui esset , scriberem . 
Dixisti enim quod saepe apud Cathaginem , ubi diaconus es , ad te adducuntur , qui Fide Christiana primitus imbuendi sunt , eo quod existimeris habere catechizandi uberem facultatem , et doctrina Fidei et suavitate sermonis : te autem pene semper angustias pati , idipsum quod credendo Christiani sumus , quo pacto commode intimandum sit ; unde exordienda , quo usque sit perducenda narratio ; utrum exhortationem aliquam terminata narratione adhibere debeamus , an praecepta sola , quibus observandis cui loquimur noverit Christianam vitam professionemque retineri . 
Saepe autem tibi accidisse confessus atque conquestus es , ut in sermone longo et tepido tibi ipse vilesceres essesque fastidio , nedum illi quem loquendo imbuebas , et ceteris qui audientes aderant : eaque te necesitate fuisse compulsum , ut ea me quam tibi debeo caritate compelleres , ne gravarer inter occupationes meas tibi de hac re aliquid scribere . 
Ego vero non ea tantum quam familiariter tibi , sed etiam quam matri Ecclesiae universaliter debeo , caritate ac servitute compellor , si quid per operam meam quam Domini nostri largitate possum exhibere , idem eos Dominus quos mihi fratres fecit , adiuvari iubet , nullo modo recusare , sed potius prompta et devota voluntate suscipere . 
Quanto enim cupio latius erogari pecuniam Dominicam , tanto magis me oportet , si quam dispensatores conservos meos difficultatem in erogando sentire cognosco , agere quantum in me est , ut facile atque expedite possint , quod impigre ac studiose volunt . 
Sed quod ad tuam proprie considerationem pertinet , nolim te moveri ex eo quod saepe tibi abiectum sermonem fastidiosumque habere visus es . 
Fieri enim potest , ut ei quem instruebas , non ita sit visum , sed quia tu aliquid melius audiri desiderabas , eo tibi quod dicebas videretur indignum auribus aliorum . 
Nam et mihi prope semper sermo meus displicet . 
Melioris enim avidus sum , quo saepe fruor interius , ante quam eum explicare verbis sonantibus coepero : quod ubi minus quam mihi notus est evaluero , contristor linguam meam cordi meo non potuisse sufficere . 
Totum enim quod intelligo , volo ut qui me audit intelligat ; et sentio me non ita loqui , ut hoc efficiam : maxime quia ille intellectus quasi rapida coruscatione perfundit animum ; illa autem locutio tarda et longa est , longeque dissimilis : et dum ista volvitur , iam se ille in secreta sua condidit : tamen quia vestigia quaedam miro modo impressit memoriae , perdurant illa cum syllabarum morulis ; atque ex eisdem vestigiis sonantia signa peragimus , quae lingua dicitur vel Latina , vel Graeca , vel Hebraea , vel alia quaelibet , sive cogitentur haec signa , sive etiam voce proferantur ; cum illa vestigia nec Latina , nec Graeca , vel Hebraea , nec cuiusque alterius gentis sint propria , sed ita efficiantur in animo , ut vultus in corpore . 
Aliter enim Latine ira dicitur , aliter Graece , aliter atque aliter aliarum diversitate linguarum ; non autem Latinus aut Graecus est vultus irati . 
Non itaque omnes gentes intelligunt , cum quisque dicit , Iratus sum , sed Latini tantum : at si affectus excandescentis animi exeat in faciem , vultumque faciat , omnes sentiunt qui intuentur iratum . 
Sed neque ita licet educere et quasi exporrigere in sensum audientium per sonum vocis illa vestigia , quae imprimit intellectus memoriae , sicut apertus et manifestus est vultus : illa enim sunt intus in animo , iste foris in corpore . 
Quapropter coniiciendum est , quantum distet sonus oris nostri ab illo ictu intelligentiae , quando ne ipsi quidem impressioni memoriae similis est . 
Nos autem plerumque in auditoris utilitatem vehementer ardentes , ita loqui volumus , quemadmodum tunc intelligimus , cum per ipsam intentionem loqui non possumus : et quia non succedit , angimur , et velut frustra operam insumamus , taedio marcescimus : atque ex ipso taedio languidior fit idem sermo , et hebetior quam erat , unde perduxit ad taedium . 
Sed mihi saepe indicat eorum studium , qui me audire cupiunt , non ita esse frigidum eloquium meum , ut videtur mihi : et eos inde aliquid utile capere , ex eorum delectatione cognosco : mecumque ago sedulo , ut huic exhibendo ministerio non desim , in quo illos video bene accipere quod exhibetur . 
Sic et tu , eo ipso quod ad te saepius adducuntur qui fide imbuendi sunt , debes intelligere non ita displicere aliis sermonem tuum ut displicet tibi : nec infructuosum te debes putare , quod ea quae cernis non explicas ita ut cupis ; quando forte ut cupis nec cernere valeas . 
Quis enim in hac vita nisi in aenigmate et per speculum videt ? 
Nec ipse amor tantus est , ut carnis disrupta caligine penetret in aeternum serenum , unde utcumque fulgent etiam ista quae transeunt . 
Sed quia boni proficiunt de die in diem ad videndum diem sine volumine caeli et sine noctis incursu , quem oculus non vidit , nec auris audivit , nec in cor hominis adscendit : nulla maior causa est , cur nobis in imbuendis rudibus noster sermo vilescat , nisi quia libet inusitate cernere , et taedet usitate proloqui . 
Et re quidem vera multo gratius audimur , cum et nos eodem opere delectamur : afficitur enim filum locutionis nostrae ipso nostro gaudio , et exit facilius atque acceptius . 
Quapropter non arduum est negotium , ea quae credenda insinuantur , praecipere unde et quo usque narranda sint ; nec quomodo sit varianda narratio , ut aliquando brevior , aliquando longior , semper tamen plena atque perfecta sit ; et quando breviore , et quando longiore sit utendum : sed quibus modis faciendum sit , ut gaudens quisque catechizet , ( tanto enim suavior erit , quanto magis id potuerit ) , ea cura maxima est . 
Et praeceptum quidem rei huius in promtu est . 
Si enim in pecunia corporali , quanto magis in spiritali hilarem datorem diligit Deus ? 
Sed haec hilaritas ad horam ut adsit , eius est misericordiae qui ista praecepit . 
Itaque prius de modo narrationis quod te velle cognovi , tum de praecipiendo atque cohortando , postea de hac hilaritate comparanda , quae Deus suggesserit , disseremus . 
Narratio plena est , cum quisque primo catechizatur ab eo quod scriptum est , In principio fecit Deus caelum et terram , usque ad praesentia tempora Ecclesiae . 
Non tamen propterea debemus totum Pentateuchum , totosque Iudicum et Regnorum et Esdrae libros , totumque Evangelium et Actus Apostolorum , vel , si ad verbum edidicimus , memoriter reddere , vel nostris verbis omnia quae his continentur voluminibus narrando evolvere et explicare ; quod nec tempus capit , nec ulla necessitas postulat : sed cuncta summatim generatimque complecti , ita ut eligantur quaedam mirabiliora quae suavius audiuntur , atque in ipsis articulis constituta sunt , ut ea tamquam in involucris ostendere , statimque a conspectu abripere non oporteat , sed aliquantum immorando quasi resolvere atque expandere , et inspicienda atque miranda offerre animis auditorum : cetera vero celeri percursione inserendo contexere . 
Ita et illa quae maxime commendari volumus , aliorum submissione magis eminent ; nec ad ea fatigatus pervenit , quem narrando volumus excitare ; nec illius memoria confunditur , quem docendo debemus instruere . 
In omnibus sane non tantum nos oportet intueri praecepti finem , quod est caritas de corde puro et conscientia bona et fide non ficta , quo ea quae loquimur cuncta referamus : sed etiam illius quem loquendo instruimus , ad id movendus atque illuc dirigendus adspectus est . 
Neque enim ob aliud ante adventum Domini scripta sunt omnia quae in sanctis Scripturis legimus , nisi ut illius commendaretur adventus , et futura praesignaretur Ecclesia , id est , populus Dei per omnes gentes , quod est corpus eius ; adiunctis atque annumeratis omnibus sanctis , qui etiam ante adventum eius in hoc saeculo vixerunt , ita eum credentes venturum esse , sicut nos venisse . 
Sicut enim Iacob manum prius dum nasceretur emisit ex utero , qua etiam pedem praenascentis fratris tenebat , deinde utique secutum est caput , tum demum necessario membra cetera : sed tamen caput non tantum ea membra quae secuta sunt , sed etiam ipsam manum quae in nascendo praecessit , dignitate ac potestate praecedit , et quamvis non tempore apparendi , tamen naturae ordine prius est : ita et Dominus Iesus Christus etsi ante quam appareret in carne , et quodam modo ex utero secreti sui ad hominum oculos Mediator Dei et hominum homo procederet , qui est super omnes Deus benedictus in saecula , praemisit in sanctis Patriarchis et Prophetis quamdam partem corporis sui , qua velut manu se nasciturum esse praenuntians , etiam populum praecedentem superbe , vinculis legis tamquam digitis quinque supplantavit : ( quia et per quinque temporum articulos praenuntiari venturus prophetarique non destitit ; et huic rei consonans per quem lex data est , quinque libros conscripsit : et superbi carnaliter sentientes , et suam iustitiam volentes constituere , non aperta manu Christi repleti sunt benedictione , sed constricta atque conclusa retenti sunt : itaque illis obligati sunt pedes , et ceciderunt , nos autem surreximus et erecti sumus : quamvis ergo , ut dixi , praemiserit Dominus Christus quamdam partem corporis sui in sanctis , qui eum nascendi tempore praeierunt ; tamen ipse est caput corporis Ecclesiae ; illique omnes eidem corpori cuius ille caput est cohaeserunt , credendo in eum quem praenuntiabant . 
Non enim praecurrendo divulsi sunt , sed adiuncti potius obsequendo . 
Nam etsi manus a capite praemitti potest , connexio tamen eius sub capite est . 
Quapropter omnia quae ante scripta sunt , ut nos doceremur scripta sunt , et figurae nostrae fuerunt , et in figura contingebant in eis ; scripta sunt autem propter nos , in quos finis saeculorum obvenit . 
Quae autem maior causa est adventus Domini , nisi ut ostenderet Deus dilectionem suam in nobis , commendans eam vehementer ; quia cum adhuc inimici essemus , Christus pro nobis mortuus est . 
Hoc autem ideo , quia finis praecepti et plenitudo legis caritas est ; ut et nos invicem diligamus , et quemadmodum ille pro nobis animam suam posuit , sic et nos pro fratribus animam ponamus : et ipsum Deum quoniam prior dilexit nos , et Filio suo unico non pepercit , sed pro nobis omnibus tradidit eum , si amare pigebat , saltem nunc redamare non pigeat . 
Nulla est enim maior ad amorem invitatio , quam praevenire amando : et nimis durus est animus , qui dilectionem si nolebat impendere , nolit rependere . 
Quod si in ipsis flagitiosis et sordidis amoribus videmus , nihil aliud eos agere qui amari vicissim volunt , nisi ut documentis quibus valent aperiant et ostendant quantum ament , eamque imaginem iustitiae praetendere affectant , ut vicem sibi reddi quodam modo flagitent ab eis animis , quos illecebrare moliuntur ; ipsique ardentius aestuant , cum iam moveri eodem igne etiam illas mentes quas appetunt sentiunt ; si ergo et animus qui torpebat , cum se amari senserit excitatur , et qui iam fervebat , cum se redamari didicerit , magis accenditur : manifestum est nullam esse maiorem caussam , qua vel inchoetur vel augeatur amor , quam cum amari se cognoscit , qui nondum amat , aut redamari se vel posse sperat , vel iam probat , qui prior amat . 
Et si hoc etiam in turpibus amoribus , quanto plus in amicitia ? 
Quid enim aliud cavemus in offensione amicitiae , nisi ne amicus arbitretur quod eum vel non diligimus vel minus diligimus quam ipse nos diligit ? 
Quod si crediderit , frigidior erit in eo amore quo invicem homines mutua familiaritate perfruuntur : et si non ita est infirmus , ut haec ilium offensio faciat ab omni dilectione frigescere , in ea se tenet , qua non ut fruatur , sed ut consulat diligit . 
Operae pretium est autem animadvertere , quomodo , quamquam et superiores velint se ab inferioribus diligi , eorumque in se studioso delectentur obsequio , et quanto magis id senserint , tanto magis eos diligant , tamen quanto amore exardescat inferior , cum a superiore se diligi senserit . 
Ibi enim gratior amor est , ubi non aestuat indigentiae siccitate , sed ubertate beneficentiae profluit . 
Ille namque amor ex miseria est , iste ex misericordia . 
Iam vero si etiam se amari posse a superiore desperabat inferior , ineffabiliter commovebitur in amorem , si ultro ille fuerit dignatus ostendere , quantum diligat eum qui nequaquam sibi tantum bonum promittere auderet . 
Quid autem superius Deo iudicante , et quid desperatius homine peccante ? 
qui se tanto magis tuendum et subiugandum superbis potestatibus addixerat , quae beatificare non possunt , quanto magis desperaverat posse sui curam geri ab ea potestate , quae non malitia sublimis esse vult , sed bonitate sublimis est . 
Si ergo maxime propterea Christus advenit , ut cognosceret homo quantum eum diligat Deus ; et ideo cognosceret , ut in eius dilectionem a quo prior dilectus est inardesceret , proximumque illo iubente et demonstrante diligeret , qui non proximum , sed longe peregrinantem diligendo factus est proximus ; omnisque Scriptura divina quae ante scripta est , ad praenuntiandum adventum Domini scripta est ; et quidquid postea mandatum est litteris et divina auctoritate firmatum , Christum narrat , et dilectionem monet : manifestum est non tantum totam Legem et Prophetas in illis duobus pendere praeceptis dilectionis Dei et proximi , quae adhuc sola Scriptura sancta erat cum hoc Dominus diceret , sed etiam quaecumque posterius salubriter conscripta sunt memoriaeque mandata divinarum volumina litterarum . 
Quapropter in veteri Testamento est occultatio novi , in novo Testamento est manifestatio veteris . 
Secundum illam occultationem carnaliter intelligentes carnales , et tunc et nunc poenali timore subiugati sunt . 
Secundum hanc autem manifestationem spiritales , et tunc quibus pie pulsantibus etiam occulta patuerunt , et nunc qui non superbe quaerunt , ne etiam aperta claudantur , spiritaliter intelligentes donata caritate liberati sunt . 
Quia ergo caritati nihil adversius quam invidentia ; mater autem invidentiae superbia est : idem Dominus Iesus Christus , Deus homo , et divinae in nos dilectionis indicium est , et humanae apud nos humilitatis exemplum , ut magnus tumor noster maiore contraria medicina sanaretur . 
Magna est enim miseria , superbus homo : sed maior misericordia , humilis Deus . 
Hac ergo dilectione tibi tamquam fine proposito , quo referas omnia quae dicis , quidquid narras ita narra , ut ille cui loqueris audiendo credat , credendo speret , sperando amet . 
De ipsa etiam severitate Dei , qua corda mortalium saluberrimo terrore quatiuntur , caritas aedificanda est , ut ab eo quem timet , amari se gaudens , eum redamare audeat , eiusque in se dilectioni , etiamsi impune posset , tamen displicere vereatur . 
Rarissime quippe accidit , immo vero numquam , ut quisquam veniat volens fieri Christianus , qui non sit aliquo Dei timore perculsus . 
Si enim aliquod commodum exspectando ab hominibus , quibus se aliter placiturum non putat , aut aliquod ab hominibus incommodum devitando , quorum offensionem aut inimicitias reformidat , vult fieri Christianus ; non fieri vult potius quam fingere . 
Fides enim non res est salutantis corporis , sed credentis animi . 
Sed plane saepe adest misericordia Dei per ministerium catechizantis , ut sermone commotus iam fieri velit , quod decreverat fingere : quod cum velle coeperit , tunc eum venisse deputemus . 
Et occultum quidem nobis est quando veniat animo , quem iam corpore praesentem videmus : sed tamen sic cum eo debemus agere , ut fiat in illo haec voluntas , etiamsi non est . 
Nihil enim deperit , quando si est , utique tali nostra actione firmatur , quamvis quo tempore , vel qua hora coeperit , ignoremus . 
Utile est sane , ut praemoneamur antea , si fieri potest , ab iis qui eum norunt , in quo statu animi sit , vel quibus causis commotus ad suscipiendam religionem venerit . 
Quod si defuerit alius a quo id noverimus , etiam ipse interrogandus est , ut ex eo quod responderit ducamus sermonis exordium . 
Sed si ficto pectore accessit , humana commoda cupiens , vel incommoda fugiens , utique mentiturus est : tamen ex eo ipso quod mentitur , capiendum est principium : non ut refellatur eius mendacium , quasi tibi certum sit ; sed ut si dixerit eo proposito se venisse , ( quod vere approbandum est , sive ille verum sive falsum dicat , ) tale tamen propositum quali se venisse respondit , approbantes atque laudantes , faciamus eum delectari esse se talem , qualem videri cupit . 
Si autem aliud dixerit , quam oportet esse in animo eius qui Christiana fide imbuendus est ; blandius et lenius reprehendendo tamquam rudem et ignarum , et Christianae doctrinae finem verissimum demonstrando atque laudando breviter et graviter , ne aut tempora futurae narrationis occupes , aut eam non prius collocato animo audeas imponere , facias eum velle quod aut per errorem aut per simulationem nondum volebat . 
Quod si forte se divinitus admonitum vel territum esse responderit , ut fieret Christianus , laetissimum nobis exordiendi aditum praebet , quanta Deo sit cura pro nobis . 
Sane ab huiusmodi miraculorum sive somniorum , ad Scripturarum solidiorem viam et oracula certiora transferenda est eius intentio : ut et illa admonitio quam misericorditer ei praerogata sit , noverit , ante quam Scripturis sanctis inhaereret . 
Et utique demonstrandum est ei , quod ipse Dominus non eum admoneret aut compelleret fieri Christianum et incorporari Ecclesiae , seu talibus signis aut revelationibus erudiret , nisi iam praeparatum iter in Scripturis sanctis , ubi non quaereret visibilia miracula , sed invisibilia sperare consuesceret , neque dormiens , sed vigilans moneretur , eum securius et tutius carpere voluisset . 
Inde iam exordienda narratio est , ab eo quod fecit Deus omnia bona valde , et perducenda , ut diximus , usque ad praesentia tempora Ecclesiae : ita ut singularum rerum atque gestorum quae narramus , causae rationesque reddantur , quibus ea referamus ad illum finem dilectionis , unde neque agentis aliquid neque loquentis oculus avertendus est . 
Si enim fictas poetarum fabulas , et ad voluptatem excogitatas animorum quorum cibus nugae sunt , tamen boni qui habentur atque appellantur grammatici , ad aliquam utilitatem referre conantur , quamquam et ipsam vanam et avidam saginae saecularis : quanto nos decet ese cautiores , ne illa quae vera narramus , sine suarum causarum redditione digesta , aut inani suavitate , aut etiam perniciosa cupiditate credantur . 
Non tamen sic asseramus has causas , ut relicto narrationis tractu , cor nostrum et lingua in nodos difficilioris disputationis excurrat ; sed ipsa veritas adhibitae rationis quasi aurum sit gemmarum ordinem ligans , non tamen ornamenti seriem ulla immoderatione perturbans . 
Narratione finita , spes resurrectionis intimanda est , et pro capacitate ac viribus audientis , proque ipsius temporis modulo , adversus vanas irrisiones infidelium de corporis resurrectione tractandum , et futuri ultimi iudicii bonitate in bonos , severitate in malos , veritate in omnes ; commemoratisque cum detestatione et horrore poenis impiorum , regnum iustorum atque fidelium et superna illa civitas , eiusque gaudium cum desiderio praedicandum est . 
Tum vero instruenda et animanda est infirmitas hominis adversus tentationes et scandala sive foris sive in ipsa intus Ecclesia : foris adversus gentiles vel Iudaeos vel haereticos ; intus autem adversus areae Dominicae paleam . 
Non ut contra singula perversorum genera disputetur , omnesque illorum pravae opiniones propositis quaestionibus refellantur : sed pro tempore brevi demonstrandum est , ita esse praedictum , et quae sit utilitas tentationum erudiendis fidelibus , et quae medicina in exemplo patientiae Dei , qui statuit usque in finem ista permittere . 
Cum vero adversus eos instruitur , quorum perversae turbae corporaliter implent ecclesias , simul etiam praecepta breviter et decenter commemorentur Christianae atque honestae conversationis , ne ab ebriosis , avaris , fraudatoribus , aleatoribus , adulteris , fornicatoribus , spectaculorum amatoribus , remediorum sacrilegorum alligatoribus , praecantatoribus , mathematicis , vel quarumlibet artium vanarum et malarum divinatoribus , atque huiusmodi ceteris ita facile seducatur , et impunitum sibi fore arbitretur , quia videt multos qui Christiani appellantur , haec amare et egere et defendere et suadere et persuadere . 
Quis enim finis praestitutus sit in tali vita perseverantibus , et quam sint in ipsa Ecclesia tolerandi , ex qua in fine separandi sunt , divinorum librorum testimoniis edocendum est . 
Praenuntiandum est etiam inventurum eum in Ecclesia multos Christianos bonos , verissimos cives caelestis Ierusalem , si esse ipse coeperit . 
Ad extremum ne spes eius in homine ponatur , sedulo monendus est : quia neque facile ab homine iudicari potest quis homo sit iustus ; et si facile posset , non ideo nobis proponi exempla iustorum , ut ab eis iustificemur , sed ut eos imitantes ab eorum iustificatore nos quoque iustificari sciamus . 
Hinc enim fiet , quod maxime commendandum est , ut cum ille qui nos audit , immo per nos audit Deum , moribus et scientia proficere coeperit , et viam Christi alacriter ingredi , nec nobis id audeat assignare , nec sibi ; sed et se ipsum , et nos , et quoscumque alios diligit amicos , in illo et propter illum diligat , qui eum dilexit inimicum ut iustificans faceret amicum . 
Hic iam non te puto praeceptore indigere , ut cum occupata sunt tempora , vel tua , vel eorum qui te audiunt , breviter agas ; cum autem largiora , largius eloquaris : hoc enim nullo admonente ipsa necessitas praecipit . 
Sed illud plane non praetereundum est , ut si ad te quisquam catechizandus venerit liberalibus doctrinis excultus , qui iam decreverit esse Christianus , et ideo venerit ut fiat , difficillimum omnino est ut non multa nostrarum scripturarum litterarumque cognoverit , quibus iam instructus ad sacramentorum participationem tantummodo venerit . 
Tales enim non eadem hora qua Christiani fiunt , sed ante solent omnia diligenter inquirere , et motus animi sui , cum quibus possunt , communicare atque discutere . 
Cum his itaque breviter agendum est , et non odiose inculcando quae norunt , sed modeste perstringendo ; ita ut dicamus nos credere quod iam noverint illud atque illud : atque hoc modo cursim enumerare omnia quae rudibus indoctisque inculcanda sunt : ut etsi quid novit eruditus iste , non tamquam a doctore audiat ; et si quid adhuc ignorat , dum ea commemoramus quae illum nosse iam credimus , discat . 
Nec ipse sane inutiliter interrogatur , quibus rebus motus sit , ut velit esse Christianus : ut si libris ei persuasum esse videris , sive canonicis , sive utilium tractatorum , de his aliquid in principio loquaris , collaudans eos pro diversitate meritorum canonicae auctoritatis et exponentium sollertissimae diligentiae , maximeque commendans in scripturis canonicis admirandae altitudinis saluberrimam humilitatem , in illis autem pro sua cuiusque facultate aptum superbioribus , et per hoc infirmioribus animis , stilum sonantioris et quasi tornatioris eloquii . 
Sane etiam exprimendum de illo est , ut indicet quem maxime legerit , et quibus libris familiarius inhaeserit , unde illi persuasum est , ut sociari vellet Ecclesiae . 
Quod cum dixerit , tum si nobis noti sunt illi libri , aut ecclesiastica fama saltem accepimus a catholico aliquo memorabili viro esse conscriptos , laeti approbemus . 
Si autem in alicuius haeretici volumina incurrit , et nesciens forte quod vera fides improbat tenuit animo et catholicum esse arbitratur ; sedulo edocendus est , praelata auctoritate universalis Ecclesiae aliorumque doctissimorum hominum et disputationibus et scriptionibus in eius veritate florentium . 
Quamquam et illi qui catholici ex hac vita emigrarunt , et aliquid litterarum Christianarum posteris reliquerunt , in quibusdam locis opusculorum suorum , vel non intellecti , vel sicuti est humana infirmitas , minus valentes acie mentis abditiora penetrare , et veri similitudine aberrantes a veritate , praesumtoribus et audacibus fuerunt occasioni ad aliquam haeresim moliendam atque gignendam . 
Quod mirum non est , cum de ipsis canonicis litteris , ubi omnia sanissime dicta sunt , non quidem aliter accipiendo quaedam , quam vel scriptor sensit , vel se ipsa veritas habet : ( nam si hoc solum esset , quis non humanae infirmitati ad corrigendum paratae libenter ignosceret ? 
) sed id quod perverse ac prave opinati sunt , animositate acerrima et pervicaci arrogantia defensitantes , multi multa perniciosa dogmata concisa communionis unitate pepererunt . 
Haec omnia cum illo , qui ad societatem populi Christiani , non idiota , ut aiunt , sed doctorum libris expolitus atque excultus accedit , modesta collatione tractanda sunt : tantum assumta praecipiendi auctoritate , ut caveat praesumtionis errores , quantum eius humilitas , quae illum adduxit , iam sentitur admittere . 
Cetera vero secundum regulas doctrinae salutaris , sive de fide , quaecumque narranda vel disserenda sunt , sive de moribus , sive de tentationibus , eo modo percurrendo quo dixi , ad illam supereminentiorem viam omnia referenda sunt . 
Sunt item quidam de scholis usitatissimis grammaticorum oratorumque venientes , quos neque inter idiotas numerare audeas , neque inter illos doctissimos , quorum mens magnarum rerum est exercitata quaestionibus . 
His ergo qui loquendi arte ceteris hominibus excellere videntur , cum veniunt ut Christiani fiant , hoc amplius quam illis illitteratis impertire debemus , quod sedulo monendi sunt , ut humilitate induti Christiana , discant non contemnere , quos cognoverint morum vitia quam verborum amplius devitare ; et cordi casto linguam exercitatam nec conferre audeant , quam etiam praeferre consueverant . 
Maxime autem isti docendi sunt Scripturas audire divinas , ne sordeat eis solidum eloquium , quia non est inflatum ; neque arbitrentur carnalibus integumentis involuta atque opera dicta vel facta hominum , quae in illis libris leguntur , non evolvenda atque aperienda ut intelligantur , sed sic accipienda ut litterae sonant ; deque ipsa utilitate secreti , unde etiam mysteria vocantur , quid valeant aenigmatum latebrae ad amorem veritatis acuendum , decutiendumque fastidii torporem , ipsa experientia probandum est talibus , cum aliquid eis quod in promtu positum non ita movebat , enodatione allegoriae alicuius eruitur . 
His enim maxime utile est nosse , ita esse praeponendas verbis sententias , ut praeponitur animus corpori . 
Ex quo fit , ut ita malle debeant veriores quam disertiores audire sermones , sicut malle debent prudentiores quam formosiores habere amicos . 
Noverint etiam non esse vocem ad aures Dei , nisi animi affectum : ita enim non irridebunt , si aliquos antistites et ministros Ecclesiae forte animadverterint , vel cum barbarismis et soloecismis Deum invocare , vel eadem verba quae pronuntiant non intelligere , perturbateque distinguere . 
Non quia ista minime corrigenda sunt , ut populus ad id quod plane intelligit , dicat Amen : sed tamen pie toleranda sunt ab eis , qui didicerint , ut sono in foro , sic voto in ecclesia bene dici . 
Itaque forensis illa nonnumquam forte bona dictio , numquam tamen benedictio dici potest . 
De sacramento autem quod accepturi sunt , sufficit prudentioribus audire quid res illa significet : cum tardioribus autem aliquanto pluribus verbis et similitudinibus agendum est , ne contemnant quod vident . 
Hic tu fortasse exemplum aliquod sermonis desideras , ut ipso tibi opere ostendam , quomodo facienda sint ista quae monui . 
Quod quidem faciam , quantum Domino adiuvante potuero : sed prius de illa hilaritate comparanda , quod pollicitus sum , dicere debeo . 
Iam enim de ipsis praeceptis explicandi sermonis , in catechizando eo qui sic venit ut Christianus fiat , quantum satis visum est , quod promiseram exsolvi . 
Indebitum quippe est , ut etiam ipse faciam in hoc volumine , quod fieri oportere praecipio . 
Si ergo fecero , ad cumulum valebit : cumulus autem quo pacto a me superfundi potest , ante quam mensuram debiti explevero ? 
Neque enim te maxime conqueri audivi , nisi quod tibi sermo tuus vilis abiectusque videretur , cum aliquem Christiano nomine imbueres . 
Hoc autem scio non tam rerum quae dicendae sunt , quibus te satis novi paratum et instructum , neque ipsius locutionis inopia , sed animi taedio fieri ; vel illa causa quam dixi , quia magis nos delectat et tenet , quod in silentio mente cernimus , nec inde volumus avocari ad verborum longe disparem strepitum ; vel quia etiam cum sermo iucundus est , magis nos libet audire aut legere quae melius dicta sunt , et quae sine nostra cura et sollicitudine promuntur , quam ad alienum sensum repentina verba coaptare incerto exitu , sive utrum occurrant pro sententia , sive utrum accipiantur utiliter ; vel quia illa quae rudibus insinuantur , eo quod nobis notissima sunt et provectui nostro iam non necessaria , piget ad ea saepissime redire , nec in eis tam usitatis et tamquam infantilibus cum aliqua voluptate iam grandiusculus animus graditur . 
Facit etiam loquenti taedium auditor immobilis , ( vel quia non movetur affectu , vel quia nullo motu corporis indicat se intelligere vel sibi placere quae dicuntur : ) non quia humanae laudis nos esse avidos decet , sed quia ea quae ministramus Dei sunt ; et quanto magis diligimus eos quibus loquimur , tanto magis eis cupimus ut placeant , quae ad eorum porriguntur salutem : quod si non succedit , contristamur , et in ipso cursu debilitamur et frangimur , quasi frustra operam conteramus . 
Nonnumquam etiam cum avertimur ab aliqua re , quam desideramus agere , et cuius actio aut delectabat nos , aut magis nobis necessaria videbatur , et cogimur aut iussu eius quem offendere nolumus , aut aliquorum inevitabili instantia catechizare aliquem , iam conturbati accedimus ad negotium , cui magna tranquillitate opus est , dolentes quod neque ordinem actionum nobis conceditur tenere quem volumus , nec sufficere omnibus possumus : atque ita ex ipsa tristitia sermo procedens minus gratus est , quia de ariditate maestitiae minus exuberat . 
Aliquando item ex aliquo scandalo maeror pectus obsedit , et tunc nobis dicitur , Veni , loquere huic , Christianus vult fieri . 
Dicitur enim ab ignorantibus quid nos clausum intus exurat : quibus si affectum nostrum aperire non oportet , suscipimus ingratius quod volunt : et profecto languidus et insuavis ille sermo erit per venam cordis aestuantem fumantemque traiectus . 
Tot igitur ex causis , quaelibet earum serenitatem nostrae mentis obnubilet , secundum Deum sunt quaerenda remedia , quibus relaxetur illa contractio , et fervore spiritus exsultemus et iucundemur in tranquillitate boni operis . 
Hilarem enim datorem diligit Deus . 
Si enim causa illa contristat , quod intellectum nostrum auditor non capit , a cuius cacumine quodam modo descendentes cogimur in syllabarum longe infra distantium tarditate demorari , et curam gerimus quemadmodum longis et perplexis amfractibus procedat ex ore carnis , quod celerrimo haustu mentis imbibitur , et quia multum dissimiliter exit , taedet loqui , et libet tacere : cogitemus quid nobis praerogatum sit ab illo , qui demonstravit nobis exemplum , ut sequamur vestigia eius . 
Quantumvis enim differat articulata vox nostra ab intelligentiae nostrae vivacitate , longe differentior est mortalitas carnis ab aequalitate Dei . 
Et tamen cum in eadem forma esset , semetipsum exinanivit formam servi accipiens , ; c . 
, usque ad mortem crucis . 
Quam ob causam , nisi quia factus est infirmis infirmus , ut infirmos lucrificaret ? 
Audi eius imitatorem alibi etiam dicentem , Sive enim mente excessimus , Deo ; sive temperantes sumus , vobis . 
Caritas enim Christi compellit nos iudicantes hoc , quia unus pro omnibus mortuus est . 
Quomodo enim paratus esset impendi pro animabus eorum , si eum pigeret inclinari ad aures eorum ? 
Hinc ergo factus est parvulus in medio nostrum , tamquam nutrix fovens filios suos . 
Num enim delectat , nisi amor invitet , decurtata et mutilata verba immurmurare ? 
Et tamen optant homines habere infantes , quibus id exhibeant : et suavius est matri minuta mansa inspuere parvulo filio , quam ipsam mandere ac devorare grandiora . 
Non ergo recedat de pectore etiam cogitatio gallinae illius , quae languidulis plumis teneros fetus operit , et susurrantes pullos confracta voce advocat ; cuius blandas alas refugientes superbi , praeda fiunt alitibus . 
Si enim intellectus delectat in penetralibus sincerissimis , hoc etiam intelligere delectet , quomodo caritas , quanto officiosius descendit in infima , tanto robustius recurrit in intima per bonam conscientiam nihil quaerendi ab eis ad quos descendit , praeter eorum sempiternam salutem . 
Si autem magis appetimus , ea quae iam parata sunt et melius dicta legere vel audire , et ideo piget incerto exitu ad tempus coaptare quae loquimur : tantum a veritate rerum non aberret animus , facile est ut si in verbis auditorem aliquid offenderit , ex ipsa occasione discat , quam sit re intellecta contemnendum , si minus integre , aut si minus proprie sonare potuit , quod ideo sonabat ut res intelligeretur . 
Quod si humanae infirmitatis intentio etiam ab ipsa rerum veritate aberraverit : quamquam in catechizandis rudibus , ubi via tritissima tenenda est , difficile potest accidere : tamen ne forte accidat ut etiam hinc offendatur auditor , non aliunde nobis debet videri accidisse , nisi quia Deus experiri nos voluit , utrum cum mentis placiditate corrigamur , ne in defensionem nostri erroris maiore praecipitemur errore . 
Quod si nemo nobis dixerit , nosque et illos qui audierunt omnino latuerit , nullus dolor est , si non fiat iterum . 
Plerumque autem nos ipsi recolentes quae dixerimus , reprehendimus aliquid , et ignoramus quomodo cum diceretur acceptum sit , magisque dolemus , quando in nobis fervet caritas , si cum falsum esset , libenter acceptum est . 
Ideoque opportunitate reperta , sicut nos ipsos in silentio reprehendimus , ita curandum est , ut etiam illi sensim corrigantur , qui non Dei verbis , sed plane nostris in aliquam lapsi sunt falsitatem . 
Si vero aliqui livore vesano caeci errasse nos gaudent , susurrones , detractores , Deo odibiles ; praebeant nobis materiam exercendae patientiae cum misericordia , quia et patientia Dei ad poenitentiam eos adducit . 
Quid enim est detestabilius , et quod magis thesaurizet iram in die irae et revelationis iusti iudicii Dei , quam de malo alterius mala diaboli similitudine atque imitatione laetari ? 
Nonnumquam etiam , cum recte omnia vereque dicantur , aut non intellectum aliquid , aut contra opinionem et consuetudinem veteris erroris ipsa novitate asperum , offendit et perturbat audientem . 
Quod si apparuerit , sanabilemque se praebet , auctoritatum rationumque copia sine ulla dilatione sanandus est . 
Si autem tacita et occulta offensio est , Dei medicina opitulari potest . 
At si resiluerit , et curari recusaverit , consoletur nos dominicum illud exemplum , qui offensis hominibus ex verbo suo , et tamquam durum refugientibus , etiam iis qui remanserant ait , Numquid et vos vultis ire ? 
Satis enim fixum atque immobile debet corde retineri , Ierusalem captivam ab huius saeculi Babylonia decursis temporibus liberari , nullumque ex illa esse periturum ; quia qui perierit , non ex illa erat . 
Firmum enim fundamentum Dei stat , habens signaculum hoc : Novit Dominus qui sunt eius , et recedat ab iniquitate omnis qui nominat nomen Domini . 
Ista cogitantes , et invocantes Dominum in cor nostrum , minus timebimus incertos exitus sermonis nostri propter incertos motus auditorum , delectabitque nos etiam ipsa perpessio molestiarum pro misericordi opere , si non in eo nostram gloriam requiramus . 
Tunc enim est vere opus bonum , cum a caritate iaculatur agentis intentio , et tamquam ad locum suum rediens , rursus in caritate requiescit . 
Lectio vero quae nos delectat , aut aliqua auditio melioris eloquii , ut eam promendo sermoni nostro praeponere volentes cum pigritia vel taedio loquamur , alacriores nos suscipiet , iucundiorque praestabitur post laborem ; et maiore fiducia deprecabimur , ut loquatur nobis Deus quomodo volumus , si suscipiamus hilariter ut loquatur per nos quomodo possumus : ita fit ut diligentibus Deum omnia concurrant in bonum . 
Iam vero si usitata et parvulis congruentia saepe repetere fastidimus : congruamus eis per fraternum , paternum , maternumque amorem , et copulatis cordi eorum etiam nobis nova videbuntur . 
Tantum enim valet animi compatientis affectus , ut cum illi afficiuntur nobis loquentibus , et nos illis discentibus , habitemus in invicem ; atque ita et illi quae audiunt quasi loquantur in nobis , et nos in illis discamus quodam modo quae docemus . 
Nonne accidere hoc solet , cum loca quaedam ampla et pulchra , vel urbium vel agrorum , quae iam nos saepe videndo sine aliqua voluptate praeteribamus , ostendimus eis qui antea numquam viderant , ut nostra delectatio in eorum novitatis delectatione renovetur ? 
Et tanto magis , quanto sunt amicores : quia per amoris vinculum in quantum in illis sumus , in tantum et nobis nova fiunt quae vetera fuerunt . 
Sed si in rebus contemplandis aliquantum profecimus , non volumus eos quos diligimus laetari et stupere , cum intuentur opera manuum hominum ; sed volumus eos in ipsam artem consiliumve institutoris adtollere , atque inde exsurgere in admirationem laudemque omnicreantis Dei , ubi amoris fructuosissimus finis est ; quanto ergo magis delectari nos oportet , cum ipsum Deum iam discere homines accedunt , propter quem discenda sunt quaecumque discenda sunt ; et in eorum novitate innovari , ut si frigidior est solita nostra praedicatio , insolita eorum auditione fervescat ? 
Huc accedit ad comparandam laetitiam , quod cogitamus et consideramus de qua erroris morte in vitam fidei transeat homo . 
Et si vicos usitatissimos cum benefica hilaritate transimus , quando alicui forte qui errando laboraverat , demonstramus viam : quanto alacrius et cum gaudio maiore in doctrina salutari , etiam illa quae propter nos retexere non opus est , perambulare debemus ; cum animam miserandam et erroribus saeculi fatigatam per itinera pacis , ipso qui nobis eam praestitit iubente , deducimus ? 
Sed re vera multum est perdurare in loquendo usque ad terminum praestitutum , cum moveri non videmus audientem : quod sive non audeat , religionis timore constrictus , voce aut aliquo motu corporis significare approbationem suam , sive humana verecundia reprimatur ; sive dicta non intelligat , sive contemnat ; quando quidem nobis non cernentibus animum eius incertum est , omnia sermone tentanda sunt , quae ad eum excitandum et tamquam de latebris eruendum possint valere . 
Nam et timor nimius atque impediens declarationem iudicii eius , blanda exhortatione pellendus est , et insinuando fraternam societatem verecundia temperanda , et interrogatione quaerendum utrum intelligat , et danda fiducia , ut si quid ei contradicendum videtur , libere proferat . 
Quaerendum etiam de illo , utrum haec aliquando iam audierit , et fortassis eum tamquam nota et pervulgata non moveant ; et agendum pro eius responsione , ut aut planius et enodatius loquamur , aut opinionem contrariam refellamus , aut ea quae illi nota sunt non explicemus latius , sed breviter complicemus , eligamusque aliqua ex his quae mystice dicta sunt in sanctis libris , et maxime in ipsa narratione , quae aperiendo et revelando noster sermo dulcescat . 
Quod si nimis tardus est , et ab omni tali suavitate absurdus et aversus , misericorditer sufferendus est , breviterque decursis ceteris , ea quae maxime necessaria sunt , de unitate catholicae , de tentationibus , de Christiana conversatione propter futurum iudicium terribiliter inculcanda sunt , magisque pro illo ad Deum , quam illi de Deo multa dicenda . 
Saepe etiam fit , ut qui primo libenter audiebat , vel audiendo vel stando fatigatus , non iam laudans , sed oscitans labia diducat , et se abire velle etiam invitus ostendat . 
Quod ubi senserimus , aut renovare oportet eius animum , dicendo aliquid honesta hilaritate conditum et aptum rei quae agitur , vel aliquid valde mirandum et stupendum , vel etiam dolendum atque plangendum ; et magis de ipso , ut propria cura punctus evigilet ; quod tamen non offendat eius verecundiam asperitate aliqua , sed potius familiaritate conciliet : aut oblata sessione succurrere ; quamquam sine dubitatione melius fiat , ubi decenter fieri potest , ut a principio sedens audiat ; longeque consultius in quibusdam ecclesiis transmarinis non solum antistites sedentes loquuntur ad populum , sed ipsi etiam populo sedilia subiacent , ne quisquam infirmior stando lassatus a saluberrima intentione avertatur , aut etiam cogatur abscedere . 
Et tamen multum interest , si se quisquam de magna multitudine subtrahat ad reparandas vires , qui iam sacramentorum societate devinctus est ; et si ille discedat ( quod plerumque inevitabiliter urgetur , ne interiore defectu victus etiam cadat ) , qui primis sacramentis imbuendus est : et pudore enim non dicit cur eat , et imbecillitate stare non sinitur . 
Expertus haec dico : nam fecit hoc quidam , cum eum catechizarem , homo rusticanus , unde magnopere praecavendum esse didici . 
Quis enim ferat arrogantiam nostram , cum viros fratres nostros , vel etiam , quod maiore sollicitudine curandum est , ut sint fratres nostri , coram nobis sedere non facimus ; et ipsum Dominum nostrum , cui assistunt Angeli , sedens mulier audiebat ? 
Sane si aut brevis sermo futurus est , aut consessui locus non est aptus , stantes audiant ; sed cum multi audiunt , et non tunc initiandi . 
Nam cum unus , aud duo , aut pauci , qui propterea venerunt ut Christiani fiant , periculose loquimur stantibus . 
Tamen si iam sic coepimus , saltem animadverso auditoris taedio , et offerenda sessio est , immo vero prorsus urgendus ut sedeat , et dicendum aliquid quo renovetur , quo etiam cura , si qua forte irruens eum avocare coeperat , fugiat ex animo . 
Cum enim causae incertae sint , cur iam tacitus recuset audire , iam sedenti aliquid adversus incidentes cogitationes saecularium negotiorum dicatur , aut hilari , ut dixi , aut tristi modo : ut si ipsae sunt quae mentem occupaverant , cedant quasi nominatim accusatae ; si autem ipsae non sunt , et audiendo fatigatus est , cum de illis tamquam ipsae sint ( quando quidem ignoramus ) , inopinatum aliquid et extraordinarium , eo modo quo dixi , loquimur , a taedio renovatur intentio . 
Sed et breve sit , maxime quia extra ordinem inseritur , ne morbum fastidii , cui subvenire volumus , etiam augeat ipsa medicina : et acceleranda sunt cetera , et promittendus atque exhibendus finis propinquior . 
Si autem confregit animum tuum alterius actionis , cui tamquam magis necessariae iam suspensus eras , emissio , et propterea tristis insuaviter catechizas : cogitare debes , excepto quod scimus misericorditer nobis agendum esse quidquid cum hominibus agimus , et ex officio sincerissimae caritatis ; hoc ergo excepto , incertum esse quid utilius agamus , et quid opportunius aut intermittamus , aut omnino omittamus . 
Quia enim merita hominum pro quibus agimus , qualia sint apud Deum non novimus , quid eis ad tempus expediat aut nulla aut tenuissima et incertissima coniectura suspicamur potius quam comprehendimus . 
Quapropter res quidem agendas pro nostro captu ordinare debemus : quas eo modo quo statuimus si peragere potuerimus , non ideo gaudeamus quia nobis , sed quia Deo sic eas agi placuit : si autem aliqua inciderit necessitas , qua noster ille ordo turbetur ; flectamur facile , ne frangamur ; ut quem Deus nostro praeposuit , ipse sit noster . 
Aequius est enim , ut nos eius quam ut ille nostram voluntatem sequatur . 
Quia et ordo agendarum rerum , quem nostro abitrio tenere volumus , ille utique approbandus est , ubi potiora praecedunt . 
Cur ergo nos dolemus homines a Domino Deo tanto potiore praecedi , ut eo ipso quo nostrum amamus ordinem , inordinati esse cupiamus ? 
Nemo enim melius ordinat quid agat , nisi qui paratior est non agere quod divina potestate prohibetur , quam cupidior agere quod humana cogitatione meditatur . 
Quia multae cogitationes sunt in corde viri , consilium autem Domini manet in aeternum . 
Si vero ex aliquo scandalo perturbatus animus non valet edere serenum iucundumque sermonem , tantam esse caritatem oportet in eos pro quibus Christus mortuus est , volens eos pretio sanguinis sui ab errorum saecularium morte redimere ; ut hoc ipsum quod nobis tristibus nuntiatur , praesto esse aliquem qui desideret fieri Christianus , ad consolationem illius resolutionemque tristitiae valere debeat , sicut solent lucrorum gaudia dolorem lenire damnorum . 
Non enim scandalum nos contristat alicuius , nisi quem perire aut per quem perire infirmum vel credimus vel videmus . 
Ille igitur qui initiandus advenit dum speratur posse proficere , dolorem deficientis abstergat . 
Quia et si timor ille suggeritur , ne fiat proselytus filius gehennae , dum multi tales versantur ante oculos , ex quibus oriuntur ea quibus urimur scandala , non ad retardandos nos pertinere debet , sed magis ad excitandos et acuendos : quatenus quem imbuimus moneamus , ut caveat imitationem eorum , qui non ipsa veritate , sed solo nomine Christiani sunt ; nec eorum turba commotus , aut sectari velit eos , aut Christum nolit sectari propter eos , et aut nolit esse in Ecclesia Dei ubi illi sunt , aut talis ibi velit esse quales illi sunt . 
Et nescio quomodo in huiusmodi monitis ardentior sermo est , cui fomitem subministrat praesens dolor : ut non solum pigriores non simus , sed eo ipso dicamus accensius atque vehementius , quod securiores frigidius et lentius diceremus ; gaudeamusque nobis occasionem dari , ubi motus animi nostri sine fructificatione non transeat . 
Si autem de aliquo errato nostro vel peccato nos maestitudo comprehendit , non tantum meminerimus sacrificium Deo spiritum esse contribulatum sed etiam illud , Quia sicut aqua ignem , sic eleemosyna exstinguit peccatum . 
Et , Quis misericordiam , inquit , volo quam sacrificium . 
Sicut ergo si periclitaremur incendio , ad aquam utique curreremus , quo posset exstingui , et gratularemur si quis eam de proximo offerret : ita si de nostro foeno aliqua peccati flamma surrexit , et propterea conturbamur , data occasione misericordissimi operis , tamquam de oblato fonte gaudeamus , ut inde illud quod exarserat opprimatur . 
Nisi forte tam stulti sumus , ut alacrius arbitremur cum pane currendum , quo ventrem esurientis impleamus , quam cum vero Dei , quo mentem istud edentis instruamus . 
Huc accedit , quia si tantummodo prodesset hoc facere , non facere autem nihil obesset ; infeliciter in periculo salutis , non iam proximi , sed nostrae , oblatum remedium sperneremus . 
Cum vero ex ore Domini tam minaciter sonet , Serve nequam et piger , dares pecuniam meam nummulariis : quae tandem dementia est , quoniam peccatum nostrum nos angit , ideo rursus velle peccare , non dando pecuniam dominicam volenti et petenti ? 
His atque huiusmodi cogitationibus et considerationibus depulsa caligine taediorum , ad catechizandum aptatur intentio , ut suaviter imbibatur , quod impigre atque hilariter de caritatis ubertate prorumpit . 
Haec enim non tam ego tibi , quam omnibus nobis dicit ipsa dilectio , quae diffusa est in cordibus nostris per Spiritum sanctum , qui datus est nobis . 
Sed nunc etiam illud quod prius quam promitterem non debebam , iam fortasse debitum flagitas , ut aliquod sermonis exemplum , tamquam si ego aliquem catechizem , non me pigeat explicare , et intuendum tibi proponere . 
Quod prius quam faciam , volo cogites aliam esse intentionem dictantis , cum lector futurus cogitatur ; et aliam loquentis , cum praesens auditor adtenditur : et in eo ipso aliam in secreto monentis , dum nullus alius qui de nobis iudicet praesto est ; aliam palam docentis aliquid , cum dissimiliter opinantium circumstat auditus : et in hoc genere aliam , cum docetur unus , ceteri autem tamquam iudicantes aut adtestantes quae sibi nota sunt audiunt ; aliam cum omnes communiter quid ad eos proferamus exspectant : et rursus in hoc ipso aliam , cum quasi privatim consedetur , ut sermocinatio conseratur ; aliam , cum populus tacens unum de loco superiore dicturum suspensus intuetur : multumque interest , et cum ita dicimus , utrum pauci adsint an multi ; docti an indocti , an ex utroque genere mixti ; urbani an rustici , an hi et illi simul , an populus ex omni hominum genere temperatus sit . 
Fieri enim non potest , nisi aliter atque aliter afficiant locuturum atque dicturum , et ut sermo , qui profertur , affectionis animi , a quo profertur , quemdam quasi vultum gerat , et pro eadem diversitate diverse afficiat auditores , cum et ipsi se ipsos diverse afficiant invicem praesentia sua . 
Sed quia de rudibus imbuendis nunc agimus , de me ipso tibi testis sum , aliter atque aliter me moveri , cum ante me catechizandum video eruditum , inertem , civem , peregrinum , divitem , pauperem , privatum , honoratum , in potestate aliqua constitutum , illius aut illius gentis hominem , illius aut illius aetatis aut sexus , ex illa aut illa secta , ex illo aut illo vulgari errore venientem : ac pro diversitate motus mei sermo ipse et procedit et progreditur et finitur . 
Et quia cum eadem omnibus debeatur caritas , non eadem est omnibus adhibenda medicina : ipsa item caritas alios parturit , cum aliis infirmatur ; alios curat aedificare , alios contremiscit offendere ; ad alios se inclinat , ad alios se erigit ; aliis blanda , aliis severa , nulli inimica , omnibus mater . 
Et qui non expertus est eadem caritate quod dico , cum videt nos , quia facultas aliqua nobis donata delectat , laudabiliter innotescere in ore multitudinis , inde nos beatos putat : Deus autem , in cuius conspectum intrat gemitus compenditorum , videat humilitatem nostram et laborem nostrum , et dimittat omnia peccata nostra . 
Quamobrem si quid tibi in nobis placuit , ut aliquam observationem sermonis tui a nobis audire quaereres , melius vivendo et audiendo nos cum haec agimus , quam legendo cum haec dictamus , edisceres . 
Sed tamen faciamus aliquem venisse ad nos , qui vult esse Christianus , et de genere quidem idiotarum , non tamen rusticanorum , sed urbanorum , quales apud Carthaginem plures experiri te necesse est : interrogatum etiam utrum propter vitae praesentis aliquod commodum , an propter requiem quae post hanc vitam speratur , Christianus esse desiderat , propter futuram requiem respondisse : tali fortasse a nobis instrueretur alloquio . 
Deo gratias , frater : valde tibi gratulor , et gaudeo de te , quod in tantis ac tam periculosis huius saeculi tempestatibus de aliqua vera et certa securitate cogitasti . 
Nam et in hac vita homines magnis laboribus requiem quaerunt et securitatem , sed pravis cupiditatibus non inveniunt . 
Volunt enim requiescere in rebus inquietis et non permanentibus : et quia illae tempore subtrahuntur et transeunt , timoribus et doloribus eos agitant , nec quietos esse permittunt . 
Sive enim in divitiis velit homo requiescere , magis superbus efficitur , quam securus . 
An non videmus quam multi eas subito perdiderint , multi etiam propter illas perierint , aut cum eas habere cupiunt , aut cum eis oppressis a cupidioribus auferuntur ? 
Quae si etiam per totam vitam cum homine permanerent , et non desererent dilectorem suum , ipse illas sua morte desereret . 
Quanta est enim vita hominis , etiamsi senescat ? 
Aut cum sibi homines optant senectutem , quid aliud optant nisi longam infirmitatem ? 
Sic et honores huius saeculi , quid sunt nisi typhus et inanitas et ruinae periculum ? 
Quia sic Scriptura sancta dicit , Omnis caro foenum , et claritas hominis ut flos foeni . 
Foenum aruit , flos decidit : verbum autem Domini manet in aeternum . 
Ideo qui veram requiem et veram felicitatem desiderat , debet tollere spem suam de rebus mortalibus et praetereuntibus , et eam collocare in verbo Domini , ut haerens ei quod manet in aeternum , etiam ipse cum illo maneat in aeternum . 
Sunt etiam homines qui nec divites quaerunt esse , nec ad vanas honorum pompas ambiunt pervenire : sed gaudere et requiescere volunt in popinis et in fornicationibus , et in theatris atque spectaculis nugacitatis quae in magnis civitatibus gratis habent . 
Sed sic etiam ipsi aut consumunt per luxuriam paupertatem suam , et ab egestate postea in furta et effracturas , et aliquando etiam in latrocinia prosiliunt , et subito multis et magnis timoribus implentur ; et qui in popina paulo ante cantabant , iam planctus carceris somniant . 
Studiis autem spectaculorum fiunt daemonibus similes , clamoribus suis incitando homines , ut se invicem caedant , secumque habeant contentiosa certamina qui se non laeserunt , dum placere insano populo cupiunt : quos si animadverterint esse concordes , tunc eos oderunt et persequuntur , et tamquam collusores ut fustibus Verentur exclamant , et hanc iniquitatem facere etiam vindicem iniquitatum iudicem cogunt ; si autem horrendas adversus invicem inimicitias eos exercere cognoverint , ( sive sintae qui appellantur , sive scenici et thymelici , sive aurigae , sive venatores , quos miseros non solum homines cum hominibus , sed etiam homines cum bestiis in certamen pugnamque committunt , ) quo maiore adversus invicem discordia furere senserint , eo magis amant et delectantur , et incitatis favent , et faventes incitant , plus adversus se ipsos insanientes ipsi spectatores alter pro altero , quam illi quorum insaniam insani provocant , sed insaniendo spectare desiderant . 
Quomodo ergo sanitatem pacis tenere animus potest , qui discordiis et certaminibus pascitur ? 
Qualis enim cibus sumitur , talis valetudo consequitur . 
Postremo quamvis insana gaudia non sint gaudia , tamen qualiacumque sint , et quantumlibet delectet iactantia divitiarum , et tumor honorum , vorago popinarum , et bella theatrorum , et immunditia fornicationum , et prurigo thermarum , aufert omnia ista una febricula , et adhuc viventibus totam falsam beatitudinem subtrahit : remanet inanis et saucia conscientia , Deum sensura iudicem , quem noluit habere custodem ; et inventura asperum Dominum , quem dulcem Patrem quaerere et amare contemsit . 
Tu autem quia veram requiem quae post hanc vitam Christianis promittitur quaeris , etiam hic eam inter amarissimas vitae huius molestias suavem iucundamque gustabis , si eius qui eam promisit praecepta dilexeris . 
Cito enim senties dulciores esse iustitiae fructus quam iniquitatis , et verius atque iucundius gaudere hominem de bona conscientia inter molestias , quam de mala inter delicias : quia non sic venisti coniungi Ecclesiae Dei , ut ex ea temporalem aliquam utilitatem requiras . 
Sunt enim qui propterea volunt esse Christiani , ut aut promereantur homines a quibus temporalia commoda exspectant , aut quia offendere nolunt quos timent . 
Sed isti reprobi sunt : et si ad tempus eos portat Ecclesia , sicut area usque ad tempus ventilationis paleam sustinet ; si non se correxerint , et propter futuram sempiternam requiem Christiani esse coeperint , in fine separabuntur . 
Nec sibi blandiantur quod in area possunt esse cum frumento Dei ; quia in horreo cum illo non erunt , sed igni debito destinantur . 
Sunt etiam alii meliore quidem spe , sed tamen non minore periculo , qui iam Deum timent , et non irrident Christanum nomen , nec simulato corde intrant Ecclesiam Dei , sed in ista vita exspectant felicitatem , ut feliciores sint in rebus terrenis , quam illi qui non colunt Deum : ideoque cum viderint quosdam sceleratos et impios ista saeculi prosperitate pollere et excellere , se autem vel minus habere ista vel amittere , perturbantur tamquam sine causa Deum colant , et facile a fide deficiunt . 
Qui autem propter beatitudinem sempiternam et perpetuam requiem , quae post hanc vitam sanctis futura promittitur , vult fieri Christianus , ut non eat in ignem aeternum cum diabolo , sed in regnum aeternum intret cum Christo , vere ipse Christianus est ; cautus in omni tentatione , ne prosperis rebus corrumpatur , et ne frangatur adversis , et in abundantia bonorum terrenorum modestus et temperans , et in tribulationibus fortis et patiens . 
Qui etiam proficiendo perveniet ad talem animum , ut plus amet Deum , quam timeat gehennam : ut etiamsi dicat illi Deus , Utere deliciis carnalibus sempiternis , et quantum potes pecca , nec morieris , nec in gehennam mitteris , sed mecum tantummodo non eris ; exhorrescat et omnino non peccet , non iam ut in illud quod timebat non incidat , sed ne illum quem sic amat offendat : in quo uno est requies , quam oculus non vidit , nec auris audivit , nec in cor hominis adscendit , quam praeparavit Deus diligentibus eum . 
De qua requie significat Scriptura , et non tacet , quod ab initio mundi ex quo fecit Deus caelum et terram et omnia quae in eis sunt , sex diebus operatus est , et septimo die requievit . 
Poterat enim omnipotens et uno momento temporis omnia facere . 
Non autem laboraverat , ut requiesceret quando Dixit et facta sunt ; mandavit , et creata sunt : sed ut significaret , quia post sex aetates mundi huius , septima aetate tamquam septimo die requieturus est in sanctis suis : quia ipsi in illo requiescent post omnia bona opera , in quibus ei servierunt , quae ipse in illis operatur , qui vocat , et praecipit , et delicta praeterita dimittit , et iustificat eum qui prius erat impius . 
Sicut autem cum illi ex dono eius bene operantur , recte dicitur ipse operari : sic cum in illo requiescunt , recte dicitur ipse requiescere . 
Nam quod ad ipsum adtinet , pausationem non quaerit , quia laborem non sentit . 
Fecit autem omnia per Verbum suum : et Verbum eius ipse Christus , in quo requiescunt Angeli et omnes caelestes mundissimi spiritus in sancto silentio . 
Homo autem peccato lapsus perdidit requiem , quam habebat in eius divinitate , et recipit eam in eius humanitate ; ideoque opportuno tempore , quo ipse sciebat oportere fieri , homo factus et de femina natus est . 
A carne quippe contaminari non poterat , ipse carnem potius mundaturus . 
Ipsum antiqui sancti venturum in revelatione Spiritus cognoverunt et prophetaverunt : et sic salvi facti sunt credendo quia veniet , sicut nos salvi efficimur credendo quia venit : ut diligeremus Deum , qui sic nos dilexit , ut unicum Filium suum mitteret , qui humilitate nostrae mortalitatis indutus , et a peccatoribus et pro peccatoribus moreretur . 
Iam enim olim ab ineuntibus saeculis mysterii huius altitudo praefigurari praenuntiarique non cessat . 
Quoniam Deus omnipotens , et bonus et iustus et misericors , qui fecit omnia bona , sive magna sive parva , sive summa sive infima ; sive quae videntur , sicuti sunt caelum et terra et mare , et in caelo sol et luna et cetera sidera , in terra autem et mari arbores et frutices et animalia suae cuiusque naturae , et omnia corpora vel caelestia vel terrestria ; sive quae non videntur , sicuti sunt spiritus quibus corpora vegetantur et vivificantur : fecit et hominem ad imaginem suam ; ut quemadmodum ipse per omnipotentiam suam praeest universae creaturae , sic homo per intelligentiam suam , qua etiam Creatorem suum cognoscit et colit , praeesset omnibus terrenis animalibus . 
Fecit illi etiam adiutorium feminam : non ad carnalem concupiscentiam , quando quidem nec corruptibilia corpora tunc habebant , ante quam eos mortalitas invaderet poena peccati ; sed ut haberet et vir gloriam de femina , cum ei praeiret ad Deum , seque illi praeberet imitandum in sanctitate atque pietate ; sicut ipse esset gloria Dei , cum eius sapientiam sequeretur . 
Itaque constituit eos in quodam loco perpetuae beatitudinis , quem appellat Scriptura paradisum ; praeceptumque illis dedit , quod si non transgrederentur , in illa semper immortalitatis beatitudine permanerent : si autem transgrederentur , supplicia mortalitatis expenderent . 
Praesciebat autem Deus eos transgressuros : sed tamen quia conditor est et effector omnis boni , magis eos fecit , quando fecit et bestias , ut impleret terram bonis terrenis . 
Et utique melior est homo etiam peccator , quam bestia . 
Et praeceptum quod non erant servaturi , magis dedit , ut essent inexcusabiles , cum in eos vindicare coepisset . 
Quidquid enim homo fecerit , laudabilem in suis factis invenit Deum : si recte egerit , laudabilem invenit per iustitiam praemiorum : si peccaverit , laudabilem invenit per iustitiam suppliciorum : si peccata confessus ad recte vivendum redierit , laudabilem invenit per misericordiam indulgentiarum . 
Cur ergo non faceret Deus hominem , quamvis eum peccaturum praenosceret , cum et stantem coronaret , et cadentem ordinaret , et surgentem adiuvaret , semper et ubique ipse gloriosus bonitate , iustitia , clementia ? 
maxime quia et illud praesciebat , de propagine mortalitatis eius futuros sanctos , qui non sibi quaererent , sed Creatori suo gloriam darent , et eum colendo ab omni corruptione liberati , cum angelis sanctis semper vivere et beate vivere mererentur ? 
Qui enim hominibus dedit liberum arbitrium , ut non servili necessitate , sed ingenua voluntate Deum colerent , dedit etiam angelis : et ideo nec angelus , qui cum spiritibus aliis satellitibus suis superbiendo deseruit obedientiam Dei et diabolus factus est , aliquid nocuit Deo , sed sibi . 
Novit enim Deus ordinare deserentes se animas , et ex earum iusta miseria inferiores partes creaturae suae convenientissimis et congruentissimis legibus admirandae dispensationis ornare . 
Itaque nec diabolus aliquid Deo nocuit , quia vel ipse lapsus est , vel hominem seduxit ad mortem : nec ipse homo in aliquo minuit veritatem aut potestatem aut beatitatem Conditoris sui , quia coniugi suae seductae a diabolo ad id quod Deus prohibuerat , propria voluntate consensit . 
Iustissimis enim Dei legibus omnes damnati sunt , Deo glorioso per aequitatem vindictae , ipsi ignominiosi per turpitudinem poenae : ut et homo a suo creatore aversus victus diabolo subderetur , et diabolus homini ad Creatorem suum converso vincendus proponeretur ; ut quicumque diabolo usque in finem consentirent , cum illo irent in aetern supplicia ; quicumque autem humiliarent se Deo , et per eius gratiam diabolum vincerent , aeterna praemia mererentur . 
Neque hoc nos movere debet ; quia multi diabolo consentiunt , et pauci Deum sequuntur ; quia et frumentum in comparatione palearum valde pauciorem habet numerum . 
Sed sicut agricola novit quid faciat de ingenti acervo paleae , sic nihil est Deo multitudo peccatorum , qui novit quid de illis agat , ut administratio regni eius ex nulla parte turbetur atque turpetur . 
Nec ideo putandus est vicisse diabolus , quia se cum plures , cum quibus a paucis vinceretur , adtraxit . 
Duae itaque civitates , una iniquorum , altera sanctorum , ab initio generis humani usque in finem saeculi perducuntur , nunc permixtae corporibus , sed voluntatibus separatae , in die vero iudicii etiam corpore separandae . 
Omnes enim homines amantes superbiam et temporalem dominationem cum vano typho et pompa arrogantiae , omnesque spiritus qui talia diligunt , et gloriam suam subiectione hominum quaerunt , simul una societate devincti sunt ; sed et si saepe adversum se pro his rebus dimicant , pari tamen pondere cupiditatis in eamdem profunditatem praecipitantur , et sibi morum et meritorum similitudine coniunguntur . 
Et rursus omnes homines et omnes spiritus humiliter Dei gloriam quaerentes , non suam , et cum pietate sectantes , ad unam pertinent societatem . 
Et tamen Deus misericordissimus , et super impios homines patiens est , et praebet eis paenitentiae atque correctionis locum . 
Nam et quod omnes diluvio delevit , excepto uno iusto cum suis , quos in arca servari voluit , noverat quidem quod non se correcturi essent : verumtamen cum per centum annos arca fabricata est , praedicabatur utique eis ira Dei ventura super eos : et si converterentur ad Deum , parceret eis ; sicut pepercit postea Ninive civitati agenti paenitentiam , cum ei per prophetam futurum interitum praenuntiasset . 
Hoc autem facit Deus , etiam illis quos novit in malitia perseveraturos dans paenitendi spatium , ut nostram patientiam exerceat et informet exemplo suo ; quo noverimus quantum nos oporteat tolerabiliter malos sustinere , cum ignoremus quales postea futuri sunt , quando ille parcit et sinit eos vivere , quem nihil futurorum latet . 
Praenuntiabatur tamen etiam diluvii sacramento , quo per lignum iusti liberati sunt , futura Ecclesia quam Rex eius et Deus Christus mysterio suae crucis ab huius saeculi submersione suspendit . 
Neque enim Deus ignorabat , quod etiam ex illis qui fuerant in arca servati , nascituri erant mali , qui faciem terrae iniquitatibus iterum implerent : sed tamen et exemplum futuri iudicii dedit , et sanctorum liberationem ligni mysterio praenuntiavit . 
Nam et post haec non cessavit repullulare malitia per superbiam et libidines et illicitas impietates , cum homines deserto Creatore suo , non solum ad creaturam quam Deus condidit lapsi sunt , ut pro Deo colerent quod fecit Deus ; sed etiam ad opera manuum hominum et ad fabrorum artificia curvaverunt animas suas , ubi de illis turpius diabolus et daemonia triumpharent ; quae se in talibus figmentis adorari venerarique laetantur , dum errores suos humanis erroribus pascunt . 
Neque tunc sane defuerunt iusti , qui Deum pie quaererent , et superbiam diaboli vincerent , cives illius sanctae civitatis , quos Regis sui Christi ventura humilitas per Spiritum revelata sanavit . 
Ex quibus Abraham pius et fidelis Dei servus electus est , cui demonstraretur sacramentum Filii Dei , ut propter imitationem fidei omnes fideles omnium gentium filii eius futuri dicerentur . 
Ex illo natus est populus , a quo unus Deus verus coleretur , qui fecit caelum et terram : cum ceterae gentes simulacris et daemoniis servirent . 
In eo plane populo multo evidentius futura Ecclesia figurata est . 
Erat enim ibi multitudo carnalis , quae propter visibilia beneficia colebat Deum . 
Erant ibi autem pauci futuram requiem cogitantes et caelestem patriam requirentes , quibus prophetando revelabatur futura humilitas Dei , Regis et Domini nostri Iesu Christi , ut per eam fidem ab omni superbia et tumore sanarentur . 
Horum sanctorum , qui praecesserunt tempore nativitatem Domini , non solum sermo , sed etiam vita et coniugia et filii et facta prophetia fuit huius temporis , quo per fidem passionis Christi ex gentibus congregatur Ecclesia . 
Per illos sanctos Patriarchas et Prophetas carnali populo Israel , qui postea etiam Iudaei appellati sunt , et visibilia beneficia ministrabantur quae carnaliter a Domino desiderabant , et coercitiones poenarum corporalium quibus pro tempore terrerentur , sicut eorum duritiae congruebat . 
Et in his tamen omnibus mysteria spiritalia significabantur , quae ad Christum et Ecclesiam pertinerent : cuius Ecclesiae membra erant etiam illi sancti , quamvis in hac vita fuerint ante quam secundum carnem Christus Dominus nasceretur . 
Ipse enim unigenitus Dei Filius , Verbum Patris , aequale et coaeternum Patri , per quod facta sunt omnia , homo propter nos factus est , ut totius Ecclesiae tamquam totius corporis caput esset . 
Sed velut totus homo dum nascitur , etiamsi manum in nascendo praemittat , tamen universo corpori sub capite coniuncta atque compacta est , quemadmodum etiam nonnulli in ipsis Patriarchis ad huius ipsius rei signum manu praemissa nati sunt : ita omnes sancti qui ante Domini nostri Iesu Christi nativitatem in terris fuerunt , quamvis ante nati sunt , tamen universo corpori , cuius ille caput est , sub capite cohaeserunt . 
Populus ergo ille delatus in Aegyptum , servivit regi durissimo ; et gravissimis laboribus eruditus , quaesivit liberatorem Deum : et missus est eis unus de ipso populo , sanctus Dei servus Moyses , qui in virtute Dei magnis miraculis terrens tunc impiam gentem Aegyptiorum , eduxit inde populum Dei per mare rubrum ; ubi discedens aqua viam praebuit transeuntibus : Aegyptii autem cum eos persequerentur , redeuntibus in se fluctibus demersi extincti sunt . 
Ita quemadmodum per diluvium aquis terra purgata est a nequitia peccatorum , qui tunc in illa inundatione deleti sunt , et iusti evaserunt per lignum : sic ex Aegypto exiens populus Dei , per aquas iter invenit , quibus ipsorum hostes consumti sunt . 
Nec ibi defuit ligni sacramentum . 
Nam virga percussit Moyses , ut illud miraculum fieret . 
Utrumque signum est sancti Baptismi , per quod fideles in novam vitam transeunt , peccata vero eorum tamquam inimici delentur atque moriuntur . 
Apertius autem Christi passio in illo populo figurata est , cum iussi sunt ovem occidere et manducare , et de sanguine eius postes suos signare , et hoc celebrare omni anno , et appellare Pascha Domini . 
Manifestissime quippe prophetia de Domino Iesu Christo dicit , quia tamquam ovis ad immolandum ductus est . 
Cuius passionis et crucis signo in fronte hodie tamquam in poste signandus es , omnesque Christiani signantur . 
Inde per desertum populus ille ductus est per quadraginta annos : accepit etiam legem digito Dei scriptam , quo nomine significatur Spiritus sanctus , sicut in Evangelio manifestissime declaratur . 
Neque enim Deus forma corporis definitus est , nec sic in illo membra et digiti cogitandi sunt , quemadmodum videmus in nobis : sed quia per Spiritum sanctum dona Dei sanctis dividuntur , ut cum diversa possunt , non tamen discedant a concordia caritatis , in digitis autem maxime apparet quaedam divisio , nec tamen ab unitate praecisio , sive propterea , sive propter aliam quamcumque causam Spiritus sanctus appellatus est digitus Dei , non tamen cum hoc audimus humani corporis forma cogitanda est . 
Accepit ergo ille populus legem digito Dei scriptam in tabulis sane lapideis , ad significandam duritiam cordis illorum , quod legem non erant impleturi . 
Corporalia quippe dona desiderantes a Domino , magis carnali timore quam spiritali caritate tenebantur : legem autem non implet nisi caritas . 
Ideo multis sacramentis visibilibus onerati sunt , quo servili iugo premerentur , in observationibus ciborum et in sacrificiis animalium , et in aliis innumerabilibus : quae tamen signa erant rerum spiritalium ad Dominum Iesum Christum et ad Ecclesiam pertinentium ; quae tunc a paucis sanctis et intelligebantur ad fructum salutis , et observabantur ad congruentiam temporis , a multitudine vero carnalium tantummodo observabantur , non intelligebantur . 
Per multa itaque et varia signa rerum futurarum , quas longum est omnes commemorare , et eas nunc in Ecclesia videmus impleri , perductus est ille populus ad terram promissionis , ubi temporaliter carnaliterque regnaret pro modo desiderii sui ; quod tamen regnum terrenum regni spiritalis imaginem gessit . 
Ibi Ierusalem condita est famosissima civitas Dei , serviens in signo liberae civitatis , quae caelestis Ierusalem dicitur , quod verbum est Hebraeum , et interpretatur ' visio pacis . 
' Cuius cives sunt omnes sanctificati homines qui fuerunt , et qui sunt , et qui futuri sunt ; et omnes sanctificati spiritus , etiam quicumque in excelsis caelorum partibus pia devotione obtemperant Deo , nec imitantur impiam diaboli superbiam et angelorum eius . 
Huius civitatis rex est Dominus Iesus Christus , Verbum Dei quo reguntur summi angeli , et Verbum hominem assumens ut eo regerentur et homines , qui simul omnes cum illo in aeterna pace regnabunt . 
Ad huius Regis praefigurationem in illo terreno regno populi Israel maxime eminuit rex David , de cuius semine secundum carnem veniret verissimus Rex noster Dominus Iesus Christus , qui est super omnia Deus benedictus in saecula . 
Multa in illa terra promissionis gesta sunt in figuram venturi Christi et Ecclesiae , quae in sanctis libris paulatim discere poteris . 
Post aliquot tamen generationes ostendit alium typum ad rem maxime pertinentem . 
Nam captivata est illa civitas , et multa pars eius educta in Babyloniam . 
Sicut autem Ierusalem significat civitatem societatemque sanctorum , sic Babylonia significat civitatem societatemque iniquorum , quoniam dicitur interpretari confusio . 
De quibus duabus civitatibus , ab exordio generis humani usque in finem saeculi permixte temporum varietate currentibus , et ultimo iudicio separandis , paulo ante iam diximus . 
Illa ergo captivitas Ierusalem civitatis , et ille populus in Babyloniam ductus ad servitutem ire iubetur a Domino per Ieremiam illius temporis prophetam . 
Et exstiterunt reges Babyloniae , sub quibus illi serviebant , qui ex eorum occasione commoti quibusdam miraculis cognoscerent et colerent et coli iuberent unum verum Deum , qui condidit universam creaturam . 
Iussi sunt autem et orare pro eis a quibus captivi tenebantur , et in eorum pace pacem sperare , ad gignendos filios et domos aedificandas et plantandos hortos et vineas . 
Post septuaginta autem annos promittitur eis ab illa captivitate liberatio . 
Hoc autem totum figurate significabat Ecclesiam Christi in omnibus sanctis eius , qui sunt cives Ierusalem caelstis , servituram fuisse sub regibus huius saeculi . 
Dicit enim et apostolica doctrina , ut omnis anima sublimioribus potestatibus subdita sit : et ut reddantur omnibus omnia , cui tributum tributum , cui vectigal vectigal ; et cetera quae salvo Dei nostri cultu , constitutionis humanae principibus reddimus ; quando et ipse Dominus , ut nobis huius sanae doctrinae praeberet exemplum , pro capite hominis quo erat indutus , tributum solvere non dedignatus est . 
Iubentur autem etiam servi Christiani et boni fideles dominis suis temporalibus aequanimiter fideliterque servire ; quos iudicaturi sunt , si usque in finem iniquos invenerint , aut cum quibus aequaliter regnaturi sunt , si et illi ad verum Deum conversi fuerint . 
Omnibus tamen praecipitur servire humanis potestatibus atque terrenis , quo usque post tempus praefinitum , quod significant septuaginta anni , ab istius saeculi confusione tamquam de captivitate Babyloniae , sicut Ierusalem liberetur Ecclesia . 
Ex cuius captivitatis occasione ipsi etiam terreni reges desertis idolis , pro quibus persequebantur Christianos , unum verum Deum et Christum Dominum cognoverunt et colunt , pro quibus apostolus Paulus iubet orari , etiam cum persequerentur Ecclesiam . 
Sic enim dicit : Obsecro itaque primum fieri deprecationes , adorationes , interpellationes , gratiarum actiones , pro regibus , pro omnibus hominibus , et omnibus qui in sublimitate sunt , ut securam et tranquillam vitam agamus cum omni pietate et caritate . 
Itaque per ipsos data pax est Ecclesiae , quamvis temporalis , tranquillitas temporalis ad aedificandas spiritaliter domos et plantandos hortos et vineas . 
Nam et ecce te modo per istum sermonem aedificamus atque plantamus . 
Et hoc fit per totum orbem terrarum cum pace regum Christianorum , sicut idem dicit Apostolus : Dei agricultura , Dei aedificatio estis . 
Et post annos quidem septuaginta , quos mystice prophetaverat Ieremias , ut finem temporum praefiguraret , tamen ut ipsa figura integraretur , facta est in Ierusalem restitutio aedificationis templi Dei : sed quia totum figurate agebatur , non erat firma pax ac libertas reddita Iudaeis . 
Itaque postea a Romanis victi sunt , et tributarii facti . 
Ex illo sane tempore ex quo terram promissionis acceperunt , et reges habere coeperunt , ne in aliquo regum suorum completum esse arbitrarentur quod eis liberator Christus promittebatur , apertius per multas prophetias prophetatus est Christus , non solum ab ipso David in libro Psalmorum , sed etiam a ceteris et magnis et sanctis Prophetis , usque ad tempus captivitatis in Babyloniam : et in ipsa captivitate fuerunt Prophetae , qui venturum Dominum Iesum Christum liberatorem omnium prophetarent . 
Et postea quam templum transactis septuaginta annis restitutum est , tantas pressuras et calamitates a regibus gentium Iudaei perpessi sunt , ut intelligerent nondum venisse liberatorem , quem non spiritaliter liberaturum intelligebant , sed pro liberatione carnali desiderabant . 
Peractis ergo quinque aetatibus saeculi , quarum prima est ab initio generis humani , id est , ab Adam , qui primus homo factus est , usque ad Noe , qui fecit arcam in diluvio , inde secunda est usque ad Abraham , qui pater dictus est omnium quidem gentium , quae fidem ipsius imitarentur ; sed tamen ex propagine carnis suae futuri populi Iudaeorum : qui ante fidem Christianam gentium , unus inter omnes omnium terrarum populus unum verum Deum coluit , ex quo populo salvator Christus secundum carnem veniret . 
Isti enim articuli duarum aetatum eminent in veteribus libris : reliquarum autem trium in Evangelio etiam declarantur , cum carnalis origo Domini Iesu Christi commemoratur . 
Nam tertia est ab Abraham usque ad David regem : quarta a David usque ad illam captivitatem , qua populus Dei in Babyloniam transmigravit : quinta ab illa transmigratione usque ad adventum Domini nostri Iesu Christi ; ex cuius adventu sexta aetas agitur : ut iam spiritalis gratia , quae paucis tunc Patriarchis et Prophetis nota erat , manifestaretur omnibus gentibus : ne quisquam Deum nisi gratis coleret , non visibilia praemia servitutis suae et praesentis vitae felicitatem , sed solam vitam aeternam , in qua ipso Deo frueretur , ab illo desiderans ; ut hac sexta aetate mens humana renovetur ad imaginem Dei , sicut sexta die homo factus est ad imaginem Dei . 
Tunc enim et lex impletur , dum non cupiditate rerum temporalium , sed caritate illius qui praecepit , fiunt quaecumque praecepit . 
Quis autem non redamare affectet iustissimum et misericordissimum Deum , qui prior sic amavit iniustissimos et superbissimos homines . 
ut propter eos mitteret unicum Filium , per quem fecit omnia , qui non sui mutatione , sed hominis assumtione homo factus , non solum cum eis vivere , sed etiam pro eis et ab eis posset occidi ? 
Itaque novum testamentum hereditatis sempiternae manifestans , in quo renovatus homo per gratiam Dei ageret novam vitam , hoc est vitam spiritalem ; ut vetus ostenderet primum , in quo carnalis populus agens veterem hominem , exceptis paucis intelligentibus Patriarchis et Prophetis et nonnullis latentibus sanctis , carnaliter vivens carnalia praemia desiderabat a Domino Deo , et in figura spiritalium bonorum accipiebat : omnia ergo bona terrena contemsit homo factus Dominus Christus , ut contemnenda monstraret ; et omnia terrena sustinuit mala , quae sustinenda praecipiebat : ut neque in illis quaereretur felicitas , neque in istis infelicitas timeretur . 
Natus enim de matre , quae quamvis a viro intacta conceperit semperque intacta permanserit , virgo concipiens , virgo pariens , virgo moriens , tamen fabro desponsata erat , omnem typhum carnalis nobilitatis exstinxit . 
Natus etiam in civitate Bethleem , quae inter omnes Iudaeae civitates ita erat exigua , ut hodieque villa appelletur , noluit quemquam de cuiusquam terrenae civitatis sublimitate gloriari . 
Pauper etiam factus est cuius sunt omnia , et per quem creata sunt omnia : ne quisquam cum in eum crederet , de terrenis divitiis auderet extolli . 
Noluit rex ab hominibus fieri ; quia humilitatis ostendebat viam miseris , quos ab eo superbia separaverat : quamvis sempiternum eius regnum universa creatura testetur . 
Esurivit qui omnes pascit , sitivit per quem creatur omnis potus , et qui spiritaliter panis est esurientium fonsque sitientium : ab itinere terrestri fatigatus est , qui se ipsum nobis viam fecit in caelum : velut obmutuit et obsurduit coram conviciantibus , per quem mutus locutus est et surdus audivit : vinctus est , qui de infirmitatum vinculis solvit : flagellatus est , qui omnium dolorum flagella de hominum corporibus expulit : crucifixus est , qui cruciatus nostros finivit : mortuus est , qui mortuos suscitavit . 
Sed et resurrexit numquam moriturus , ne ab illo quisquam sic disceret mortem contemnere , quasi numquam victurus . 
Inde confirmatis discipulis , conversatus cum eis quadraginta diebus , eisdem spectantibus adscendit in caelum ; et completis a resurrectione quinquaginta diebus misit eis Spiritum sanctum ( promiserat enim ) , per quem diffusa caritate in cordibus eorum , non solum sine onere , sed etiam cum iucunditate legem possent implere . 
Quae data est Iudaeis in decem praeceptis , quod appellant Decalogum . 
Quae rursus ad duo rediguntur , ut diligamus Deum ex toto corde , ex tota anima , ex tota mente ; et diligamus proximum sicut nos ipsos . 
Nam in his duobus praeceptis totam legem prophetasque pendere , ipse Dominus et dixit in Evangelio , et suo manifestavit exemplo . 
Nam et populus Israel ex die quo primum pascha in imagine celebrarunt ovem occidentes et manducantes , cuius sanguine postes eorum ad salutis tutelam signati sunt ; ex ipso ergo die quinquagesimus dies impletus est , et legem acceperunt scriptam digito Dei , quo nomine iam diximus significari Spiritum sanctum : sicut post Domini passionem et resurrectionem , quod est verum pascha , quinquagesimo die ipse Spiritus sanctus discipulis missus est : non iam lapideis tabulis corda dura significans ; sed cum essent unum in locum congregati in ipsa Ierusalem , factus est subito de caelo sonus , quasi ferretur flatus vehemens , et visae sunt illis linguae divisae quasi ignis , et coeperunt linguis loqui , ita ut omnes , qui ad illos venerant , suam linguam quisque cognosceret : ( ad illam enim civitatem ex omni terra conveniebant Iudaei , quacumque dispersi erant , et diversas linguas gentium diversarum didicerant ) : deinde cum tota fiducia Christum praedicantes , in eius nomine multa signa faciebant , ita ut quemdam mortuum transeunte Petro umbra eius tetigerit , et resurrexerit . 
Sed cum viderent Iudaei tanta signa fieri in eius nomine , quem partim per invidiam , partim per errorem crucifixerunt , alii irritati sunt ad persequendos praedicatores eius Apostolos , alii vero id ipsum amplius admirantes , quod in eius nomine , quem veluti a se oppressum et victum riserant , tanta miracula fierent , paenitendo conversi crediderunt in eum millia Iudaeorum . 
Non erant iam illi temporalia beneficia terrenumque regnum desiderantes a Deo , nec promissum regem Christum carnaliter exspectantes ; sed immortaliter intelligentes et diligentes eum , qui pro ipsis ab ipsis tanta mortaliter pertulit , et eis usque ad sui sanguinis peccata donavit , et immortalitatem a se sperandam et desiderandam exemplo suae resurrectionis ostendit . 
Itaque iam veteris hominis terrena desideria mortificantes , et spiritalis vitae novitate flagrantes , sicut praeceperat in Evangelio Dominus , vendebant omnia quae habebant , et pretia rerum suarum ante pedes Apostolorum ponebant , ut ipsi distribuerent unicuique , sicut cuique opus erat : viventesque in Christiana dilectione concorditer , non dicebant aliquid suum , sed erant illis omnia communia , et anima et cor unum in Deum . 
Deinde etiam ipsi a Iudaeis , carnalibus civibus carnis suae persecutionem passi atque dispersi sunt , ut latius Christus eorum dispersione praedicaretur , et imitarentur etiam ipsi patientiam Domini sui : quia qui eos mansuetus passus fuerat , mansuefactos pro se pati iubebat . 
Ex ipsis sanctorum persecutoribus fuerat etiam apostolus Paulus , et in Christianos maxime saeviebat : sed postea credens et apostolus factus , missus est ut gentibus Evangelium praedicaret , graviora perpessus pro nomine Christi , quam fecerat contra nomen Christi . 
Ecclesias autem constituens per omnes gentes qua Evangelium seminabat , impense praecipiebat , ut quoniam ipsi ex idolorum cultu venientes , et ad unum Deum colendum rudes , non facile poterant rebus suis venditis et distributis servire Deo , oblationes facerent in pauperes sanctorum qui erant in ecclesiis Iudaeae , quae Christo crediderant : ita illos tamquam milites , illos autem tamquam stipendiarios provinciales apostolica doctrina constituit ; inserens eis Christum velut lapidem angularem , sicut per prophetam praenuntiatus erat , in quo ambo quasi parietes de diverso venientes , de Iudaeis videlicet atque gentibus , germana caritate copularentur . 
Sed postea graviores et crebriores persecutiones ex incredulis gentibus adversus Christi Ecclesiam surrexerunt , et implebatur in dies singulos verbum Domini praedicentis , Ecce ego mitto vos velut oves in medio luporum . 
Sed illa vitis quae per orbem terrarum , sicut de illa prophetatum et ab ipso Domino praenuntiatum erat , fructuosos palmites diffundebat , tanto pullulabat amplius , quanto uberiore martyrum sanguine rigabatur . 
Quibus per omnes terras innumerabiliter pro fidei veritate morientibus , etiam ipsa persequentia regna cesserunt , et ad Christum cognoscendum atque venerandum fracta superbiae cervice conversa sunt . 
Oportebat autem ut eadem vitis , sicut a Domino idemtidem praedictum erat , putaretur , et ex ea praeciderentur infructuosa sarmenta , quibus haereses et schismata per loca facta sunt , sub Christi nomine , non ipsius gloriam , sed suam quaerentium , per quorum adversitates magis magisque exerceretur Ecclesia et probaretur atque illustraretur et doctrina eius et patientia . 
Omnia ergo haec , sicut tanto ante praedicta legimus , sic et facta cognoscimus : et quemadmodum primi Christiani , quia nondum ista provenisse videbant , miraculis movebantur ut crederent ; sic nos quia omnia ista ita completa sunt , sicut ea in libris legimus , qui longe ante quam haec implerentur conscripti sunt , ubi omnis futura dicebantur , et praesentia iam videntur , aedificamur ad fidem , ut etiam illa quae restant , sustinentes et perseverantes in Domino , sine dubitatione ventura credamus . 
Si quidem adhuc tribulationes futurae in eisdem Scripturis leguntur , et ipse ultimus iudicii dies , ubi omnes cives ambarum illarum civitatum receptis corporibus surrecturi sunt , et rationem vitae suae ante tribunal Christi iudicis reddituri . 
Veniet enim in claritate potestatis , qui prius in humilitate humanitatis venire dignatus est ; et omnes pios ab impiis segregabit : non tantum eis qui in eum credere omnino noluerunt , sed etiam eis qui frustra et infructuose crediderunt in eum ; illis daturus regnum se cum aeternum , illis autem poenam aeternam cum diabolo . 
Sed sicut nullum gaudium rerum temporalium ex aliqua parte simile potest inveniri gaudio vitae aeternae , quam sancti accepturi sunt : ita nullus cruciatus poenarum temporalium potest sempiternis iniquorum cruciatibus comparari . 
Itaque frater confirma te ipsum in eius nomine atque adiutorio cui credis , adversus lignuas eorum qui fidem nostram irrident , de quibus diabolus seductoria verba loquitur , maxime volens irridere fidem resurrectionis . 
Sed ex te ipso crede futurum te esse cum fueris , quando cum ante non fueris , nunc esse te vides . 
ubi enim erat ista moles corporis tui et ista forma membrorumque compago ante paucos annos , prius quam natus , vel etiam prius quam in matris utero conceptus esses , ubi erat haec moles et haec statura corporis tui ? 
Nonne de occultis huius creaturae secretis , Domino Deo invisibiliter formante , processit in lucem , certisque aetatum incrementis in istam magnitudinem formamque surrexit ? 
Numquid ergo difficile est Deo , qui etiam aggeres nubium ex occulto in momento contrahit , et contegit caelum in ictu temporis , reddere istam quantitatem corporis tui sicut erat , qui eam facere potuit sicut non erat ? 
Crede ergo fortiter et inconcusse , quia omnia , quae videntur quasi pereundo humanis oculis subtrahi , salva et integra sunt omnipotentiae Dei : qui ea cum voluerit , sine ulla mora et difficultate reparabit , ea dumtaxat quae iustitia eius reparanda esse iudicat : ut in his corporibus reddant homines factorum suorum rationem , in quibus ea fecerunt ; et in his mereantur aut commutationem caelestis incorruptionis pro meritis pietatis , aut corruptibilem corporis conditionem pro meritis iniquitatis , non quae morte solvatur , sed quae materiam sempiternis doloribus praebeat . 
Fuge ergo per immobilem fidem et mores bonos , fuge frater illa tormenta , ubi nec tortores deficiunt , nec torti moriuntur ; quibus sine fine mors est , non posse in cruciatibus mori . 
Et exardesce amore atque desiderio sempiternae vitae sanctorum , ubi nec operosa erit actio , nec requies desidiosa : laus erit Dei sine fastidio , sine defectu : nullum in animo taedium , nullus labor in corpore ; nulla indigentia , nec tua cui subveniri desideres , nec proximi cui subvenire festines . 
Omnes deliciae Deus erit et satietas sanctae civitatis in illo et de illo sapienter beateque viventis . 
Efficiemur enim , sicut ab illo promissum speramus et exspectamus , aequales angelis Dei , et cum eis pariter illa Trinitate perfruemur iam per speciem , in qua nunc per fidem ambulamus . 
Credimus enim quod non videmus , ut ipsis meritis fidei etiam videre quod credimus et inhaerere mereamur : ut aequalitatem Patris et Filii et Spiritus sancti , et ipsius Trinitatis unitatem , quomodo sint haec tria unus Deus , non iam verbis fidei et strepentibus syllabis personemus , sed contemplatione purissima et ardentissima in illo silentio sorbeamus . 
Haec tene fixa in corde tuo , et invoca Deum cui credis , ut tueatur te adversus tentationes diaboli : et esto cautus , ne tibi aliunde hostis ille subrepat , qui ad solatium malevolentissimum damnationis suae , cum quibus damnetur inquirit . 
Non enim per eos solos qui Christianum nomen oderunt , et dolent eo nomine occupatum esse orbem terrarum , et adhuc simulacris et daemoniorum curiositatibus servire desiderant , audet ille tentare Christianos : sed etiam per eos quos paulo ante commemoravimus , de unitate Ecclesiae , velut putata vite , praecisos , qui haeretici vel schismatici dicuntur , conatur etiam id quidem interdum . 
Sed tamen id etiam aliquando conatur et per Iudaeos tentare , atque seducere . 
Sed maxime cavendum est , ne per homines qui sunt in ipsa Catholica Ecclesia , quos velut paleam usque ad tempus ventilationis suae sustinet , unusquisque tentetur et decipiatur . 
Propterea enim Deus patiens est in illos , ut et suorum electorum fidem atque prudentiam per illorum perversitatem exercendo confirmet ; et quia de numero eorum multi proficiunt , et ad placendum Deo miserati animas suas magno impetu convertuntur . 
Non enim omnes sibi per patientiam Dei thesaurizant iram in die irae iusti iudicii eius : sed multos eadem omnipotentis patientia perducit ad saluberrimum paenitentiae dolorem . 
Quod donec fiat , exercetur per eos illorum qui iam rectam viam tenent , non solum tolerantia , sed etiam misericordia . 
Multos ergo visurus es ebriosos , avaros , fraudatores , aleatores , adulteros , fornicatores , remedia sacrilega sibi alligantes , praecantatoribus et mathematicis vel quarumlibet impiarum artium divinatoribus deditos . 
Animadversurus etiam quod illae turbae impleant ecclesias per dies festos Christianorum , quae implent et theatra per dies sollemnes Paganorum ; et haec videndo ad imitandum tentaberis . 
Et quid dicam , videbis , quod etiam nunc iam utique nosti : non enim nescis multos qui appellantur Christiani haec omnia mala operari , quae breviter commemoravi . 
Et aliquando fortasse graviora facere homines non ignoras , quos nosti appellari Christianos . 
Sed si hoc animo venisti , ut quasi securus talia facias , multum erras : nec tibi proderit nomen Christi , cum coeperit ille severissime iudicare , qui prius dignatus est misericordissime subvenire . 
Praedixit enim ista , et ait in Evangelio , Non omnis qui dicit mihi , Domine , Domine , intrabit in regnum caelorum , sed is qui facit voluntatem Patris mei . 
Multi dicent mihi in illa die , Domine , Domine , in nomine tuo manducavimus et bibimus . 
Omnibus ergo qui in talibus operibus perseverant , damnatio finis est . 
Cum ergo videris multos non solum haec facere , sed etiam defendere atque suadere , tene te ad legem Dei , et non sequaris praevaricatores eius . 
Non enim secundum illorum sensum , sed secundum illius veritatem iudicaberis . 
Coniungere bonis , quos vides amare tecum Regem tuum . 
Multos enim inventurus es , si et tu talis esse coeperis . 
Nam si in spectaculis cum illis esse cupiebas et eis inhaerere , qui tecum vel aurigam , vel venatorem , vel aliquem histrionem simul amabant ; quanto magis te delectare debet eorum coniunctio , qui tecum amant Deum , de quo numquam erubescet amator eius , quia non solum ipse non potest vinci , sed etiam dilectores suos reddet invictos ! 
Nec tamen etiam in ipsis bonis , qui te vel praecedunt vel tibi comitantur ad Deum , spem tuam collocare debes , quia nec in te ipso debes , quantumcumque profeceris , sed in illo qui eos et te iustificando tales facit . 
Securus es enim de Deo , quia non mutatur : de homine autem nemo prudenter securus est . 
Sed si illos qui nondum iusti sunt , amare debemus ut sint ; quanto ardentius qui iam sunt , amandi sunt . 
Sed aliud est diligere hominem , aliud spem ponere in homine ; tantumque interest , ut illud Deus iubeat , hoc prohibeat . 
Si autem aliquas vel insultationes vel tribulationes pro nomine Christi passus non defeceris a fide , nec a bona via deviaveris , maiorem mercedem accepturus es : qui autem in his diabolo cesserint , etiam minorem perdunt . 
Sed humilis esto Deo , ut non te permittat tentari ultra vires tuas . 
His dictis interrogandus est , an haec credat , atque observare desideret . 
Quod cum responderit , sollemniter utique signandus est et Ecclesiae more tractandus . 
De sacramento sane quod accipit , cum ei bene commendatum fuerit , signacula quidem rerum divinarum esse visibilia , sed res ipsas invisibiles in eis honorari ; nec sic habendam esse illam speciem benedictione sanctificatam , quemadmodum habetur in usu quolibet : dicendum etiam quid significet et sermo ille quem audivit , quid in illo condiat , cuius illa res similitudinem gerit . 
Deinde monendus est ex hac occasione , ut si quid etiam in Scripturis audiat quod carnaliter sonet , etiamsi non intelligit , credat tamen spiritale aliquid significari , quod ad sanctos mores futuramque vitam pertineat . 
Hoc autem ita breviter discit , ut quidquid audierit ex libris canonicis quod ad dilectionem aeternitatis et veritatis et sanctitatis , et ad delectionem proximi referre non possit , figurate dictum vel gestum esse credat ; atque ita conetur intelligere , ut ad illam geminam referat dilectionem . 
Ita sane ut proximum non carnaliter intelligat , sed omnem qui cum eo in illa sancta civitate potest esse , sive iam , sive nondum appareat : et ut de nullius hominis correctione desperet , quem patientia Dei videt vivere , non ob aliud , sicut Apostolus ait , nisi ut adducatur ad paenitentiam . 
Si longus tibi videtur iste sermo , quo tamquam praesentem rudem hominem instruxi , licet ea tibi dicere brevius , longiorem tamen esse debere non puto : quamquam multum interest , quid res ipsa cum agitur moneat , et quid auditorum praesentia non solum ferre , sed etiam desiderare se ostendat . 
Cum autem celeritate opus est , vide quam facile explicari tota res possit . 
Fac rursus adesse aliquem , qui velit esse Christianus : ergo et interrogatum , illud quod superior respondisse ; quis et si non hoc respondet , hoc eum respondere debuisse dicendum est . 
Deinde hoc modo et cetera contexenda . 
Vere , frater , illa magna et vera beatitudo est , quae in futuro saeculo sanctis promittitur . 
Omnia vero visibilia transeunt , et omnis huius saeculi pompa et deliciae et curiositas interibunt , et se cum ad interitum trahunt amatores suos . 
A quo interitu , hoc est , poenis sempiternis Deus misericors volens homines liberare , si sibi ipsi non sint inimici , et non resistant misericordiae Creatoris sui , misit unigenitum Filium suum , hoc est , Verbum suum aequale sibi , per quod condidit omnia . 
Et manens quidem in divinitate sua , et non recedens a Patre , nec in aliquo mutatus , assumendo tamen hominem , et in carne mortali hominibus apparendo venit ad homines : ut quemadmodum per unum hominem qui primus factus est , id est Adam , mors intravit in genus humanum quia consensit mulieri suae seductae a diabolo , ut praeceptum Dei transgrederentur ; sic per unum hominem qui etiam Deus est Dei Filius , Iesum Christum , deletis omnibus peccatis praeteritis , credentes in eum omnes in aeternam vitam ingrederentur . 
Omnia enim quae nunc vides in Ecclesia Dei , et sub Christi nomine per totum orbem terrarum geri , ante saecula iam praedicta sunt , et sicut ea legimus , ita et videmus ; et inde aedificamur in fidem . 
Factum est aliquando diluvium per totam terram , ut peccatores delerentur : et tamen illi qui evaserunt in arca , sacramentum futurae Ecclesiae demonstrabant , quae nunc in fluctibus saeculi natat , et per lignum crucis Christi a submersione liberatur . 
Praedictum est Abrahae fideli servo Dei , uni homini , quod de illo esset populus nasciturus , qui coleret unum Deum inter ceteras gentes quae idola colebant : et omnia quae illi populo ventura praedicta sunt , sic evenerunt ut praedicta sunt . 
Prophetatus est in illo populo etiam Christus Rex omnium sanctorum et Deus venturus ex semine ipsius Abraham secundum carnem , quam assumsit , ut omnes etiam filii essent Abrahae , qui fidem eius imitarentur ; et sic est factum : natus est Christus de Maria virgine , quae ex illo genere fuit . 
Praedictum est per Prophetas quod in cruce passurus esset ab eodem populo Iudaeorum , de cuius genere secundum carnem veniebat ; et sic est factum . 
Praedictum est quod resurrecturus esset ; resurrexit : et secundum ipsa praedicta Prophetarum adscendit in caelum , et discipulis suis Spiritum sanctum misit . 
Praedictum est non solum a Prophetis , sed etiam ab ipso Domino Iesu Christo , quod Ecclesia eius per universum orbem terrarum esset futura , per sanctorum martyria passionesque disseminata ; et tunc praedictum , quando adhuc nomen eius et latebat gentes , et ubi notum erat irridebatur : et tamen in virtutibus miraculorum eius , sive quae per se ipse , sive quae per servos suos fecit , dum annuntiantur haec et creduntur , iam videmus quod praedictum est esse completum , regesque ipsos terrae , qui antea persequebantur Christianos , iam Christi nomini subiugatos . 
Praedictum est etiam quod schismata et haereses ex eius Ecclesia essent exiturae , et sub eius nomine per loca ubi possent , suam , non Christi , gloriam quaesiturae ; et ista completa sunt . 
Numquid ergo illa quae restant non sunt ventura ? 
manifestum est quia sicut ista praedicta venerunt , sic etiam illa ventura sunt , quaecumque tribulationes iustorum adhuc restant , et iudicii dies , qui separabit omnes impios a iustis in resurrectione mortuorum , et non solum eos qui sunt extra Ecclesiam , sed etiam ipsius Ecclesiae paleas , quas oportet usque ad novissimam ventilationem patientissime sufferat , ad ignem debitum segregabit . 
Qui autem irrident resurrectionem , putantes quod caro ista quia putrescit , resurgere non potest , ad poenas in ea resurrecturi sunt : et ostendet eis Deus , quia qui potuit haec corpora facere ante quam essent , potest ea in momento restituere sicut erant . 
Omnes autem fideles regnaturi cum Christo , ita resurgent in eodem corpore , ut etiam commutari mereantur ad incorruptionem angelicam : ut fiant aequales angelis Dei , sicut Dominus ipse promisit ; et laudent eum sine aliquo defectu et sine aliquo fastidio , semper viventes in illo et de illo , cum tali gaudio et beatitudine , quali nec dici nec cogitari ab homine potest . 
Tu itaque credens ista , cave tentationes ; ( quia diabolus quaerit qui se cum pereant : ) ut non solum per eos qui extra Ecclesiam sunt , sive pagani , sive Iudaei , sive haeretici , non te hostis ille seducat ; sed etiam quos in ipsa Ecclesia Catholica videris male viventes , aut immoderatos voluptatibus ventris et gutturis , aut impudicos , aut vanis curiositatibus vel illicitis deditos , sive spectaculorum , sive remediorum aut divinationum diabolicarum , sive in pompa et typho avaritiae atque superbiae , sive in aliqua vita quam lex damnat et punit , non eos imiteris : sed potius coniungaris bonis , quos inventurus es facile , si et tu talis fueris ; ut simul colatis et diligatis Deum gratis : quia totum praemium nostrum ipse erit , ut in illa vita bonitate eius et pulcritudine perfruamur . 
Sed amandus est , non sicut aliquid quod videtur oculis ; sed sicut amatur sapientia , et veritas , et sanctitas , et iustitia , et caritas , et si quid aliud tale dicitur : non quemadmodum sunt ista in hominibus ; sed quemadmodum sunt in ipso fonte incorruptibilis et incommutabilis sapientiae . 
Quoscumque ergo videris haec amare , illis coniungere , ut per Christum qui homo factus est , ut esset Mediator Dei et hominum , reconcilieris Deo . 
Homines autem perversos , etiamsi intrent parietes ecclesiae , non eos arbitreris intraturos in regnum caelorum : quia suo tempore separabuntur , si se in melius non commutaverint . 
Homines ergo bonos imitare , malos tolera , omnes ama : quoniam nescis quid cras futurus sit qui hodie malus est . 
Nec eorum ames iniustitiam ; sed ipsos ideo ama , ut apprehendant iustitiam : quia non solum dilectio Dei nobis praecepta est , sed etiam dilectio proximi , in quibus duobus praeceptis tota lex pendet et prophetae Quam non implet nisi qui donum acceperit Spiritum sanctum , Patri et Filio utique aequalem ; quia ipsa Trinitas Deus est : in quo Deo spes omnis ponenda est . 
In homine non est ponenda , qualiscumque ille fuerit . 
Aliud est enim ille a quo iustificamur , aliud illi cum quibus iustificamur . 
Non autem solum per cupiditates diabolus tentat , sed etiam per terrores insultationum et dolorum et ipsius mortis . 
Quidquid autem homo passus fuerit pro nomine Christi , et pro spe vitae aeternae , et permanens toleraverit , maior ei merces dabitur : quod si cesserit diabolo , cum illo damnabitur . 
Sed opera misericordiae cum pia humilitate impetrant a Domino , ut non permittat servos suos tentari plus quam possunt sustinere . 
