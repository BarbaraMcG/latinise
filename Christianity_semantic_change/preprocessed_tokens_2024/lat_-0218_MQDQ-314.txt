Heus , adulescens ! 
Quis properantem me reprehendit pallio ? 
Familiaris . 
Fateor , nam odio es nimium familiariter . 
Respice uero , Thesprio . 
Oh , Epidicumne ego conspicor ? 
Sati recte oculis uteris . 
Salue . 
Di dent quae uelis . 
Venire saluom gaudeo . 
Quid ceterum ? 
Quod eo adsolet : cena tibi dabitur . 
Spondeo Quid ? 
Me accepturum , si dabis . 
Quid tu agis ? 
ut uales ? 
Exemplum adesse intellego . 
Eugae ! 
corpulentior uidere atque habitior . 
Huic gratia . 
Quam quidem te iam diu perdidisse oportuit . 
Minu iam furtificus sum quam antehac . 
Quid ita ? 
Rapio propalam . 
Di inmortales te infelicent , ut tu es gradibus grandibus ! 
nam ut apud portum te conspexi , curriculo occepi sequi : uix adipiscendi potestas modo fuit . 
Scurra es . 
Scio te esse equidem hominem militarem . 
Audacter quam uis dicito . 
Quid agis ? 
perpetuen ualuisti ? 
Varie . 
Qui uarie ualent , capreaginum hominum non placet mihi neque pantherinum genus . 
Quid tibi uis dicam nisi quod est ? 
Vt illae res ? 
Probe . 
Quid erilis noster filius ? 
Valet pugilice atque athletice . 
Voluptabilem mihi nuntium tuo aduentu adportas , Thesprio . 
sed ubist is ? 
Aduenit simul . 
Vbi is ergost ? 
nisi si in uidulo aut si in mellina attulisti . 
di te perdant ? 
Te uolo percontari : operam da , opera reddetur tibi . 
Ius dicis . 
Me decet . 
Iam tu autem nobis praeturam geris ? 
Quem dices digniorem esse hominem hodie Athenis alterum ? 
At unum a praetura tua , Epidice , abest . 
Quidnam ? 
Scies : lictores duo , duo ulmei fasces uirgarum . 
Vae tibi ! 
sed quid ais ? 
Quid rogas ? 
Vbi arma sunt Stratippocli ? 
Pol illa ad hostis transfugerunt . 
Armane ? 
Atque quidem cito . 
Serione dici tu ? 
Serio , inquam : hostes habent . 
Edepol facinus inprobum ! 
At iam ante alii fecerunt idem . 
Erit illi illa res honori . 
Qui ? 
Quia ante aliis fuit . 
Mulciber , credo , arma fecit quae habuit Stratippocles : trauolauerunt ad hostis . 
Tum ille prognatus Theti sine perdat : alia adportabunt ei Neri filiae . 
Id modo uidendum est , ut materies suppetat scutariis , si in singulis stipendiis is ad hostis exuuias dabit . 
Supersede istis rebu iam . 
Tu ipse ubi lubet finem face . 
Desiste percontarier . 
Loquere ipse : ubist Stratippocles ? 
Est caussa qua caussa simul mecum ire ueritust . 
Quidnam id est ? 
Patrem uidere se neuolt etiamnunc . 
Quapropter ? 
Scies . 
Quia forma lepida et liberali captiuam adulescentulam de praeda mercatust . 
Quid ego ex te audio ? 
Hoc quod fabulor . 
Qur eam emit ? 
Animi caussa . 
Quot illic homo animos habet ? 
nam certo , priu , quam hinc ad legionem abiit domo , ipse mandauit mihi ab lenone ut fidicina , quam amabat , emeretur sibi . 
Id ei impetratum reddidi . 
Vtquomque in alto uentust , Epidice , exim uelum uortitur . 
Vae misero mihi , male perdidit me ! 
Quid istuc ? 
quidnam est ? 
Quid istanc quam emit , quanti eam emit ? 
Vili . 
Haud istuc te rogo . 
Quid igitur ? 
Quot minis ? 
Tot : quadraginta minis . 
Id adeo argentum ab danista apud Thebas sumpsit faenore in dies minasque argenti singulas nummis . 
Papae ! 
Et is danista aduenit una cum eo , qui argentum petit . 
Di inmortales , ut ego interii basilice ! 
Quid iam ? 
aut quid est , Epidice ? 
Perdidit me . 
Quis ? 
Ille qui arma perdidit . 
Nam quid ita ? 
Quia cottidie ipse ad me ab legione epistulas mittebat sed taceam optumum est , plus scire satiust quam loqui seruom hominem . 
Ea sapientia est . 
Nescio edepol quid timidus , trepidas , Epidice , ita uoltum tuom uideor uidere commeruisse hic me apsente in te aliquid mali . 
Potin ut molestus ne sies ? 
Abeo . 
Asta , abire hinc non sinam . 
Quid nunc me retines ? 
Amatne istam quam emit de praeda ? 
Rogas ? 
deperit . 
Deagetur corium de tergo meo . 
Plusque amat quam te umquam amauit . 
Iuppiter te perduit ! 
Mitte nunciam , nam ille me uotuit domum ue nire , ad Chaeribulum iussit huc in proxumum ; ibi manere iussit , eo uenturust ipsus . 
Quid ita ? 
Dicam : quia patrem priu conuenire se non uolt neque conspicari , quam id argentum , quod debetur pro illa , dinumerauerit . 
Eu edepol res turbulentas ! 
Mitte me ut eam nunciam . 
Haecine ubi scibit senex , puppis pereunda est probe . 
Quid istuc ad me attinet , quo tu intereas modo ? 
Quia perire solus nolo , te cupio perire mecum , beneuolens cum beneuolente . 
Abi in malam rem maxumam a me cum istac condicione . 
I sane , siquidem festinas magis . 
Numquam hominem quemquam conueni unde abierim lubentius . 
Illic hinc abiit . 
Solus nunc es . 
Quo in loco haec res sit uides Epidice : nisi quid tibi in tete auxili est , apsumptus es . 
Tantae in te impendent ruinae : nisi suffulcis firmiter , non potes supsistere : itaque in te inruont montes mali . 
Neque ego nunc quo modo me expeditum ex impedito faciam , consilium placet . 
Ego miser perpuli meis dolis senem ut censeret suam sese emere filiam : is suo filio fidicinam emit , quam ipse amat , quam abiens mandauit mihi . 
Si sibi nunc alteram ab legione abduxit animi caussa , corium perdidi . 
Nam ubi senex senserit sibi data esse uerba , uirgis dorsum dispoliet meum . 
At enim tu praecaue . 
At enim bat enim ! 
nihil est istuc . 
Plane hoc corruptumst caput . 
Nequam homo es , Epidice . 
Qui lubidost male loqui ? 
quia tute tete deseris . 
Quid faciam ? 
Men rogas ? 
Tuquidem antehac aliis solebas dare consilia mutua . 
Aliquid aliqua reperiundumst . 
Sed ego cesso ire obuiam adulescenti , ut quid negoti sit sciam . 
Atque ipse illic est . 
Tristis est . 
Cum Chaeribulo incedit aequali suo . 
Huc concedam , orationem unde horum placide persequar . 
Rem tibi sum elocutus omnem , Chaeribule , atque admodum meorum maerorum atque amorum summam edictaui tibi . 
Praeter aetatem et uirtutem stultus es , Stratippocles . 
Idne pudet te , quia captiuam genere prognatam bono in praeda es mercatus ? 
quis erit uitio qui id uortat tibi ? 
Qui inuident omnis inimicos mihi illoc facto repperi ; at pudicitiae eiius numquam nec uim nec uitium attuli . 
Iam istoc probior meo quidem animo , quom in amore temperes . 
Nihil agit qui diffidentem uerbis solatur suis ; is est amicus , qui in re dubia re iuuat , ubi rest opus . 
Quid tibi me uis facere ? 
Argenti dare quadraginta minas , quod danistae detur , unde ego illud sumpsi faenore . 
Si hercle haberem pollicerer . 
Nam quid te igitur retulit beneficum esse oratione , si ad rem auxilium emortuom est ? 
Quin edepol egomet clamore differor , difflagitor . 
Malim istiusmodi mi amicos forno occensos quam foro . 
Sed operam Epidici nunc me emere pretio pretioso uelim . 
Quem quidem ego hominem inrigatum plagis pistori dabo , nisi hodie priu comparassit mihi quadraginta minas quam argenti fuero elocutus ei postremam syllabam . 
Salua res est : bene promittit , spero seruabit fidem . 
Sine meo sumptu paratae iam sunt scapulis symbolae . 
Adgrediar hominem . 
Aduenientem peregre erum suom Stratippoclem impertit salute seruos Epidicus ? 
Vbi is est ? 
Adest . 
Saluom huc aduenisse Tam tibi istuc credo quam mihi . 
Benene usque ualuisti ? 
A morbo ualui , ab animo aeger fui . 
Quod ad me attinuit , ego curaui : quod mandasti tu mihi impetratum est . 
Empta ancillast , quod tute ad me litteras missiculabas . 
Perdidisti omnem operam . 
Nam qui perdidi ? 
Quia meo neque cara est cordi neque placet . 
Quid retulit mihi tanto opere te mandare et mittere ad me epistulas ? 
Illam amabam olim , nunc iam alia cura impendet pectori . 
Hercle miserum est ingratum esse homini id quod facias bene . 
Ego quod bene feci male feci , quia amor mutauit locum . 
Desipiebam mentis quom illa scripta mittebam tibi . 
Men piacularem oportet fieri ob stultitiam tuam , ut meum tergum tuae stultitiae subdas succidaneum ? 
Quid istic uerba facimus ? 
huic homini opust quadraginta minis celeriter calidis , danistae quas resoluat , et cito . 
Dic modo : unde auferre me uis ? 
quo a tarpezita peto ? 
Vnde lubet . 
Nam ni ante solem occasum e loculis adferes meam domum ne inbitas : tu te in pistrinum conferas . 
Facile tu istuc sine periclo et cura , corde libero fabulare ; noui ego nostros : mihi dolet quom ego uapulo . 
Quid tu nunc ? 
patierin ut ego me interimam ? 
Ne feceris . 
Ego istuc accedam periclum potius atque audaciam . 
Nunc places , nunc ego te laudo . 
Patiar ego istuc quod lubet . 
Quid illa fiet fidicina igitur ? 
Aliqua res reperibitur , aliqua ope exsoluam , extricabor aliqua . 
Plenus consili es . 
Noui ego te . 
Est Euboicus miles locuples , multo auro potens , qui ubi tibi istam emptam esse scibit atque hanc adductam alteram , continuo te orabit ultro ut illam tramittas sibi . 
Sed ubi illa est quam tu adduxisti tecum ? 
Iam faxo hic erit . 
Quid hic nunc agimus ? 
Eamus intro huc ad te , ut hunc hodie diem luculente habeamus . 
Ite intro , ego de re argentaria iam senatum conuocabo in corde consiliarium , quoi potissumum indicatur bellum , unde argentum auferam . 
Epidice , uide quid agas , ita res subito haec obiectast tibi ; non enim nunc tibi dormitandi neque cunctandi copia est . 
Adeundum . 
Senem oppugnare certumst consilium mihi . 
Ibo intro atque adulescenti dicam nostro erili filio , ne hinc foras exambulet neue obuiam ueniat seni . 
Plerique homines , quos quom nil refert pudet , ubi pudendum est ibi eos deserit pudor , quom usust ut pudeat . 
Is adeo tu es . 
Quid est quod pudendum siet , genere gnatam bono pauperem domum ducere te uxorem ? 
praesertim eam , qua ex tibi commemores hanc quae domist filiam prognatam . 
Reuereor filium . 
At pol ego te credidi ux orem , quam tu extulisti , pudore exsequi , quoiius quotiens sepulcrum uides , sacruficas ilico Orco hostiis , neque adeo iniuria , quia licitumst eam tibi uiuendo uincere . 
Oh ! 
Hercules ego fui , dum illa mecum fuit ; neque sexta aerumna acerbior Herculi quam illa mihi obiectast . 
Pulchra edepol dos pecuniast . 
Quae quidem pol non maritast . 
St ! 
tacete , habete animum bonum . 
Liquido exeo foras auspicio , aui sinistera ; acutum cultrum habeo , senis qui exenterem marsuppium . 
Sed eccum ipsum ante aedis conspicor cum Apoecide qualis uolo uetulos duo . 
Iam ego me conuortam in hirudinem atque eorum exsugebo sanguinem , senati qui columen cluent . 
Continuo ut maritus flat . 
Laudo consilium tuom . 
Nam ego illum audiui in amorem haerere apud nescioquam fidicinam , id ego excrucior . 
Di hercle omnes me adiuuant , augent , amant : ipsi hi quidem mihi dant uiam , quo pacto ab se argentum auferam . 
Age nunciam orna te , Epidice , et palliolum in collum conice itaque adsimulato quasi per urbem totam hominem quaesiueris . 
Age , si quid agis . 
Di inmortales ! 
utinam conueniam domi Periphanem , per omnem urbem quem sum defessus quaerere : per medicinas , per tostrinas , in gymnasio atque in foro , per myropolia et lanienas circumque argentarias . 
Rogitando sum raucus factus , paene in cursu concidi . 
Epidice ! 
Epidicum quis est qui reuocat ? 
Ego sum , Periphanes . 
Et ego Apoecides sum . 
Et egoquidem sum Epidicus . 
Sed , ere , optuma uos uideo opportunitate ambo aduenire . 
Quid rei est ? 
Mane , mane , sine respirem quaeso . 
Immo adquiesce . 
Animo malest . 
Recipe anhelitum . 
Clementer , requiesce . 
Animum aduortite . 
A legione omnes remissi sunt domum Thebis . 
Quis hoc scit factum ? 
Ego ita dico factum esse . 
Scin tu istuc ? 
Scio . 
Qui tu scis ? 
Quia ego ire uidi milites plenis uiis ; arma referunt et iumenta ducunt . 
Nimi factum bene ! 
Tum captiuorum quid ducunt se cum ! 
pueros , uirgines , binos , ternos , alius quinque ; fit concursus per uias , filios suos quisque uisunt . 
Hercle rem gestam bene ! 
Tum meretricum numerus tantus quantum in urbe omni fuit obuiam ornatae occurrebant suis quaequae amatoribus , eos captabant . 
Id adeo qui maxume animum aduorterim ? 
pleraeque eae sub uestimentis se cum habebant retia . 
Quom ad portam uenio , atque ego illam illi uideo praestolarier et cum ea tibicinae ibant quattuor . 
Quicum , Epidice ? 
Cum illa quam tuo gnatus annos multos deamat , deperit , ubi fidemque remque seque teque properat perdere ; ea praestolabatur illum apud portam . 
Viden ueneficam ? 
Sed uestita , aurata , ornata ut lepide , ut concinne , ut noue ! 
Quid erat induta ? 
an regillam induculam an mendiculam ? 
Impluuiatam , ut istaec faciunt uestimentis nomina . 
Vtin impluuium induta fuerit ? 
Quid istuc tam mirabile est ? 
quasi non fundis exornatae multae incedant per uias . 
At tributus quom imperatus est , negant pendi potis : illis quibu tributus maior penditur , pendi potest . 
Quid istae quae uestei quotannis nomina inueniunt noua ? 
tunicam rallam , tunicam spissam , linteolum caesicium , indusiatam , patagiatam , caltulam aut crocotulam , subparum aut subnimium , ricam , basilicum aut exoticum , cumatile aut plumatile , carinum aut cerinum gerrae maxumae ! 
cani quoque etiam ademptumst nomen . 
Qui ? 
Vocant Laconicum . 
Haec uocabula auctiones subigunt ut faciant uiros . 
Quin tu ut occepisti loquere ? 
Occepere aliae mulieres duae sic post me fabulari inter sese ego apscessi sciens paullum ab illis , dissimulabam earum operam sermoni dare ; nec satis exaudibam , nec sermonis fallebar tamen , quae loquerentur . 
Id lubidost scire . 
Ibi illarum altera dixit illi quicum ipsa ibat Quid ? 
Tace ergo , ut audias postquam illam sunt conspicatae , quam tuo gnatus deperit : " quam facile et quam fortunate euenit illi , opsecro , mulieri quam liberare uolt amator " ! 
" Quisnam is est ? 
" Inquit altera illi . 
Ibi illa nominat Stratippoclem Periphanei filium . 
Perii hercle ! 
quid ego ex te audio ? 
Hoc quod actumst . 
Egomet postquam id illas audiui loqui , coepi rusum uorsum ad illas pauxillatim accedere , quasi retruderet hominum me uis inuitum . 
Intellego . 
Ibi illa interrogauit illam : " qui scis ? 
quis id dixit tibi ? 
" " quin hodie adlatae tabellae sunt ad eam a Stratippocle , eum argentum sumpsisse apud Thebas ab danista faenore , id paratum et sese ob eam rem id ferre " . 
Certo ego occidi ! 
Haec sic aibat : sic audiuisse ex eapse atque epistula . 
Quid ego faciam ? 
Nunc consilium a te expetesso , Apoecides . 
Reperiamus aliquid calidi , conducibilis consili . 
Nam ille quidem aut iam hic aderit , credo hercle , aut iam adest . 
Si aequom siet me plus sapere quam uos , dederim uobis consilium catum quod laudetis , ut ego opino , uterque Ergo ubi id est , Epidice ? 
Atque ad eam rem conducibile . 
Quid istuc dubitas dicere ? 
Vos priores esse oportet , nos posterius dicere , qui plus sapitis . 
Heia uero ! 
age dice . 
At deridebitis . 
Non edepol faciemus . 
Immo si placebit utitor , consilium si non placebit , reperitote rectius . 
Mihi istic nec seritur nec metitur , nisi ea quae tu uis uolo . 
Gratiam habeo ; fac participes nos tuae sapientiae . 
Continuo arbitretur uxor tuo gnato atque ut fidicinam illam quam is uolt liberare , quae illum corrumpit tibi , ulciscare atque ita curetur , usque ad mortem ut seruiat . 
Fieri oportet . 
Facere cupio quiduis dum id fiat modo . 
em ! 
nunc occasiost faciundi , priu quam in urbem aduenerit , sicut cras hic aderit , hodie non uenit . 
Qui scis ? 
scio . 
Quia mihi alius dixit qui illinc uenit mane hic adfore . 
Quin tu eloquere , quid faciemus ? 
Sic faciundum censeo , quasi tu cupias liberare fidicinam animi gratia quasique ames uehementer tu illam . 
Quam ad rem istuc refert ? 
Rogas ? 
ut enim praestines argento , priu quam ueniat filius , atque ut eam te in libertatem dicas emere Intellego . 
Vbi erit empta , ut aliquo ex urbe amoueas ; nisi quid tuast secu sententia . 
Immo docte ! 
Quid tu autem , Apoecides ? 
Quid ego iam nisi te commentum nimis astute intellego ? 
Iam igitur amota ei fuerit omnis consultatio nuptiarum , ne grauetur quod uelis . 
Viue sapis et placet . 
Tum tu igitur calide quidquid acturus age . 
Rem hercle loquere . 
Et repperi haec te qui apscedat suspicio . 
Sine me scire . 
Scibis , audi . 
Sapit hic pleno pectore . 
Opus est homine qui illo argentum deferat pro fidicina ; nam te nolo neque opu factost . 
Quid iam ? 
Ne te censeat fili caussa facere Docte ! 
Quo illum ab illa prohibeas : ne qua ob eam suspicionem difficultas euenat . 
Quem hominem inueniemus ad eam rem utilem ? 
Hic erit optumus , hic poterit cauere recte , iura qui et leges tenet . 
Epidico habeas gratiam . 
Sed ego istuc faciam sedulo : ego illum conueniam atque adducam huc ad te , quoiiast fidicina , atque argentum ego cum hoc feram . 
Quanti emi potest minimo ? 
Illane ? 
ad quadraginta fortasse eam posse emi minimo minis . 
uerum si plus dederis referam , nihil in ea re captiost . 
Atque id non decem occupatum tibi erit argentum dies . 
Quidum ? 
Quia enim mulierem alius illam adulescens deperit , auro opulentus , magnus miles Rhodius , raptor hostium , gloriosus : hic emet illam de te et dabit aurum lubens . 
Face modo , est lucrum hic tibi amplum . 
Deos quidem oro . 
Impetras . 
Quin tu is intro atque huic argentum promis ? 
ego uisam ad forum . 
Epidice , eo ueni . 
Ne abitas priu quam ego ad te uenero . 
Vsque opperiar . 
Sequere tu intro . 
I numera , nil ego te moror . 
Nullum esse opinor ego agrum in agro Attico aeque feracem quam hic est noster Periphanes : quin ex occluso atque opsignato armario decutio argenti tantum quantum mihi lubet . 
Quod pol ego metuo si senex resciuerit ne ulmos parasitos faciat quae usque attondeant . 
Sed me una turbat res ratioque , Apoecidi quam ostendam fidicinam aliquam conducticiam . 
Atque id quoque habeo : mane me iussit senex conducere aliquam fidicinam sibi huc domum , dum rem diuinam faceret , cantaret sibi ; ea conducetur atque ei praemostrabitur quo pacto fiat subdola aduorsus senem . 
Ibo intro , argentum accipiam ab damnoso sene . 
Exspectando exedor miser atque exenteror quo modo mi Epidici blanda dicta euenant . 
nimi diu maceror : sitne quid necne sit scire cupio . 
Per illam tibi copiam copiam parare aliam licet : sciui equidem in principio ili co nullam tibi esse in illo copiam . 
Interii hercle ego ! 
numquam inridere nos illum inultum sinam seruom hominem . 
Quid illum ferre uis qui , tibi quoi diuitiae domi maxumae sunt , is nummum nullum habes nec sodali tuo in te copiast . 
Si hercle habeam pollicear lubens , uerum aliquid aliqua aliquo modo alicunde ab aliqui aliqua tibi spes est fore mecum fortunam . 
Vae tibi , muricide homo ! 
Qui tibi lubet mihi male loqui ? 
Quipp tu mi aliquid aliquo modo alicunde ab aliquibus blatis quod nusquamst , neque ego id immitto in auris meas , nec mihi plus adiumenti ades quam ille qui numquam etiam natust . 
Fecisti iam officium tuom , me meum nunc facere oportet . 
Per hanc curam quieto tibi licet esse hoc quidem iam periit : ni quid tibi hinc in spem referas , oppido hoc pollinctum est ; crede modo mihi : sic ego ago , sic egerunt nostri . 
Pro di inmortales , mihi hunc diem dedistis luculentum ! 
ut facilem atque impetrabilem ! 
sed ego hinc migrare cesso , ut importem in coloniam hunc meo auspicio commeatum . 
Mihi cesso quom sto . 
Sed quid hoc ? 
ante aedis duos sodalis erum et Chaeribulum conspicor . 
Quid hic agitis ? 
accipe hoc sis . 
Quantum hic inest ? 
Quantum sat est et plus satis : superfit . 
Decem minis plus attuli quam tu danistae debes . 
Dum tibi ego placeam atque opsequar meum tergum flocci facio . 
Nam quid ita ? 
Quia ego tuom patrem faciam parenticidam . 
Quid istuc est uerbi ? 
Nil moror uetera et uolgata uerba . 
" Peratum ductare " at ego follitum ductitabo . 
Nam leno omne argentum apstulit pro fidicina ( ego resolui , manibus his denumeraui ) pater suam natam quam esse credit ; nunc iterum ut fallatur pater tibique auxilium apparetur inueni : nam ita suasi seni atque hanc habui orationem ut quom rediisses ne tibi eiius copia esset . 
Eugae ! 
Ea iam domist pro filia . 
Iam teneo . 
Nunc auctorem dedit mi ad hanc rem Apoecidem , is apud forum manet me quasiquae amaret caueat . 
Hau male . 
Iam ipse cautor captust . 
Ipse in meo collo tuo pater cruminam collocauit ; is adornat , adueniens domi extemplo ut maritus fias . 
Vno persuadebit modo , si illam quae adducta est mecum mihi adempsit Orcus . 
Nunc ego hanc astutiam institui . 
deueniam ad lenonem domum egomet solus , eum ego docebo , si quid ad eum adueniam , ut sibi esse datum argentum dicat pro fidicina , argenti minas se habere quinquaginta ( quippe ego qui nudiustertius meis manibus denumeraui pro illa tua amica quam pater suam filiam esse retur ) : ibi leno sceleratum caput suom inprudens adligabit , quasi pro illa argentum acceperit quae tecum adducta nunc est . 
Vorsutior es quam rota figularis . 
Iam ego parabo aliquam dolosam fidicinam , nummo conducta quae sit , quae se emptam simulet , quae senes duo docte ludificetur . 
Eam ducet simul Apoecides ad tuom patrem . 
Vt parate ! 
Eam permeditatam , meis dolis astutiisque onustam mittam . 
Sed nimi longum loquor , diu me estis demorati . 
Haec scitis iam ut futura sint . 
Abeo . 
ambulato . 
Nimi doctus illic ad male faciendum . 
Me equidem certo seruauit consiliis suis . 
Abeamus intro hinc ad me . 
Atque aliquanto lubentius quam aps te sum egressus intus ; uirtute atque auspicio Epidici cum praeda in castra redeo . 
Non oris caussa modo homines aequom fuit sibi habere speculum ubi os contemplarent suom , sed qui perspicere possent [ cor sapientiae , igitur perspicere ut possint ] cordis copiam ; ubi id inspexissent , cogitarent postea uitam ut uixissent olim in adulescentia . 
Fuit conducibile hoc quidem mea sententia . 
Vel ego , qui dudum fili caussa coeperam ego me excruciare animi , quasi quid filius meu deliquisset med erga aut non pluruma malefacta mea essent solida in adulescentia . 
Profecto deliramus interdum senes . 
Sed meu sodalis it cum praeda Apoecides . 
Venire saluom mercatorem gaudeo . 
Quid fit ? 
Di deaeque te adiuuant . 
Omen placet . 
Quin omini omnes suppetunt res prosperae . 
Sed tu hanc iubes intro abduci . 
Heus ! 
foras exite huc aliquis . 
Duce istam intro mulierem . 
Atque audin ? 
Quid uis ? 
Caue siris cum filia mea copulari hanc neque conspicere . 
Iam tenes ? 
in aediculam istanc sorsum concludi uolo . 
Diuortunt mores uirgini longe ac lupae . 
Docte et sapienter dicis . 
Numquam nimi potest pudicitiam quisquam suae seruare filiae . 
Edepol ne istam temperi gnato tuo sumu praemercati . 
Quid iam ? 
Quia dixit mihi iam dudum se alius tuom uidisse hic filium : hanc edepol rem apparabat . 
Plane hercle hoc quidem est . 
Ne tu habes seruom graphicum et quantiuis preti , non carust auro contra . 
Vt ille fidicinam fecit nestire esse emptam tibi ! 
ita ridibundam atque hilaram huc adduxit simul . 
Mirum hoc qui potuit fieri . 
Te pro filio facturum dixit rem esse diuinam domi , quia Thebis saluos redierit . 
Recte institit . 
Immo ipsus illi dixit conductam esse eam quae hic administraret ad rem diuinam tibi . 
ego illic med autem sic adsimulabam : quasi stolidum , combardum me faciebam . 
Immo ita decet . 
Res magna amici apud forum agitur , ei uolo ire aduocatus . 
At quaeso , ubi erit otium , reuortere ad me extemplo . 
Continuo hic ero . 
Nihil homini amicost opportuno amicius : sine tuo labore quod uelis actumst tamen . 
Ego si adlegassem aliquem ad hoc negotium minus hominem doctum minuque ad hanc rem callidum , os sublitum esset , itaque me albis dentibus meu derideret filius meritissumo . 
atque haec stultitiast me illi uitio uortere egomet quod factitaui in adulescentia , quom militabam : pugnis memorandis meis eradicabam hominum auris , quando occeperam . 
Sed quis illic est quem huc aduenientem conspicor suam qui undantem chlamydem quassando facit ? 
Caue praeterbitas ullas aedis quin roges , senex hic ubi habitat Periphanes Platenius . 
Incertus tuom caue ad me rettuleris pedem . 
Adulescens , si istunc hominem quem tu quaeritas tibi commostrasso , ecquam aps te inibo gratiam ? 
Virtute belli armatus promerui ut mihi omnis mortalis agere deceat gratias . 
Non repperisti , adulescens , tranquillum locum ubi tuas uirtutes explices ut postulas . 
Nam strenuiori deterior si praedicat suas pugnas , de illius illae fiunt sordidae . 
Sed istum quem quaeris Periphanem Platenium ego sum , si quid uis . 
Nemp quem in adulescentia memorant apud reges armis , arte duellica diuitias magnas indeptum ? 
Immo si audias meas pugnas , fugias manibus demissis domum . 
Pol ego magis unum quaero meas quoi praedicem quam illum qui memoret suas mihi . 
Hic non est locus ; proin tu alium quaeras quoi centones sarcias . 
Animum aduorte ut quod ego ad te aduenio intellegas . 
Meam amicam audiui te esse mercatum . 
Attatae ! 
nunc demum scio ego hunc qui sit : quem dudum Epidicus mihi praedicauit militem . 
Adulescens , itast ut dicis , emi . 
Volo te uerbis pauculis si tibi molestum non est . 
Non edepol scio molestum necne sit , nisi dicis quid uelis . 
Mihi illam ut tramittas , argentum accipias . 
Adest ? 
Nam quid ego apud te uera parcam proloqui ? 
ego illam uolo hodie facere libertam meam mihi concubina quae sit . 
Te apsoluam breui : argenti quinquaginta mihi illa empta est minis ; si sexaginta mihi denumerantur minae , tuas possidebit mulier faxo ferias ; atque ita profecto ut eam ex hoc exoneres agro . 
Estne empta mihi istis legibus ? 
Habeas licet . 
Conciliauisti pulchre . 
Heus ! 
foras educite quam introduxistis fidicinam . 
Atque etiam fides , ei quae accessere , tibi addam dono gratiis . 
Age accipe hanc sis . 
Quae te intemperiae tenent ? 
quas tu mihi tenebras trudis ? 
quin tu fidicinam produci intus iubes ? 
Haec ergo est fidicina . 
Hic alia nullast . 
Non mihi nugari potes . 
Quin tu huc producis fidicinam Acropolistidem ? 
Haec inquamst . 
Non haec inquamst . 
Non nouisse me meam rere amicam posse ? 
Hanc , inquam , filius meu deperibat fidicinam . 
Haec non est ea . 
Quid ? 
non est ? 
Non est . 
Vnde haec igitur gentiumst ? 
equidem hercle argentum pro hac dedi . 
Stulte datum reor , peccatum largiter . 
Immo haec east . 
Nam seruom misi qui illum sectari solet meum gnatum : is ipse hanc destinauit fidicinam . 
em istic homo te articulatim concidit , senex , tuo seruos . 
Quid " concidit " ? 
Sic suspiciost , nam pro fidicina haec cerua supposita est tibi . 
Senex , tibi os est sublitum plane et probe . 
Ego illam requiram iam ubi ubi est . 
Bellator , uale . 
Eugae , eugae ! 
Epidice , frugi es , pugnasti , homo es , qui me emunxisti mucidum , minimi preti . 
Mercatus te hodie est de lenone Apoecides ? 
Fando ego istunc hominem numquam audiui ante hunc diem neque me quidem emere quisquam ulla pecunia potuit : plus iam sum libera quinquennium . 
Quid tibi negotist meae domi igitur ? 
Audies . 
Conducta ueni ut fidibus cantarem seni , dum rem diuinam faceret . 
Fateor me omnium hominum esse Athenis Atticis minimi preti . 
Sed tu nouistin fidicinam Acropolistidem ? 
Tam facile quam me . 
Vbi habitat ? 
Postquam liberast ubi habitet dicere admodum incerte scio . 
Eho an libera illa est ? 
quis eam liberauerit uolo scire , si scis . 
Id quod audiui audies . 
Stratippoclem aiunt Periphanei filium apsentem curauisse ut fieret libera . 
Perii hercle si istaec uera sunt ; planissume meum exenterauit Epidicus marsuppium . 
Haec sic audiui . 
Numquid me uis ceterum ? 
Malo cruciatu ut pereas atque abeas cito . 
Fides non reddis ? 
Neque fides neque tibias . 
Propera sis fugere hinc si te di amant . 
Abiero . 
Flagitio cum maiore post reddes tamen . 
Quid nunc ? 
qui in tantis positus sum sententiis eamne ego sinam inpune ? 
immo etiam si alterum tantum perdundumst , perdam potius quam sinam me inpune inrisum esse , habitum depeculatui . 
Ei ! 
seic data esse uerba praesenti palam ! 
ac me minoris facio prae illo , qui omnium legum atque iurum fictor , condictor cluet ; is etiam sese sapere memorat : malleum sapientiorem uidi excusso manubrio . 
Si quid est homini miseriarum quod miserescat , miser ex animost . 
Id ego experior , quoi multa in unum locum confluont quae meum pectu pulsant simul : multiplex aerumna exercitam habet , paupertas , pauor territat mentem animi , neque ubi meas conlocem spes habeo mi usquam munitum locum . 
Ita gnata mea hostiumst potita neque ea nunc ubi sit scio . 
Quis illaec est mulier timido pectore peregre adueniens quae ipsa se miseratur ? 
In his dictust locis habitare mihi Periphanes . 
Me nominat haec ; credo ego illi hospitio usu uenit . 
Peruelim mercedem dare qui monstret eum mi hominem ubi habitet . 
Noscito ego hanc , nam uideor nescio ubi mi uidisse prius . 
Estne ea an non east quam animus retur meus ? 
Di boni ! 
uisitaui antidhac ? 
quam in Epidauro pauperculam memini comprimere . 
qui mi in Epidauro uirgini primu pudicitiam perpulit . 
Quae meo compressu peperit filiam quam domi nunc habeo . 
Quid si adeam Hau scio an congredias Si haec east . 
Sin is est homo , sicut anni multi dubia dant . 
Longa dies meum incertat animum . 
Sin east quam incerte autumo , hanc congrediar astu . 
Muliebris adhibenda mihi malitia nunc est . 
Compellabo . 
Orationis aciem contra conferam . 
Salua sies . 
Salutem accipio mihi et meis . 
Quid ceterum ? 
Saluos sis : quod credidisti reddo . 
Haud accuso fidem . 
Nouin ego te ? 
Si ego te noui , animum inducam ut tu noueris . 
Vbi te uisitaui ? 
Inique iniurius . 
Quid iam ? 
Quia tuae memoriae interpretari me aequom censes . 
Commode fabulata es . 
Mira memoras , Periphane . 
em istuc rectius . 
Meministin ? 
Memini id quod memini . 
At in Epidauro Ah ! 
guttula pectus ardens mi aspersisti . 
Virgini pauperculae tuaeque matri me leuare paupertatem ? 
Tun is es qui per uoluptatem tuam in me aerumnam opseuisti grauem ? 
Ego sum . 
Salue . 
Salua sum quia te esse saluom sentio . 
Cedo manum . 
Accipe . 
Aerumnosam et miseriarum compotem mulierem retines . 
Quid est quod uoltus te turbat tuos ? 
Filiam quam ex te suscepi Quid eam ? 
Eductam perdidi . 
Hostium est potita . 
Habe animum lenem et tranquillum . 
Tace . 
Domi meae eccam saluam et sanam . 
Nam postquam audiui ilico e meo seruo illam esse captam , continuo argentum dedi ut emeretur . 
Ille eam rem adeo sobrie et frugaliter accurauit ut ut ad alias res est inpense inprobus . 
Fac uideam , sei mea , sei saluam me uis . 
Eho ! 
istinc , Canthara , iube Telestidem huc prodire filiam ante aedis meam , ut suam uideat matrem . 
Remigrat animus nunc demum mihi . 
Quid est , pater , quod me exciuisti ante aedis ? 
Vt matrem tuam uideas , adeas , aduenienti des salutem atque osculum . 
Quam meam matrem ? 
Quae exanimata exsequitur aspectum tuom . 
Quis istaec est quam tu osculum mi ferre iubes ? 
Tua filia . 
Haecine ? 
Haec . 
Egone osculum huic dem ? 
Qur non , quae ex te nata sit ? 
Tu homo insanis . 
Egone ? 
Tune . 
Qur ? 
Quia ego hanc quae siet neque scio neque noui neque ego hanc oculis uidi ante hunc diem . 
Scio quid erres : quia uestitum atque ornatum immutabilem habet haec , aliter catuli longe olent , aliter sues . 
Ne ego me nego nosse hanc quae sit . 
Pro deum atque hominum fidem ! 
quid ? 
ego lenocinium facio qui habeam alienas domi atque argentum egurgitem domo prosus ? 
quid tu , quae patrem tuom uocas me atque osculare , quid stas stupida ? 
quid taces ? 
Quid loquar uis ? 
Haec negat se tuam esse matrem . 
Ne fuat si non uolt : equidem hac inuita tamen ero matris filia ; non med istanc cogere aequom est meam esse matrem si neuolt . 
Qur me igitur patrem uocabas ? 
Tua istaec culpast , non mea . 
Non patrem ego te nominem , ubi tu tuam me appelles filiam ? 
hanc quoque etiam , si me appellet filiam , matrem uocem . 
Negat haec filiam me suam esse : non ergo haec mater mea est . 
Postremo haec mea culpa non est : quae didici dixi omnia ; Epidicus mihi fuit magister . 
Perii ! 
plaustrum perculi . 
Numquid ego ibi , pater , peccaui ? 
si hercle te umquam audiuero me patrem uocare , uitam tuam ego interimam . 
Non uoco . 
Vbi uoles pater esse ibi esto ; ubi noles ne fueris pater . 
Quid si ob eam rem hanc emisti quia tuam gnatam ratus , quibu de signis agnoscebas ? 
Nullis . 
Qua re filiam credidisti nostram ? 
Seruos Epidicus dixit mihi . 
Quid si seruo aliter uisum est , non poteras nouisse , opsecro ? 
Quid ego , qui illam ut preimum uidi , numquam uidi postea ? 
Perii misera ! 
Ne fle , mulier . 
Intro abi , habe animum bonum ; ego illam reperiam . 
Hinc Athenis ciuis eam emit Atticus : adulescentem equidem dicebant emisse . 
Inueniam , tace . 
Abi modo intro atque hanc adserua Circam Solis filiam . 
Ego relictis rebus Epidicum operam quaerendo dabo : si inuenio exitiabilem ego illi faciam hunc ut fiat diem . 
Male morigerus mihi est danista , quei a me argentum non petit neque illam adducit quam emi ex praeda . 
Sed eccum incedit Epidicus . 
Quid illuc est quod illi caperrat frons seueritudine ? 
Si undecim deos praeter sese se cum adducat Iuppiter , ita non omnes ex cruciatu poterunt eximere Epidicum . 
Periphanem emere lora uidi , ibi aderat una Apoecides ; nunc homines me quaeritare credo . 
Senserunt , sciunt sibi data esse uerba . 
Quid agis , mea Commoditas ? 
Quod miser . 
Quid est tibi ? 
Quin tu mihi adornas ad fugam uiaticum priu quam pereo ? 
nam per urbem duo defloccati senes quaeritant me , in manibus gestant copulas se cum simul . 
Habe bonum animum . 
Quippe ego quoi libertas in mundo sitast . 
Ego te seruabo . 
Edepol me illi melius si nancti fuant . 
Sed quis haec est muliercula et ille grauastellus qui uenit ? 
Hic est danista , haec illa est autem quam emi de praeda . 
Haecinest ? 
Haec est . 
Estne ita ut tibi dixi ? 
aspecta et contempla , Epidice : usque ab unguiculo ad capillum summumst festiuissuma . 
Estne consimilis quasi quom signum pictum pulchre aspexeris ? 
E tuis uerbis meum futurum corium pulchrum praedicas , quem Apelles ac Zeuxis duo pingent pigmentis ulmeis . 
Di inmortales ! 
sicin iussi ad me ires ? 
pedibus plumbeis qui perhibetur priu uenisset quam tu aduenisti mihi . 
Haec edepol remorata med est . 
Siquidem istius gratia id remoratus quod ista uoluit , nimium aduenisti cito . 
Age age , apsolue me atque argentum numera , ne comites morer . 
Pernumeratumst . 
Tene cruminam : huc inde . 
Sapienter uenis . 
Opperire dum ecfero ad te argentum . 
Matura . 
Domist . 
Satin ego oculis utilitatem optineo sincere an parum ? 
uideon ego Telestidem te , Periphanei filiam , ex Philippa matre natam Thebis , Epidauri satam ? 
Quis tu homo es qui meum parentum nomen memoras et meum ? 
Non me nouisti ? 
Quod quidem nunc ueniat in mentem mihi . 
Non meministi me auream ad te adferre natali die lunulam atque anellum aureolum in digitum ? 
Memini , mi homo . 
Tune is es ? 
Ego sum , et istic frater qui te mercatust tuos . 
alia matre , uno patre . 
Quid pater meu ? 
uiuost ? 
Animo liquido et tranquillo es , tace . 
Di me ex perdita seruatam cupiunt si uera autumas . 
Non habeo ullam occasionem ut apud te falsa fabuler . 
Accipe argentum hoc , danista . 
Hic sunt quadraginta minae . 
Si quid erit dubium immutabo . 
fecisti , bene uale . 
Nunc enim tu mea es . 
Soror quidem edepol , ut tu aeque scias . 
Salue , frater . 
Sanan haec est ? 
Sana , si appellat suom . 
Quid ? 
ego quo modo huic sum frater factus , dum intro eo atque exeo ? 
Quod boni est id tacitus taceas tute tecum et gaudeas . 
Perdidisti et repperisti me , soror . 
Stultus , tace . 
Tibi quidem quod ames domi praestost , fidicina , opera mea ; et sororem in libertatem idem opera concilio mea . 
Epidice , fateor Abi intro ac iube huic aquam calefieri ; cetera haec posterius faxo scibis ubi erit otium . 
Sequere hac me , soror . 
Ego ad uos Thesprionem iussero huc transire . 
Sed memento , si quid saeuibit senex , suppetias mihi cum sorore ferre . 
Facile istuc erit . 
Thesprio , exi istac per hortum , adfer domum auxilium mihi , magnast res . 
Minoris multo facio quam dudum senes . 
Remeabo intro , ut adcurentur aduenientes hospites . 
Eadem haec intus edocebo quae ego scio Stratippoclem . 
Non fugio , domi adesse certumst ; neque ille haud obiciet mihi pedibus sese prouocatum . 
Abeo intro , nimi longum loquor . 
Satine illic homo ludibrio nos uetulos decrepitos duos habet ? 
Immo edepol tuquidem miserum med habe miseris modis . 
Tace sis , modo sine me hominem apisci . 
Dico ego tibi iam , ut scias : alium tibi te comitem meliust quaerere ; ita , dum te sequor , lassitudine inuaserunt misero in genua flemina . 
Quot illic homo hodie me exemplis ludificatust atque te , ut illic autem exenterauit mihi opes argentarias ! 
Apage illum a me ! 
nam ille quidem Volcani iratist filius : quaqua tangit , omne amburit , si astes , aestu calefacit . 
Duodecim dis plus quam in caelo deorumst inmortalium mihi nunc auxilio adiutores sunt et mecum militant . 
Quidquid ego male feci , auxilia mi et suppetiae sunt domi , apolactizo inimicos omnis . 
Vbi illum quaeram gentium ? 
dum sine me quaeras , quaeras mea caussa uel medio in mari . 
Quid me quaeris ? 
quid laboras ? 
quid hunc sollicitas ? 
ecce me . 
Num te fugi , num ab domo apsum , num oculis concessi tuis ? 
nec tibi supplico . 
Vincire uis ? 
em , ostendo manus ; tu habes lora , ego te emere uidi : quid nunc cessas ? 
conliga . 
Ilicet ! 
uadimonium ultro mihi hic facit . 
Quin conligas ? 
Edepol mancupium scelestum ! 
Te profecto , Apoecides , nil moror mihi deprecari . 
Facile exoras , Epidice . 
Ecquid agis ? 
Tuon arbitratu ? 
Meo hercle uero atque hau tuo conligandae haec sunt tibi hodie . 
At non lubet , non conligo . 
Tragulam in te inicere adornat , nescioquam fabricam facit . 
Tibi moram faci quom ego solutus asto . 
Age , inquam , conliga . 
At mihi magi lubet solutum te rogitare . 
At nihil scies . 
Quid ago ? 
Quid agas ? 
mos geratur . 
Frugi es tu homo , Apoecides . 
Cedo manus igitur . 
Morantur nihil . 
Atque arte conliga , nihil uero hoc obnoxiose . 
Facto opere arbitramino . 
hoc habet . 
Age nunciam ex me exquire , rogita quod lubet . 
Qua fiducia ausus primum quae emptast nudiustertius filiam meam dicere esse ? 
Lubuit : ea fiducia . 
Ain tu ? 
lubuit ? 
Aio . 
Vel da pignus , ni ea sit filia . 
Quam negat nouisse mater ? 
Ni ergo matris filia est , in meum nummum , in tuom talentum pignus da . 
Enim istaec captiost . 
Sed quis east mulier ? 
Tui gnati amica , ut omnem rem scias . 
Dedin tibi minas triginta ob filiam ? 
Fateor datas et eo argento illam me emisse amicam fili fidicinam pro tua filia : is te abore tetigi triginta minis . 
Quomodo me ludos fecisti de illa conducticia fidicina ! 
Factum hercle uero et recte factum iudico . 
Quid postremo argento factum est quod dedi ? 
Dicam tibi : neque malo homini neque benigno tuo dedi Stratippocli . 
Qur dare ausus ? 
Quia mi lubitum est . 
Quae haec , malum , inpudentiast ? 
Etiam inclamitor quasi seruos ? 
Quom tu es liber gaudeo . 
Merui ut fierem . 
Tu meruisti ? 
Visse intro : ego faxo scies hoc ita esse . 
Quid est negoti ? 
Iam ipsa res dicet tibi . 
Abi modo intro . 
I , illuc non temerest . 
Adserua istum , Apoecides . 
Quid illuc , Epidice , est negoti ? 
Maxuma hercle iniuria uinctus asto , quoius haec hodie opera inuentast filia . 
Ain tu te illius inuenisse filiam ? 
Inueni et domi est . 
Sed ut acerbum est pro bene factis quoni mali messim metas ! 
Quamne hodie per urbem uterque sumu defessi quaerere ? 
Ego sum defessus reperire , uos defessi quaerere . 
Quid isti oratis opere tanto ? 
me meruisse intellego ut liceat merito huiius facere . 
Cedo tu ut exsoluam manus . 
Ne attigas . 
Ostende uero . 
Nolo . 
Non aequom facis . 
Numquam hercle hodie , nisi supplicium mihi das , me solui sinam . 
Optumum atque aequissumum oras . 
Soccos , tunicam , pallium tibi dabo . 
Quid deinde porro ? 
Libertatem . 
At postea ? 
nouo liberto opus est quod pappet . 
Dabitur , praebebo cibum . 
Numquam hercle hodie , nisi me orassis , solues . 
Oro te , Epidice , mihi ut ignoscas siquid inprudens culpa peccaui mea . 
At ob eam rem liber esto . 
Inuitus do hanc ueniam tibi , nisi necessitate cogar . 
Solue sane si lubet . 
Hic is homo est qui libertatem malitia inuenit sua . 
Plaudite et ualete . 
Lumbos porgite atque exsurgite . 
