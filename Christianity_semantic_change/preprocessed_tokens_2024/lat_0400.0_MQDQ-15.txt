Phoebeo domitus Python cum decidit arcu membraque Cirrhaeo fudit anhela iugo , qui spiris tegeret montes , hauriret hiatu flumina , sanguineis tangeret astra iubis iam liber Parnasus erat nexuque soluto coeperat erecta surgere fronde nemus concussaeque diu spatiosis tractibus orni securas uentis explicuere comas et qui uipereo spumauit saepe ueneno Cephisos nitidis purior ibat aquis . 
omnis " io Paean " regio sonat ; omnia Phoebum rura canunt ; tripodas plenior aura rotat , auditoque procul Musarum carmine dulci ad Themidis coeunt antra seuera dei . 
Nunc alio domini telis Pythone perempto conuenit ad nostram sacra caterua lyram , qui stabilem seruans Augustis fratribus orbem iustitia pacem , uiribus arma regit . 
Saepe mihi dubiam traxit sententia mentem , curarent superi terras an nullus inesset rector et incerto fluerent mortalia casu . 
nam cum dispositi quaesissem foedera mundi praescriptosque mari fines annisque meatus et lucis noctisque uices : tunc omnia rebar consilio firmata dei , qui lege moueri sidera , qui fruges diuerso tempore nasci , qui uariam Phoeben alieno iusserit igni compleri Solemque suo , porrexerit undis litora , tellurem medio librauerit axe . 
sed cum res hominum tanta caligine uolui aspicerem laetosque diu florere nocentes uexarique pios , rursus labefacta cadebat relligio causaeque uiam non sponte sequebar alterius , uacuo quae currere semina motu affirmat magnumque nouas per inane figuras fortuna non arte regi , quae numina sensu ambiguo uel nulla putat uel nescia nostri . 
abstulit hunc tandem Rufini poena tumultum absoluitque deos . 
iam non ad culmina rerum iniustos creuisse queror ; tolluntur in altum , ut lapsu grauiore ruant . 
uos pandite uati , Pierides , quo tanta lues eruperit ortu . 
Inuidiae quondam stimulis incanduit atrox Allecto , placidas late cum cerneret urbes . 
protinus infernas ad limina taetra sorores concilium deforme uocat . 
glomerantur in unum innumerae pestes Erebi , quascumque sinistro Nox genuit fetu : nutrix Discordia belli , imperiosa Fames , leto uicina Senectus impatiensque sui Morbus Liuorque secundis anxius et scisso maerens uelamine Luctus et Timor et caeco praeceps Audacia uultu et Luxus populator opum , quem semper adhaerens infelix humili gressu comitatur Egestas , foedaque Auaritiae complexae pectora matris insomnes longo ueniunt examine Curae . 
complentur uario ferrata sedilia coetu toruaque collectis stipatur curia monstris . 
Allecto stetit in mediis uulgusque tacere iussit et obstantes in tergum reppulit angues perque umeros errare dedit . 
tum corde sub imo inclusam rabidis patefecit uocibus iram : " Sicine tranquillo produci saecula cursu , sic fortunatas patiemur uiuere gentes ? 
quae noua corrupit nostros clementia mores ? 
quo rabies innata perit ? 
quid inania prosunt uerbera ? 
quid facibus nequiquam cingimur atris ? 
heu nimis ignauae , quas Iuppiter arcet Olympo , Theodosius terris . 
en aurea nascitur aetas , en proles antiqua redit . 
Concordia , Uirtus cumque Fide Pietas alta ceruice uagantur insignemque canunt nostra de plebe triumphum . 
pro dolor ! 
ipsa mihi liquidas delapsa per auras Iustitia insultat uitiisque a stirpe recisis elicit oppressas tenebroso carcere leges . 
at nos indecores longo torpebimus aeuo omnibus eiectae regnis ! 
agnoscite tandem quid Furias deceat ; consuetas sumite uires conuentuque nefas tanto decernite dignum . 
iam cupio Stygiis inuadere nubibus astra , iam flatu uiolare diem , laxare profundo frena mari , fluuios ruptis immittere ripis et rerum uexare fidem . 
" Sic fata cruentum mugiit et totos serpentum erexit hiatus noxiaque effudit concusso crine uenena . 
anceps motus erat uulgi . 
pars maxima bellum indicit superis , pars Ditis iura ueretur , dissensuque alitur rumor : ceu murmurat alti impacata quies pelagi , cum flamine fracto durat adhuc saeuitque tumor dubiumque per aestum lassa recedentis fluitant uestigia uenti . 
Improba mox surgit tristi de sede Megaera , quam penes insani fremitus animique profanus error et undantes spumis furialibus irae : non nisi quaesitum cognata caede cruorem illicitumue bibit , patrius quem fuderit ensis , quem dederint fratres ; haec terruit Herculis ora et defensores terrarum polluit arcus , haec Athamanteae direxit spicula dextrae , haec Agamemnonios inter bacchata penates alternis lusit iugulis ; hac auspice taedae Oedipoden matri , natae iunxere Thyesten . 
quae tunc horrisonis effatur talia dictis : " Signa quidem , sociae , diuos attollere contra nec fas est nec posse reor ; sed laedere mundum si libet et populis commune intendere letum . 
est mihi prodigium cunctis immanius hydris , tigride mobilius feta , uiolentius Austris acribus , Euripi fuluis incertius undis Rufinus , quem prima meo de matre cadentem suscepi gremio . 
paruus reptauit in isto saepe sinu teneroque per ardua colla uolutus ubera quaesiuit fletu linguisque trisulcis mollia lambentes finxerunt membra cerastae ; meque etiam tradente dolos artesque nocendi edidicit : simulare fidem sensusque minaces protegere et blando fraudem praetexere risu , plenus saeuitiae lucrique cupidine feruens . 
non Tartesiacis illum satiaret harenis tempestas pretiosa Tagi , non stagna rubentis aurea Pactoli ; totumque exhauserit Hermum , ardebit maiore siti . 
quam fallere mentes doctus et unanimos odiis turbare sodales ! 
talem progenies hominum si prisca tulisset , Perithoum fugeret Theseus , offensus Orestem desereret Pylades , odisset Castora Pollux . 
ipsa quidem fateor uinci rapidoque magistram praeuenit ingenio ; nec plus sermone morabor : solus habet scelerum quidquid possedimus omnes . 
hunc ego , si uestrae res est accommoda turbae , regalem ad summi producam principis aulam . 
sit licet ipse Numa grauior , sit denique Minos , cedet et insidiis nostri flectetur alumni . 
" Orantem sequitur clamor cunctaeque profanas porrexere manus inuentaque tristia laudant . 
illa ubi caeruleo uestes conexuit angue nodauitque adamante comas , Phlegethonta sonorum poscit et ambusto flagrantis ab aggere ripae ingentem piceo succendit gurgite pinum pigraque ueloces per Tartara concutit alas . 
Est locus extremum pandit qua Gallia litus Oceani praetentus aquis , ubi fertur Ulixes sanguine libato populum mouisse silentem . 
illic umbrarum tenui stridore uolantum flebilis auditur questus ; simulacra coloni pallida defunctasque uident migrare figuras . 
hinc dea prosiluit Phoebique egressa serenos infecit radios ululatuque aethera rupit terrifico : sentit ferale Britannia murmur et Senonum quatit arua fragor reuolutaque Tethys substitit et Rhenus proiecta torpuit urna . 
tunc in canitiem mutatis sponte colubris longaeuum mentita senem rugisque seuera ? 
persulcata genas et ficto languida passu inuadit muros Elusae , notissima dudum tecta petens , oculisque diu liuentibus haesit peiorem mirata uirum , tum talia fatur : " Otia te , Rufine , iuuant frustraque iuuentae consumis florem patriis inglorius aruis ? 
heu nescis quid fata tibi , quid sidera debent , quid Fortuna parat : toto dominabere mundo , si parere uelis ! 
artus ne sperne seniles ! 
namque mihi magicae uires aeuique futuri praescius ardor inest ; noui quo Thessala cantu eripiat lunare iubar , quid signa sagacis Aegypti ualeant , qua gens Chaldaea uocatis imperet arte deis , nec me latuere fluentes arboribus suci funestarumque potestas herbarum , quidquid letali gramine pollens Caucasus et Scythicae uernant in crimina rupes , quas legit Medea ferox et callida Circe . 
saepius horrendos manes sacrisque litaui nocturnis Hecaten et condita funera traxi carminibus uictura meis , multosque canendo , quamuis Parcarum restarent fila , peremi . 
ire uagas quercus et fulmen stare coegi uersaque non prono curuaui flumina lapsu in fontes reditura suos . 
ne uana locutum me fortasse putes , mutatos cerne penates . 
" dixerat , et niueae ( mirum ! 
) coepere columnae ditari subitoque trabes lucere metallo . 
Illecebris capitur nimiumque elatus auaro pascitur aspectu . 
sic rex ad prima tumebat Maeonius , pulchro cum uerteret omnia tactu ; sed postquam riguisse dapes fuluamque reuinctos in glaciem uidit latices , tum munus acerbum sensit et inuiso uotum damnauit in auro . 
ergo animi uictus " sequimur quocumque uocabis , seu tu uir seu numen " ait , patriaque relicta Eoas Furiae iussu tendebat ad arces instabilesque olim Symplegadas et freta remis inclita Thessalicis , celsa qua Bosphorus urbe splendet et Odrysiis Asiam discriminat oris . 
Ut longum permensus iter ductusque maligno stamine fatorum claram surrepsit in aulam , ilicet ambitio nasci , discedere rectum , uenum cuncta dari ; profert arcana , clientes fallit et ambitos a principe uendit honores . 
ingeminat crimen , commoti pectoris ignem nutrit et exiguum stimulando uulnus acerbat . 
ac uelut innumeros amnes accedere Nereus nescit et undantem quamuis hinc hauriat Histrum , hinc bibat aestiuum septeno gurgite Nilum , par semper similisque manet : sic fluctibus auri expleri calor ille nequit . 
cuicumque monile contextum gemmis aut praedia culta fuissent , Rufino populandus erat , dominoque parabat exitium fecundus ager ; metuenda colonis fertilitas : laribus pellit , detrudit auitis finibus ; aut aufert uiuis aut occupat heres congestae cumulantur opes orbisque ruinas accipit una domus : populi seruire coacti plenaque priuato succumbunt oppida regno . 
Quo , uesane , ruis ? 
teneas utrumque licebit Oceanum , laxet rutilos tibi Lydia fontes , iungatur solium Croesi Cyrique tiara : numquam diues eris , numquam satiabere quaestu . 
semper inops quicumque cupit . 
contentus honesto Fabricius paruo spernebat munera regum sudabatque graui consul Serranus aratro et casa pugnaces Curios angusta tegebat . 
haec mihi paupertas opulentior , haec mihi tecta culminibus maiora tuis . 
ibi quaerit inanes luxuries nocitura cibos ; hic donat inemptas terra dapes . 
rapiunt Tyrios ibi uellera sucos et picturatae saturantur murice uestes ; hic radiant flores et prati uiua uoluptas ingenio uariata suo . 
fulgentibus illic surgunt strata toris ; hic mollis panditur herba sollicitum curis non abruptura soporem . 
turba salutantum latas ibi perstrepit aedes ; hic auium cantus , labentis murmura riui . 
uiuitur exiguo melius ; natura beatis omnibus esse dedit , si quis cognouerit uti . 
haec si nota forent , frueremur simplice cultu , classica non gemerent , non stridula fraxinus iret , nec uentus quateret puppes nec machina muros . 
Crescebat scelerata sitis praedaeque recentis incestus flagrabat amor , nullusque petendi cogendiue pudor : crebris periuria nectit blanditiis ; sociat perituro foedere dextras . 
si semel e tantis poscenti quisque negasset , effera praetumido quatiebat corda furore . 
quae sic Gaetuli iaculo percussa leaena aut Hyrcana premens raptorem belua partus aut serpens calcata furit ? 
iurata deorum maiestas teritur ; nusquam reuerentia mensae . 
non coniunx , non ipse simul , non pignora caesa sufficiunt odiis ; non extinxisse propinquos , non notos egisse sat est ; exscindere ciues funditus et nomen gentis delere laborat . 
nec celeri perimit leto ; crudelibus ante suppliciis fruitur ; cruciatus , uincla , tenebras dilato mucrone parat . 
pro saeuior ense parcendi rabies concessaque uita dolori ! 
mors adeone parum est ? 
causis fallacibus instat , arguit attonitos se iudice . 
cetera segnis , ad facinus uelox , penitus regione remotas impiger ire uias : non illum Sirius ardens brumaue Riphaeo stridens . 
Aquilone retardat . 
effera torquebant auidae praecordia curae , effugeret ne quis gladios neu perderet ullum Augusto miserante nefas . 
non flectitur annis , non aetate labat : iuuenum rorantia colla ante patrum uultus stricta cecidere securi ; ibat grandaeuus nato moriente superstes post trabeas exul . 
quis prodere tanta relatu funera , quis caedes possit deflere nefandas ? 
quid tale immanes umquam gessisse feruntur uel Sinis Isthmiaca pinu uel rupe profunda Sciron uel Phalaris tauro uel carcere Sulla ? 
o mites Diomedis equi ! 
Busiridis arae clementes ! 
iam Cinna pius , iam Spartace segnis Rufino collatus eris ! 
Deiecerat omnes occultis odiis terror tacitique sepultos suspirant gemitus indignarique uerentur . 
at non magnanimi uirtus Stilichonis eodem fracta metu ; solus medio sed turbine rerum contra letiferos rictus contraque rapacem mouit tela feram , uolucris non praepete cursu uectus equi , non Pegaseis adiutus habenis . 
hic cunctis optata quies , hic sola pericli turris erat clipeusque trucem porrectus in hoste ? 
hic profugis sedes aduersaque signa furori , seruandis hic castra bonis . 
Hucusque minatus haerebat retroque fuga cedebat inerti : haud secus hiberno tumidus cum uertice torrens saxa rotat uoluitque nemus pontesque reuellit , frangitur obiectu scopuli quaerensque meatum spumat et illisa montem circumtonat unda . 
Qua dignum te laude feram , qui paene ruenti lapsuroque tuos umeros obieceris orbi ? 
te nobis trepidae sidus ceu dulce carinae ostendere dei , geminis quae lassa procellis tunditur et uicto trahitur iam caeca magistro . 
Inachius Rubro perhibetur in aequore Perseus Neptuni domuisse pecus , sed tutior alis : te non penna uehit ; rigida cum Gorgone Perseus : tu non uipereo defensus crine Medusae ; illum uilis amor suspensae uirginis egit : te Romana salus . 
taceat superata uetustas , Herculeos conferre tuis iam desinat actus . 
una Cleonaeum pascebat silua leonem ; Arcadiae saltum uastabat dentibus unum saeuus aper , tuque o compressa matre rebellans non ultra Libyae fines , Antaee , nocebas , solaque fulmineo resonabat Creta iuuenco Lernaeamque uirens obsederat hydra paludem . 
hoc monstrum non una palus , non una tremebat insula , sed Latia quidquid dicione subactum uiuit , et a primis Ganges horrebat Hiberis . 
hoc neque Geryon triplex nec turbidus Orci ianitor aequabit nec si concurrat in unum uis hydrae Scyllaeque fames et flamma Chimaerae . 
Certamen sublime diu , sed moribus impar uirtutum scelerumque fuit . 
iugulare minatur : tu prohibes ; ditem spoliat : tu reddis egenti ; eruit : instauras ; accendit proelia : uincis . 
ac uelut infecto morbus crudescere caelo incipiens primos pecudum depascitur artus , mox populos urbesque rapit uentisque perustis corruptos Stygiam pestem desudat in amnes : sic auidus praedo iam non per singula saeuit . 
sed sceptris inferre minas omnique perempto milite Romanas ardet prosternere uires , iamque Getas Histrumque mouet Scythiamque receptat auxilio traditque suas hostilibus armis relliquias . 
mixtis descendit Sarmata Dacis et qui cornipedes in pocula uulnerat audax Massagetes caesamque bibens Maeotin Alanus membraque qui ferro gaudet pinxisse Gelonus , Rufino collecta manus . 
uetat ille domari innectitque moras et congrua tempora differt . 
nam tua cum Geticas strauisset dextra cateruas , ulta ducis socii letum , parsque una maneret debilior facilisque capi , tunc impius ille proditor imperii coniuratusque Getarum distulit instantes eluso principe pugnas Hunorum laturus opem , quos adfore bello norat et inuisis mox se coniungere castris . 
Est genus extremos Scythiae uergentis in ortus trans gelidum Tanain , quo non famosius ullum Arctos alit . 
turpes habitus obscaenaque uisu corpora ; mens duro numquam cessura labori ; praeda cibus , uitanda Ceres frontemque secari ludus et occisos pulchrum iurare parentes . 
nec plus nubigenas duplex natura biformes cognatis aptauit equis ; acerrima nullo ordine mobilitas insperatique recursus . 
Quos tamen impauidus contra spumantis ad Hebri tendis aquas , sic ante tubas aciemque precatus : " Mauors , nubifero seu tu procumbis in Haemo seu te cana gelu Rhodope seu remige Medo sollicitatus Athos seu caligantia nigris ilicibus Pangaea tenent , accingere mecum et Thracas defende tuos si laetior adsit gloria , uestita spoliis donabere quercu . 
" Audiit illa pater scopulisque niualibus Haemi surgit et hortatur celeres clamore ministros : " fer galeam , Bellona , mihi nexusque rotarum tende , Pauor . 
frenet rapidos Formido iugales . 
festinas urgete manus . 
meus ecce paratur ad bellum Stilicho , qui me de more tropaeis ditat et hostiles suspendit in arbore cristas . 
communes semper litui , communia nobis signa canunt iunctoque sequor tentoria curru . 
" sic fatus campo insiluit lateque fugatas hinc Stilicho turmas , illinc Gradiuus agebat et clipeis et mole pares ; stat cassis utrique sidereis hirsuta iubis loricaque cursu aestuat et largo saturatur uulnere cornus . 
Acrior interea uoto multisque Megaera luxuriata malis maestam deprendit in arce Iustitiam diroque prior sic ore lacessit : " en tibi prisca quies renouataque saecula rursus , ut rebare , uigent ? 
en nostra potentia cessit nec locus est usquam Furiis ? 
huc lumina flecte . 
aspice barbaricis iaceant quot moenia flammis , quas mihi Rufinus strages quantumque cruoris praebeat et quantis epulentur caedibus hydri . 
linque homines sortemque meam , pete sidera ; notis Autumni te redde plagis , qua uergit in Austrum Signifer ; aestiuo sedes uicina Leoni iam pridem gelidaeque uacant confinia Librae . 
atque utinam per magna sequi conuexa liceret ! 
" Diua refert : " non ulterius bacchabere demens . 
iam poenas tuus iste dabit , iam debitus ultor imminet , et , terras qui nunc ipsumque fatigat aethera , non uili moriens condetur harena . 
iamque aderit laeto promissus Honorius aeuo nec forti genitore minor nec fratre corusco , qui subiget Medos , qui cuspide proteret Indos . 
sub iuga uenturi reges ; calcabitur asper Phasis equo pontemque pati cogetur Araxes , tuque simul grauibus ferri religata catenis expellere die debellatasque draconum tonsa comas imo barathri claudere recessu . 
tum tellus communis erit , tum limite nullo discernetur ager ; nec uomere sulcus adunco findetur : subitis messor gaudebit aristis . 
rorabunt querceta fauis ; stagnantia passim uina fluent oleique lacus ; nec murice tinctis uelleribus quaeretur honos , sed sponte rubebunt attonito pastore greges pontumque per omnem ridebunt uirides gemmis nascentibus algae . 
Pandite defensum reduces Helicona sorores , pandite ; permissis iam licet ire choris : nulla per Aonios hostilis bucina campos carmina mugitu deteriore uetat . 
tu quoque securis pulsa formidine Delphis floribus ultorem , Delie , cinge tuum . 
nullus Castalios latices et praescia fati flumina polluto barbarus ore bibit . 
Alpheus late rubuit Siculumque per aequor sanguineas belli rettulit unda notas agnouitque nouos absens Arethusa triumphos et Geticam sensit teste cruore necem . 
Immensis , Stilicho , succedant otia curis et nostrae patiens corda remitte lyrae , nec pudeat longos interrupisse labores et tenuem Musis constituisse moram . 
fertur et indomitus tandem post proelia Mauors lassa per Odrysias fundere membra niues oblitusque sui posita clementior hasta Pieriis aures pacificare modis . 
Iam post edomitas Alpes defensaque regna Hesperiae merita complexus sede parentem auctior adiecto fulgebat sidere mundus , iamque tuis , Stilicho , Romana potentia curis et rerum commissus apex , tibi credita fratrum utraque maiestas geminaeque exercitus aulae . 
Rufinus ( neque enim patiuntur saeua quietem crimina pollutaeque negant arescere fauces ) infandis iterum terras accendere bellis incohat et solito pacem uexare tumultu . 
haec etiam se cum : " quanam ratione tuebor spem uitae fragilem ? 
qua tot depellere fluctus arte queam ? 
premor hinc odiis , hinc milite cingor . 
heu quid agam ? 
non arma mihi , non principis ullus auxiliatur amor . 
matura pericula surgunt undique et impositi radiant ceruicibus enses . 
quid restat , nisi cuncta nouo confundere luctu insontesque meae populos miscere ruinae ? 
euerso iuuat orbe mori ; solacia leto exitium commune dabit nec territus ante discedam : cum luce simul linquenda potestas . 
" Haec fatus , uentis ueluti si frena resoluat Aeolus , abrupto gentes sic obice fudit laxauitque uiam bellis et , nequa maneret immunis regio , cladem diuisit in orbem disposuitque nefas . 
alii per terga ferocis Danuuii solidata ruunt expertaque remos frangunt stagna rotis ; alii per Caspia claustra Armeniasque niues inopino tramite ducti inuadunt Orientis opes . 
iam pascua fumant Cappadocum uolucrumque parens Argaeus equorum , iam rubet altus Halys nec se defendit iniquo monte Cilix . 
Syriae tractus uastantur amoeni assuetumque choris et laeta plebe canorum proterit imbellem sonipes hostilis Orontem . 
hinc planctus Asiae ; Geticis Europa cateruis ludibrio praedaeque datur frondentis ad usque Dalmatiae fines : omnis quae mobile Ponti aequor et Adriacas tellus interiacet undas squalet inops pecudum , nullis habitata colonis , instar anhelantis Libyae , quae torrida semper solibus humano nescit mansuescere cultu . 
Thessalus ardet ager ; reticet pastore fugato Pelion ; Emathias ignis populatur aristas . 
nam plaga Pannoniae miserandaque moenia Thracum aruaque Mysorum iam nulli flebile damnum , sed cursus sollemnis erat campusque furori expositus , sensumque malis detraxerat usus . 
eheu quam breuibus pereunt ingentia fatis ! 
imperium tanto quaesitum sanguine , tanto seruatum , quod mille ducum peperere labores , quod tantis Romana manus contexuit annis , proditor unus iners angusto tempore uertit . 
Urbs etiam , magnae quae ducitur aemula Romae et Calchedonias contra despectat harenas , iam non finitimo Martis terrore mouetur , sed propius lucere faces et rauca sonare cornua uibratisque peti fastigia telis aspicit . 
hi uigili muros statione tueri , hi iunctis properant portus munire carinis . 
obsessa tamen ille ferus laetatur in urbe exsultatque malis summaeque ex culmine turris impia uicini cernit spectacula campi : uinctas ire nurus , nunc in uada proxima mergi seminecem , hunc subito percussum uulnere labi dum fugit , hunc animam portis efflare sub ipsis ; nec canos prodesse seni puerique cruore maternos undare sinus . 
immensa uoluptas et risus plerumque subit ; dolor afficit unus , quod feriat non ipse manu . 
uidet omnia late exceptis incensa suis et crimine tanto luxuriat carumque sibi non abnuit hostem ; iactabatque ultro , quod soli castra paterent sermonumque foret uicibus permissa potestas . 
egregii quotiens exisset foederis auctor , stipatur sociis , circumque armata clientum agmina priuatis ibant famulantia signis ; ipse inter medios , ne qua de parte relinquat barbariem , reuocat fuluas in pectora pelles frenaque et immanes pharetras arcusque sonoros assimulat mentemque palam proclamat amictu , nec pudet Ausonios currus et iura regentem sumere deformes ritus uestemque Getarum ; insignemque habitum Latii mutare coactae maerent captiuae pellito iudice leges . 
Quis populi tum uultus erat ! 
quae murmura furtim ! 
( nam miseris ne flere quidem aut lenire dolorem colloquiis impune licet ) : " quonam usque feremus exitiale iugum ? 
durae quis terminus umquam sortis erit ? 
quis nos funesto turbine rerum aut tantis soluet lacrimis , quos barbarus illinc , hinc Rufinus agit , quibus arua fretumque negatur ? 
magna quidem per rura lues , sed maior oberrat intra tecta timor . 
tandem succurre ruenti heu patriae , Stilicho ! 
dilecta hic pignora certe , hic domus , hic thalamis primum genialibus omen , hic tibi felices erexit regia taedas . 
uel solus sperate ueni . 
te proelia uiso languescent auidique cadet dementia monstri . 
" Talibus urgetur discors Aurora procellis . 
at Stilicho , Zephyris cum primum bruma remitti et iuga diffusis nudari coepta pruinis , partibus Italiae tuta sub pace relictis utraque castra mouens Phoebi properabat ad ortus , Gallica discretis Eoaque robora turmis amplexus . 
numquam tantae dicione sub una conuenere manus nec tot discrimina uocum : illinc Armeniae uibratis crinibus alae herbida collectae facili uelamina nodo ; inde truces flauo comitantur uertice Galli , quos Rhodanus uelox , Araris quos tardior ambit et quos nascentes explorat gurgite Rhenus quosque rigat retro pernicior unda Garunnae , Oceani pleno quotiens impellitur aestu mens eadem cunctis animique recentia ponunt uulnera ; non odit uictus uictorue superbit . 
et quamuis praesens tumor et ciuilia nuper classica bellatrixque etiamnunc ira caleret , in ducis eximii conspirauere fauorem . 
haud aliter Xerxen toto simul orbe secutus narratur rapuisse uagos exercitus amnes et telis umbrasse diem , cum classibus iret per scopulos tectumque pedes contemneret aequor . 
Uix Alpes egressus erat nec iam amplius errat barbarus aduentumque timens se cogit in unam planitiem tutoque includit pascua gyro : tum duplici fossa non exsuperabile uallum asperat alternis sudibus murique locata in speciem caesis obtendit plaustra iuuencis . 
At procul exsanguis Rufinum perculit horror ; infectae pallore genae ; stetit ore gelato incertus peteretne fugam , ueniamne subactus posceret an fidos sese transferret in hostes . 
quid nunc diuitiae , quid fului uasta metalli congeries , quid purpureis effulta columnis atria prolataeue iuuant ad sidera moles ? 
audit iter numeratque dies spatioque uiarum metitur uitam . 
torquetur pace futura nec recipit somnos et saepe cubilibus amens excutitur poenamque luit formidine poenae . 
sed redit in rabiem scelerumque immane resumit ingenium sacrasque fores praediuitis aulae intrat et Arcadium mixto terrore precatur : " Per fratris regale iubar , per facta parentis aetherii floremque tui te deprecor aeui , eripe me gladiis ; liceat Stilichonis iniquas euitare minas . 
in nostram Gallia caedem coniurata uenit . 
quidquid rigat ultima Tethys , extremos ultra uolitat gens si qua Britannos , mota mihi . 
tantis capiendi credimur armis ? 
tot signis unum petitur caput ? 
unde cruoris ista sitis ? 
geminum caeli sibi uindicat axem et nullum uult esse parem . 
succumbere poscit cuncta sibi : regit Italiam Libyamque coercet ; Hispanis Gallisque iubet ; non orbita solis , non illum natura capit . 
quascumque parauit hic Augustus opes et quas post bella recepit , solus habet , possessa semel nec reddere curat . 
scilicet ille quidem tranquilla pace fruatur ; nos premat obsidio ? 
quid partem inuadere temptat ? 
deserat Illyricos fines ; Eoa remittat agmina ; fraternas ex aequo diuidit hastas , nec sceptri tantum fueris , sed militis heres . 
quodsi dissimulas nostrae succurrere morti nec prohibere paras , Manes et sidera testor : haec ceruix non sola cadet ; miscebitur alter sanguis ; nec Stygias ferar incomitatus ad undas nec mea securus ridebit funera uictor ! 
" Haec ubi , dictatur facinus missusque repente qui ferat extortas inuito principe uoces . 
Interea Stilicho iam laetior hoste propinquo nec multo spatii distantibus aequore uallis pugnandi cupidas accendit uoce cohortes . 
Armeniis frons laeua datur ; per cornua Gallos dexteriora locat . 
spumis ignescere frena , pulueris extolli nimbos lateque uideres surgere purpureis undantes anguibus hastas serpentumque uago caelum saeuire uolatu . 
implet Thessaliam ferri nitor antraque docti cornipedis , teneroque amnis reptatus Achilli et nemus Oetaeum radiat . 
clamore niualis Ossa tonat pulsoque fragor geminatur Olympo . 
intumuit uirtus et lucis prodigus arsit impetus ; haud illos rupes , haud alta uetarent flumina : praecipiti strauissent omnia cursu . 
Si tunc his animis acies collata fuisset , prodita non tantas uidisset Graecia caedes , oppida semoto Pelopeia Marte uigerent , starent Arcadiae , starent Lacedaemonis arces ; non mare fumasset geminum flagrante Corintho ? 
nec fera Cecropiae traxissent uincula matres . 
illa dies potuit nostris imponere finem cladibus et sceleris causas auferre futuri . 
inuida pro quantum rapuit Fortuna triumphum ! 
inter equos interque tubas mandata feruntur regia et armati ueniunt ductoris ad aures . 
Obstupuit ; simul ira uirum , simul obruit ingens maeror et ignauo tantum licuisse nocenti miratur . 
dubios anceps sententia uoluit euentus : peragat pugnas an fortia coepta deserat ? 
Illyricis ardet succurrere damnis ; praeceptis obstare timet . 
reuerentia frangit uirtutis stimulos : hinc publica commoda suadent , hinc metus inuidiae . 
tandem indignatus ad astra extollit palmas et ab imo pectore fatur : " Numina Romanis necdum satiata ruinis , si iuuat imperium penitus de stirpe reuelli , uno si placuit deleri saecula lapsu , si piget humani generis , prorumpat in arua libertas effrena maris uel limite iusto deuius errantes Phaethon confundat habenas . 
cur per Rufinum geritur ? 
procumbere mundum hoc auctore pudet . 
mediis reuocamur ab armis ( pro dolor ! 
) et strictos deponere cogimur enses . 
uos , arsurae urbes perituraque moenia , testor cedo equidem et miserum permitto casibus orbem flectite signa , duces . 
redeat iam miles Eous . 
parendum est . 
taceant litui . 
prohibete sagittas . 
parcite contiguo Rufinus praecipit ! 
hosti . 
" His dictis omnes una fremuere manipli quantum non Italo percussa Ceraunia fluctu , quantum non madidis elisa tonitrua Cauris , secernique negant ereptaque proelia poscunt , insignemque ducem populus defendit uterque et sibi quisque trahit . 
magno certatur amore , alternamque fidem non illaudata lacessit seditio talique simul clamore queruntur : " Quis mihi nudatos enses , quis tela lacertis excutit et solui curuatos imperat arcus ? 
quisnam audet stricto leges imponere ferro ? 
inflammata semel nescit mitescere uirtus . 
iam mihi barbaricos sitientia pila cruores sponte uolant ultroque manus mucrone furenti ducitur et siccum gladium uagina recusat . 
non patiar . 
semperne Getis discordia nostra proderit ? 
en iterum belli ciuilis imago ! 
quid consanguineas acies , quid diuidis olim concordes aquilas ? 
non dissociabile corpus coniunctumque sumus . 
te qua libet ire sequemur . 
te uel Hyperboreo damnatam sidere Thulen , te uel ad incensas Libyae comitabor harenas . 
Indorum si stagna petas Rubrique recessus litoris , auriferum ueniam poturus Hydaspen ; si calcare Notum secretaque noscere Nili nascentis iubeas , mundum post terga relinquam ; et quocumque loco Stilicho tentoria figat , haec patria est . 
" Dux inde uetat : " desistite , quaeso atque auidam differte manum . 
cadat iste minaci ? 
inuidiae cumulus . 
non est uictoria tanti , ut uidear uicisse mihi . 
uos fida iuuentus ite , mei quondam socii . 
" nec plura locutus flexit iter : uacuo qualis discedit hiatu impatiens remeare leo , quem plurima cuspis et pastorales pepulerunt igne cateruae , inclinatque iubas demissaque lumina uelat et trepidas maesto rimatur murmure siluas . 
Ut sese legio uidit disiuncta relinqui , ingentem tollit gemitum galeasque solutis umectat lacrimis pressamque morantia uocem thoracum ualidos pulsant suspiria nexus : " tradimur , heu , tantumque sequi prohibemur amorem ! 
" exclamant . 
" spernisne tuas , dux optime , dextras , quas tibi uictrices totiens Bellona probauit ? 
nos adeo uiles ? 
adeo felicior axis Hesperius , meruit qui te rectore teneri ? 
quid nobis patriam , quid cara reuisere tandem pignora dilectosue iuuat coluisse penates ? 
te sine dulce nihil . 
iam formidata tyranni tempestas subeunda mihi , qui forte nefandas iam parat insidias , qui nos aut turpibus Hunis aut impacatis famulos praebebit Alanis ; quamquam non adeo robur defecerit omne tantaue gestandi fuerit penuria ferri . 
tu , licet occiduo maneas sub cardine caeli , tu mihi dux semper , Stilicho , nostramque uel absens experiere fidem . 
dabitur tibi debita pridem uictima : promissis longe placabere sacris . 
Tristior Haemoniis miles digressus ab ori tangebat Macetum fines murosque subibat , Thessalonica , tuos . 
sensu dolor haeret in alto abditus et tacitas uindictae praestruit iras , spectaturque fauens odiis locus aptaque leto tempora . 
nec quisquam tanta de pube repertu , proderet incautis qui corda minantia uerbis . 
quae non posteritas , quae non mirabitur aetas tanti consilium uulgi potuisse taceri aut facinus tam grande tegi mentisque calorem non sermone uiae , non inter pocula rumpi ? 
aequalis tantam tenuit constantia turbam et fuit arcanum populo . 
percurritur Haemus , deseritur Rhodope Thracumque per ardua tendunt , donec ad Herculei peruentum nominis urbem . 
Ut cessisse ducem , propius uenisse cohortes cognita Rufino , magna ceruice triumphat omnia tuta ratus sceptrumque capessere feruet et coniuratos hortatur uoce clientes : " uicimus , expulimus , facilis iam copia regni . 
nullus ab hoste timor . 
quis enim , quem poscere solum horruit , hunc tanto munitum milite uincat ? 
quis ferat armatum , quem non superauit inermem ? 
i nunc , exitium nobis meditare remotus incassum , Stilicho , dum nos longissima tellus diuidat et mediis Nereus interstrepat undis . 
Alpinas transire tibi me sospite rupes haud dabitur . 
iaculis illinc me figere tempta . 
quaere ferox ensem , qui nostra ad moenia tendi possit ab Italia . 
non te documenta priorum , non exempla uetant ? 
quisnam conatus adire has iactat uitasse manus ? 
detrusimus orbe te medio tantisque simul spoliauimus armis nunc epulis tempus , socii , nunc larga parare munera donandumque nouis legionibus aurum ! 
opportuna meis oritur lux crastina uotis . 
quod nolit rex ipse uelit iubeatque coactus in partem mihi regna dari . 
contingat in uno priuati fugisse modum crimenque tyranni . 
" Talibus acclamat dictis infame nocentum concilium , qui perpetuis creuere rapinis et quos una facit Rufino causa sodales , illicitum duxisse nihil ; funesta tacere nexus amicitiae . 
iamiam conubia laeti despondent aliena sibi frustraque uicissim promittunt , quae quisque petat , quas deuoret urbes . 
Coeperat humanos alto sopire labores nox gremio , nigrasque sopor diffuderat alas . 
ille diu curis animum stimulantibus aegre labitur in somnos . 
toto uix corde quierat , ecce uidet diras alludere protinus umbras , quas dedit ipse neci ; quarum quae clarior una uisa loqui : " pro ! 
surge toro . 
quid plurima uoluis anxius ? 
haec requiem rebus finemque labori allatura dies : omni iam plebe redibis altior et laeti manibus portabere uulgi . 
has canit ambages . 
occulto fallitur ille omine nec capitis sentit praesagia fixi . 
Iam summum radiis stringebat Lucifer Haemum festinamque rotam solito properantior urget tandem Rufini uisurus funera Titan : desiluit stratis densaeque capacia turbae atria regifico iussit splendere paratu exceptura dapes et , quod post uota daretur , insculpi propriis aurum fatale figuris . 
ipse salutatum reduces post proelia turmas iam regale tumens et principe celsior ibat collaque femineo soluebat mollia gestu imperii certus , tegeret ceu purpura dudum corpus et ardentes ambirent tempora gemmae . 
Urbis ab angusto tractu , qua uergit in austrum , planities uicina patet : nam cetera pontus circuit exiguo dirimi se limite passus . 
hic ultrix acies ornatu lucida Martis explicuit cuneos . 
pedites in parte sinistra consistunt . 
equites illinc poscentia cursum ora reluctantur pressis sedare lupatis ; hinc alii saeuum cristato uertice nutant et tremulos umeris gaudent uibrare colores , quos operit formatque chalybs ; coniuncta per artem flexilis inductis animatur lamina membris ; horribiles uisu : credas simulacra moueri ferrea cognatoque uiros spirare metallo . 
par uestitus equis : ferrata fronte minantur ferratosque leuant securi uulneris armos . 
diuiso stat quisque loco , metuenda uoluptas cernenti pulcherque timor , spirisque remissis mansuescunt uarii uento cessante dracones . 
Augustus ueneranda prior uexilla salutat . 
Rufinus sequitur , quo fallere cuncta solebat callidus adfatu , deuotaque brachia laudat ; nomine quemque uocat ; natos patresque reuersis nuntiat incolumes . 
illi dum plurima ficto certatim sermone petunt , extendere longos a tergo flexus insperatoque suprema circuitu sociare parant ; decrescere campus incipit , et clipeis in se redeuntia iunctis curuo paulatim sinuantur cornua ductu : sic ligat immensa uirides indagine saltus uenator ; sic attonitos ad litora pisces aequoreus populator agit rarosque plagarum contrahit anfractus et hiantes colligit oras . 
excludunt alios . 
cingi se feruidus ille nescit adhuc grauiterque apprensa ueste morantem increpat Augustum : scandat sublime tribunal , participem sceptri , socium declaret honoris cum subito stringunt gladios ; uox desuper ingens infremuit : " nobis etiam , deterrime , nobis sperasti famulas imponere posse catenas ? 
unde redi nescis ? 
patiarne audire satelles , qui leges aliis libertatemque reduxi ? 
bis domitum ciuile nefas , bis rupimus Alpes . 
tot nos bella docent nulli seruire tyranno . 
" Deriguit . 
spes nulla fugae ; seges undique ferri circumfusa micat ; dextra laeuaque reuinctus haesit et ensiferae stupuit mucrone coronae , ut fera , quae nuper montes amisit auitos altorumque exul nemorum damnatur harenae muneribus , commota ruit ; uir murmure contra hortatur nixusque genu uenabula tendit ; illa pauet strepitus cuneosque erecta theatri respicit et tanti miratur sibila uulgi . 
Unus per medios audendi pronior ense prosilit exserto dictisque et uulnere toruus impetit : " hac Stilicho , quem iactus pellere , dextra te ferit ; hoc absens inuadit uiscera ferro . 
" sic fatur meritoque latus transuerberat ictu . 
Felix illa manus , talem quae prima cruorem hauserit et fessi poenam libauerit orbis ! 
mox omnes laniant hastis artusque trementes dilacerant ; uno tot corpore tela tepescunt et non infecto puduit mucrone reuerti . 
hi uultus auidos et adhuc spirantia uellunt lumina , truncatos alii rapuere lacertos . 
amputat ille pedes , umerum quatit ille solutis nexibus ; hic fracti reserat curuamina dorsi ; hic iecur , hic cordis fibras , hic pandit anhelas pulmonis latebras . 
spatium non inuenit ira nec locus est odiis . 
consumpto funere uix tum deseritur sparsumque perit per tela cadauer . 
sic mons Aonius rubuit , cum Penthea ferrent Maenades aut subito mutatum Actaeona cornu traderet insanis Latonia uisa Molossis . 
criminibusne tuis credis , Fortuna , mederi et male donatum certas aequare fauorem suppliciis ? 
una tot milia morte rependis ? 
euersis agedum Rufinum diuide terris . 
da caput Odrysiis , truncum mereantur Achiui . 
quid reliquis dabitur ? 
nec singula membra peremptis sufficiunt populis . 
Uacuo plebs undique muro iam secura fluit ; senibus non obstitit aetas uirginibusue pudor ; uiduae , quibus ille marito ? 
abstulit , orbataeque ruunt ad gaudia matres insultantque alacres . 
laceros iuuat ire per artus pressaque calcato uestigia sanguine tingui . 
nec minus assiduis flagrant elidere saxis prodigiale caput , quod iam de cuspide summa nutabat digna rediens ad moenia pompa . 
dextera quin etiam ludo concessa uagatur aera petens poenasque animi persoluit auari terribili lucro uiuosque imitata retentus cogitur adductis digitos inflectere neruis . 
Desinat elatis quisquam confidere rebus instabilesque deos ac lubrica numina discat . 
illa manus , quae sceptra sibi gestanda parabat , cuius se totiens summisit ad oscula supplex nobilitas , inhumata diu miseroque reuulsa corpore feralem quaestum post fata reposcit . 
aspiciat quisquis nimium sublata secundis colla gerit : triuiis calcandus spargitur ecce , qui sibi pyramidas , qui non cedentia templis ornatura suos extruxit culmina manes , et qui Sidonio uelari credidit ostro , nudus pascit aues . 
iacet en , qui possidet orbem , exiguae telluris inops et puluere raro per partes tegitur nusquam totiensque sepultus . 
Senserunt conuexa necem tellusque nefandum amolitur onus iam respirantibus astris . 
infernos grauat umbra lacus . 
pater Aeacus horret intrantemque etiam latratu Cerberus urget . 
tunc animae , quas ille fero sub iure peremit , circumstant nigrique trahunt ad iudicis urnam infesto fremitu : ueluti pastoris in ora commotae glomerantur apes , qui dulcia raptu mella uehit , pennasque cient et spicula tendunt et tenuis saxi per propugnacula cinctae rimosam patriam dilectaque pumicis antra defendunt pronoque fauos examine uelant . 
Est locus infaustis quo conciliantur in unum Cocytos Phlegethonque uadis ; inamoenus uterque alueus ; hic uoluit lacrimas , hic igne redundat . 
turris per geminos , flammis uicinior , amnes porrigitur solidoque rigens adamante sinistrum proluit igne latus ; dextro Cocytia findit aequora triste gemens et fletu concita plangit . 
huc post emeritam mortalia saecula uitam deueniunt . 
ibi nulla manent discrimina fati , nullus honos uanoque exutum nomine regem proturbat plebeius egens . 
quaesitor in alto conspicuus solio pertemptat crimina Minos et iustis dirimit sontes . 
quos nolle fateri uiderit , ad rigidi transmittit uerbera fratris . 
nam iuxta Rhadamanthys agit . 
cum gesta superni curriculi totosque diu perspexerit actus , exaequat damnum meritis et muta ferarum cogit uincla pati . 
truculentos ingerit ursis praedonesque lupis ; fallaces uulpibus addit . 
at qui desidia semper uinoque grauatus , indulgens Ueneri , uoluit torpescere luxu , hunc suis immundi pingues detrudit in artus . 
qui iusto plus esse loquax arcanaque sueuit prodere , piscosas fertur uicturus in undas , ut nimiam pensent aeterna silentia uocem . 
quos ubi per uarias annis ter mille figuras egit , Lethaeo purgatos flumine tandem rursus ad humanae reuocat primordia formae . 
Tum quoque , dum lites Stygiique negotia soluit dura fori ueteresque reos ex ordine quaerit , Rufinum procul ecce notat uisuque seuero lustrat et ex imo concussa sede profatur : " Huc superum labes , huc insatiabilis auri proluuies pretioque nihil non ause parato , quodque mihi summum scelus est , huc improbe legum uenditor , Arctoi stimulator perfide Martis ! 
cuius ob innumeras strages angustus Auerni iam sinus et plena lassatur portitor alno . 
quid demens manifesta negas ? 
en pectus inustae deformant maculae uitiisque inoleuit imago nec sese commissa tegunt . 
genus omne dolorum in te ferre libet : dubio tibi pendula rupes immineat lapsu , uolucer te torqueat axis , te refugi fallant latices atque ore natanti arescat decepta sitis , dapibusque relictis in tua mansurus migret praecordia uultur . 
quamquam omnes alii , quos haec tormenta fatiga pars quota sunt , Rufine , tui ! 
quid tale uel audax fulmine Salmoneus uel lingua Tantalus egit aut inconsulto Tityos deliquit amore ? 
cunctorum si facta simul iungantur in unum , praecedes numero . 
cui tanta piacula quisquam supplicio conferre ualet ? 
quid denique dignum omnibus inueniam , uincant cum singula poenas ? 
tollite de mediis animarum dedecus umbris . 
aspexisse sat est . 
oculis iam parcite nostris et Ditis purgate domos . 
agitate flagellis trans Styga , trans Erebum , uacuo mandate barathro infra Titanum tenebras infraque recessus Tartareos ipsumque Chaos , qua noctis opacae fundamenta latent ; praeceps ibi mersus anhelet , dum rotat astra polus , feriunt dum litora uenti . 
