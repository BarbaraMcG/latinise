Quod natum Phoebus docuit , quod Chiro Achillem , Quod didicere olim Podalirius atque Machaon A genitore suo , qui quondam uersus in anguem Templa Palatinae subiit sublimia Romae : Quod Cous docuit senior quodque Abdera suasit , Quod logos aut methodos simplexque empirica pangit : Hoc liber iste tenet diuerso e dogmate sumptum . 
Namque salutiferas disponit pagina curas . 
Istic repperies per nomina perque medellas Descriptas species et pondera mensurarum Congrua , quae sapiens sumes moderamine certo . 
Ne fallare , uide , neu quae sunt parta saluti Uertat in exitium non sollers cura medentis . 
Sume igitur medicos pro tempore proque labore Aetatisque habitu summa ratione paratos , Gramine seu malis aegro praestare medellam Carmine seu potius : namque est res certa saluti Carmen ab occultis tribuens miracula uerbis . 
Quae curis hominum physicorum inuenta pararunt , Quaeque suis natura bonis terraque marique Edidit , illa suis altrix simul atque creatrix Fetibus omnigenis , quos parturit ; ergo salubres Suggerit impensas ponto et tellure creatas , Angue , fera , pecude et fruge , alite , murice , pisce , Lacte , mero , pomis , lymphis , sale , melle et oliuo , Sucis , unguinibus , taedis , pice , sulfure , cera , Polline , farre , fabis , lino , scobe , uellere , cornu , Bacis et balanis , lignis , carbone , fauilla , Floribus et uariis herbis , holere atque metallis , Sandyce et creta , spimitho , pumice , gypso , Cadmia , chalciti , chalcantho , chalcecamino , Cassitero molli , lepide , cypro atque atramento . 
Prome etiam ( seu tunde prius seu contere gyro ) , Quod uiride hortus habet , uel quod carnaria siccum , Alia serpullumque herbas thymbramque salubrem Brassicaque et rafanos ac longis intiba fibris Et mentam et senapi coriandrum prototomumque Erucam atque apium , maluam betamque salubrem Rutam et nasturcum et amara absinthia misce Puleiumque potens nec non et lene cyminum . 
Palmula nec desint Edymes nec pruna Damasci , Quae cum multiplici contriris orbe terendo , In patinis excocta dabis aut grandibus ollis , Uerum adoperta coques , ne fumida iura saporem Corruptum reddant , quae mox fastidiat aeger . 
Adde et aromaticas species , quas mittit Eous , Uel quae Iudaicis flagrant bene condita capsis , Tus , costum , folium , myrram , storacem , crocomagma , Aspalathum , gallam , elleborum nigrumque bitumen Et nardum et casias et amoma et cinnama rara , Balsama , peucedanum , spicam , crocum atque bidellam , Irim , castoreum , scillam , opium , panaceam , Resinam , lepidum , euforbium , git atque pyrethrum Zingiber et calidum , mordax piper , et laser algens , Agaricum , asarumque potens , aloen , aconitum , Galbana , sandaracam , samsucum , sporon , alumen , Acaciam , propolin , adarcen , cnicon , acanthum , Andrachnen , acoron , opopanaca , pompholygemque , Cyperum , ladanum , sagapenon et tragacanthon Scammoniam , cypen , malabathron , ammoniacon , Denique repperies istic , quod lucis in ortu Indus Arabs Serus Perses diuesque Sabaeus Uicino sub sole legunt , quod praebet Orontes , Eximium ignoto mittit quod Nilus ab ortu , Decerptum foliis , ramo , cute , cortice , uirga , Quodque ab Idumaeis uectum seplasia uendunt Et quidquid confert medicis Lagea cataplu . 
Haec quicumque leges , poteris discernere tecum , Agnoscenda magis siue exercenda rearis . 
Quisque tamen nostrum hoc studium dignabere , quaeso Praestes iudicium purum mentemque benignam . 
Sic tua perpetuo uegetentur membra uigore Et peragas placidam per multa decennia uitam . 
Sic non incuses ualidam placidamque senectam Nec tibi sit medicis opus umquam nec tibi casus Aut morbus pariant ullum quandoque dolorem , Sed procul a curis et sano corpore uiuas , Quotque hic sunt uersus , tot agant tua tempora Ianos . 
