et factum est postquam percussit Alexander Philippi Macedo 
qui primus regnavit in Graecia egressus de terra Cetthim Darium 
regem Persarum et Medorum 
constituit proelia multa et omnium obtinuit munitiones et 
interfecit reges terrae 
et pertransiit usque ad fines terrae et accepit spolia 
multitudinis gentium et siluit terra in conspectu eius 
et congregavit virtutem exercituum fortem nimis et exaltatum 
est et elevatum cor eius 
et obtinuit regiones gentium et tyrannos et facti sunt illi 
in tributum 
et post haec decidit in lectum et cognovit quia moritur 
et vocavit pueros suos nobiles qui se cum erant nutriti a 
iuventute et divisit illis regnum suum cum adhuc viveret 
et regnavit Alexander annis duodecim et mortuus est 
et obtinuerunt pueri eius regnum unusquisque in loco suo 
et inposuerunt sibi omnes diademata post mortem eius et 
filii eorum post eos annis multis et multiplicata sunt mala in 
terra 
et exiit ex eis radix peccatrix Antiochus Inlustris filius 
Antiochi regis qui fuerat Romae obses et regnavit in anno 
centesimo tricesimo et septimo regni Graecorum 
in diebus illis exierunt ex Israhel filii iniqui et 
suaserunt multis dicentes eamus et disponamus testamentum cum 
gentibus quae circa nos sunt quia ex quo recessimus ab eis 
invenerunt nos multa mala 
et bonus visus est sermo in oculis eorum 
et destinaverunt aliqui de populo et abierunt ad regem et 
dedit illis potestatem ut facerent iustitiam gentium 
et aedificaverunt gymnasium in Hierosolymis secundum leges 
nationum 
et fecerunt sibi praeputia et recesserunt a testamento 
sancto et iuncti sunt nationibus et venundati sunt ut facerent 
malum 
et paratum est regnum in conspectu Antiochi et coepit 
regnare in terra Aegypti ut regnaret super duo regna 
et intravit in Aegyptum in multitudine gravi in curribus et 
elefantis et equitibus et copiosa navium multitudine 
et constituit bellum adversus Ptolomeum regem Aegypti et 
veritus est Ptolomeus a facie eius et fugit et ceciderunt 
vulnerati multi 
et conprehendit civitates munitas in terra Aegypti et 
accepit spolia terrae Aegypti 
et convertit Antiochus postquam percussit Aegyptum in 
centesimo et quadragesimo et tertio anno et ascendit ad Israhel 
et ascendit Hierosolymis in multitudine gravi 
et intravit in sanctificationem cum superbia et accepit 
altare aureum et candelabrum luminis et universa vasa eius et 
mensam propositionis et libatoria et fialas et mortariola aurea 
et velum et coronas et ornamentum aureum quod in facie templi 
erat et comminuit omnia 
et accepit argentum et aurum et vasa concupiscibilia et 
accepit thesauros occultos quos invenit et sublatis omnibus 
abiit in terram suam 
et fecit caedem hominum et locutus est superbia magna 
et factus est planctus magnus in Israhel et in omni loco 
eorum 
et ingemuerunt principes et seniores virgines et iuvenes 
infirmati sunt et speciositas mulierum inmutata est 
omnis maritus sumpsit lamentum quae sedebant in toro 
maritali lugebant 
et commota est terra super habitantes in ea et universa 
domus Iacob induit confusionem 
et post duos annos dierum misit rex principem tributorum in 
civitates Iuda et venit Hierusalem cum turba magna 
et locutus est ad eos verba pacifica in dolo et crediderunt 
ei 
et inruit super civitatem repente et percussit eam plaga et 
perdidit populum multum ex Israhel 
et accepit spolia civitatis et succendit eam igni et 
destruxit domos eius et muros eius in circuitu 
et captivas duxerunt mulieres et natos et pecora 
possederunt 
et aedificaverunt civitatem David muro magno et firmo et 
turribus firmis et facta est illis in arcem 
et posuerunt illic gentem peccatorum viros iniquos et 
convaluerunt in ea et posuerunt arma et escas et congregaverunt 
spolia Hierusalem 
et reposuerunt illic et facti sunt in laqueum magnum 
et factum est hoc ad insidias sanctificationi et in 
diabolum malum in Israhel 
et effuderunt sanguinem innocentem per circuitum 
sanctificationis et contaminaverunt sanctificationem 
et fugerunt habitatores Hierusalem propter eos et facta est 
habitatio exterorum et facta est extera semini suo et nati eius 
reliquerunt eam 
sanctificatio eius desolata est sicut solitudo dies festi 
eius conversi sunt in luctum sabbata eius in obprobrium honores 
eius in nihilum 
secundum gloriam eius multiplicata est ignominia eius et 
sublimitas eius conversa est in luctum 
et scripsit rex Antiochus omni regno suo ut esset omnis 
populus unus et reliquerunt unusquisque legem suam 
et consenserunt omnes gentes secundum verbum regis Antiochi 
et multi ex Israhel consenserunt ei et sacrificaverunt 
idolis et coinquinaverunt sabbatum 
et misit rex Antiochus libros per manus nuntiorum in 
Hierusalem et in omnes civitates Iudae ut sequerentur legem 
gentium terrae 
et prohiberent holocausta et sacrificia et placationes 
fieri in templo Dei 
et prohiberent celebrari sabbatum et dies sollemnes 
et coinquinari sancta et sanctum populum Israhel 
et iussit aedificari aras et templa et idola et immolari 
carnes suillas et pecora communia 
et relinquere filios suos incircumcisos et coinquinari 
animas eorum in omnibus inmundis et abominationibus ita ut 
obliviscerentur legem et inmutarent omnes iustificationes Dei 
et quicumque non fecisset secundum verbum regis Antiochi 
moreretur 
secundum omnia verba haec scripsit omni regno suo et 
praeposuit principes populo qui haec fieri cogerent 
et iusserunt civitatibus Iudae sacrificare 
et congregati sunt multi de populo ad eos qui dereliquerant 
legem Domini et fecerunt mala super terram 
et effugaverunt populum Israhel in abditis et in 
absconditis fugitivorum locis 
die quintadecima mensis casleu quinto et quadragesimo anno 
aedificavit rex Antiochus abominandum idolum desolationis super 
altare Dei et per universas civitates Iudae in circuitu 
aedificaverunt aras 
et ante ianuas domorum et in plateis incendebant tura et 
sacrificabant 
et libros legis Dei conbuserunt igni scindentes eos 
et apud quemcumque inveniebantur libri testamenti Domini et 
quicumque observabant legem Domini secundum edictum regis 
trucidabant eum 
in virtute sua faciebant haec populo Israhel qui 
inveniebantur in omni mense in civitatibus 
et quinta et vicesima die mensis sacrificabant super aram 
quae erat contra altare 
et mulieres quae circumcidebant filios suos trucidabantur 
secundum iussum regis Antiochi 
et suspendebant pueros a cervicibus per universas domos 
eorum et eos qui circumciderunt eos trucidabant 
et multi de populo Israhel definierunt apud se ut non 
manducarent inmunda et elegerunt magis mori quam cibis 
coinquinari inmundis 
et noluerunt infringere legem Dei sanctam et trucidati sunt 
et facta est ira magna super populum valde 
in illis diebus surrexit Matthathias filius Iohannis filii 
Simeonis sacerdos ex filiis Ioarim ab Hierusalem et consedit in 
monte Modin 
et habebat filios quinque Iohannan qui cognominabatur Gaddis 
et Simeon qui cognominabatur Thasi 
et Iudas qui vocabatur Macchabeus 
et Eleazarus qui cognominabatur Abaron et Ionathas qui 
cognominabatur Apphus 
hii viderunt mala quae fiebant in populo Iuda et in 
Hierusalem 
et dixit Matthathias vae mihi ut quid natus sum videre 
contritionem populi mei et contritionem civitatis sanctae et 
sedere illic cum datur in manibus inimicorum 
sancta in manu extraneorum facta sunt templum eius sicut 
homo ignobilis 
vasa gloriae eius captiva abducta sunt trucidati sunt 
iuvenes eius in plateis et iuvenes eius ceciderunt gladio 
inimicorum 
quae gens non hereditavit regnum eius et non obtinuit 
spolia eius 
omnis conpositio eius ablata est quae erat libera facta est 
ancilla 
et ecce sancta nostra et pulchritudo nostra et claritas 
nostra desolata est et coinquinaverunt eam gentes 
quo ergo nobis adhuc vivere 
et scidit Matthathias et filii eius vestimenta sua et 
operuerunt se ciliciis et planxerunt valde 
et venerunt illuc qui missi erant a rege Antiocho ut 
cogerent eos qui confugerant in civitate Modin immolare et 
accendere et a lege Dei discedere 
et multi de populo Israhel consentientes accesserunt ad eos 
sed Matthathias et filii eius constanter steterunt 
et respondentes qui missi erant ab Antiocho dixerunt 
Matthathiae princeps et clarissimus et magnus es in hac 
civitate et ornatus filiis et fratribus 
ergo accede prior et fac iussum regis sicut fecerunt omnes 
gentes et viri Iuda et qui remanserunt in Hierusalem et eris tu 
et filii tui inter amicos regis et amplificatus argento et auro 
et muneribus multis 
et respondit Matthathias et dixit magna voce et si omnes 
gentes regi Antiocho oboediunt ut discedat unusquisque a 
servitute patrum suorum et consentiunt mandatis eius 
ego et filii mei et fratres mei oboediemus legi patrum 
nostrorum 
propitius sit nobis Deus non est nobis utile relinquere 
legem et iustitias Dei 
non audibimus verba regis Antiochi nec sacrificabimus 
transgredientes legis nostrae mandata ut eamus altera via 
et ut cessavit loqui verba haec accessit quidam Iudaeus in 
omnium oculis sacrificare idolis super aram in civitate Modin 
secundum iussum regis 
et vidit Matthathias et doluit et contremuerunt renes eius 
et ascendit furor eius secundum iudicium legis et insiliens 
trucidavit eum super aram 
sed et virum quem miserat rex Antiochus qui cogebat 
immolari occidit in ipso tempore et aram destruxit 
et zelatus est legem sicut fecit Finees Zambri filio Salomi 
et exclamavit Matthathias voce magna dicens omnis qui zelum 
habet legis statuens testamentum exeat post me 
et fugit ipse et filii eius in montes et reliquerunt 
quaecumque habebant in civitate 
tunc descenderunt multi quaerentes iudicium et iustitiam in 
desertum 
ut sederent ibi ipsi et filii eorum et mulieres eorum et 
pecora eorum quoniam induraverunt super eos mala 
et renuntiatum est viris regis et exercitui qui erat in 
Hierusalem civitate David quoniam discessissent viri quidam qui 
dissipaverunt mandatum regis in loca occulta in deserto et 
abissent post illos multi 
et statim perrexerunt ad eos et constituerunt adversus eos 
proelium in die sabbatorum 
et dixerunt ad eos resistitis et nunc adhuc exite et facite 
secundum verbum regis et vivetis 
et dixerunt non exibimus neque faciemus verbum regis ut 
polluamus diem sabbatorum 
et concitaverunt adversus eos proelium 
et non responderunt eis nec oppilaverunt loca occulta 
dicentes moriamur omnes in simplicitate nostra et testes 
erunt super nos caelum et terra quod iniuste perditis nos 
et intulerunt eis bellum sabbatis et mortui sunt ipsi et 
uxores eorum et filii eorum et pecora eorum usque ad mille 
animas hominum 
et cognovit Matthathias et amici eius et luctum habuerunt 
super eos valde 
et dixit vir proximo suo si omnes fecerimus sicut fratres 
nostri fecerunt et non pugnaverimus adversus gentes pro 
animabus nostris et iustificationibus nostris citius disperdent 
nos a terra 
et cogitaverunt in illa die dicentes omnis homo quicumque 
venerit ad nos in bello die sabbatorum pugnemus adversus eum et 
non moriemur omnes sicut mortui sunt fratres nostri in occultis 
tunc congregata est ad eos synagoga Asideorum fortis 
viribus ex Israhel omnis voluntarius in lege 
et omnes qui fugiebant a malis additi sunt ad eos et facti 
sunt illis ad firmamentum 
et collegerunt exercitum et percusserunt peccatores in ira 
sua et viros iniquos in indignatione sua et ceteri fugerunt ad 
nationes ut evaderent 
et circuivit Matthathias et amici eius et destruxerunt aras 
et circumciderunt pueros incircumcisos quotquot invenerunt 
in finibus Israhel in fortitudine 
et persecuti sunt filios superbiae et prosperatum est opus 
in manu eorum 
et obtinuerunt legem de manibus gentium et de manibus regum 
et non dederunt cornu peccatori 
et adpropinquaverunt dies Matthathiae moriendi et dixit 
filiis suis nunc confortata est superbia et castigatio et 
tempus eversionis et ira indignationis 
nunc ergo o filii aemulatores estote legis et date animas 
vestras pro testamento patrum 
et mementote operum patrum quae fecerunt in generationibus 
suis et accipietis gloriam magnam et nomen aeternum 
Abraham nonne in temptatione inventus est fidelis et 
reputatum est ei ad iustitiam 
Ioseph in tempore angustiae suae custodivit mandatum et 
factus est dominus Aegypti 
Finees pater noster zelando zelum Dei accepit testamentum 
sacerdotii aeterni 
Iesus dum implet verbum factus est dux Israhel 
Chaleb dum testificatur in ecclesia accepit hereditatem 
David in sua misericordia consecutus est sedem regni in 
saecula 
Helias dum zelat zelum legis receptus est in caelum 
Ananias Azarias Misahel credentes liberati sunt de flamma 
Danihel in sua simplicitate liberatus est de ore leonum 
et ita cogitate per generationem et generationem quia omnes 
qui sperant in eum non infirmantur 
et a verbis viri peccatoris non timueritis quia gloria eius 
stercus et vermis est 
hodie extollitur et cras non invenietur quia conversus est 
in terram suam et cogitatio eius periet 
vos ergo filii confortamini et viriliter agite in lege quia 
in ipsa gloriosi eritis 
et ecce Simeon frater vester scio quod vir consilii est 
ipsum audite semper et ipse vobis erit pater 
et Iudas Macchabeus fortis viribus a iuventute sua sit 
vobis princeps militiae et ipse aget bellum populi 
et vos adducetis ad vos omnes factores legis et vindicate 
vindictam populi vestri 
et retribuite retributionem gentibus et intendite in 
praeceptum legis 
et benedixit eos et adpositus est ad patres suos 
et defunctus est centesimo et quadragesimo et sexto anno et 
sepultus est a filiis suis in sepulchris patrum suorum in Modin 
et planxerunt eum omnis Israhel planctu magno 
et surrexit Iudas qui vocabatur Macchabeus filius eius pro 
eo 
et adiuvabant eum omnes fratres eius et universi qui se 
coniunxerant patri eius et proeliabantur proelium Israhel cum 
laetitia 
et dilatavit gloriam populo suo et induit se loricam sicut 
gigans et succinxit se arma bellica sua in proeliis et 
protegebat castra gladio suo 
similis factus est leoni in operibus suis et sicut catulus 
leonis rugiens in venatione 
et persecutus est iniquos perscrutans eos et qui 
conturbabant populum suum succendit flammis 
et repulsi sunt inimici prae timore eius et omnes operarii 
iniquitatis conturbati sunt et directa est salus in manu eius 
et exacerbabat reges multos et laetificabat Iacob in 
operibus suis et in saeculum memoria eius in benedictione 
et perambulavit civitates Iuda et perdidit impios ex eis et 
avertit iram ab Israhel 
et nominatus est usque ad novissimum terrae et congregavit 
pereuntes 
et congregavit Apollonius gentes et a Samaria virtutem 
multam et magnam ad bellandum contra Israhel 
et cognovit Iudas et exiit obviam illi et percussit et 
occidit illum et ceciderunt vulnerati multi et reliqui fugerunt 
et accepit spolia eorum et gladium Apollonii abstulit Iudas 
et erat pugnans in eo omnibus diebus 
et audivit Seron princeps exercitus Syriae quod congregavit 
Iudas congregationem et ecclesiam fidelium se cum 
et ait faciam mihi nomen et glorificabor in regno et 
debellabo Iudam et eos qui cum ipso sunt qui spernebant verbum 
regis 
et praeparavit se et ascenderunt cum eo castra impiorum 
fortes auxiliarii ut facerent vindictam in filios Israhel 
et adpropinquaverunt usque Bethoron et exivit Iudas obviam 
illi cum paucis 
ut viderunt autem exercitum venientem sibi obviam dixerunt 
Iudae quomodo poterimus pauci pugnare ad multitudinem tantam 
tam fortem et nos fatigati sumus ieiunio hodie 
et ait Iudas facile est concludi multos in manus paucorum 
et non est differentia in conspectu Dei caeli liberare in 
multis et in paucis 
quia non in multitudine exercitus victoria belli sed de 
caelo fortitudo est 
ipsi veniunt ad nos in multitudine contumaci et superba ut 
disperdant nos et uxores nostras et filios nostros et ut 
spolient nos 
nos vero pugnabimus pro animabus nostris et legibus nostris 
et ipse Dominus conteret eos ante faciem nostram vos autem 
ne timueritis eos 
ut cessavit autem loquens insiluit in eos subito et 
contritus est Seron et exercitus eius in conspectu ipsius 
et persequebatur eum in descensu Bethoron usque in campum 
et ceciderunt ex eis octingenti viri reliqui autem fugerunt in 
terram Philisthim 
et cecidit timor Iudae ac fratrum eius et formido super 
omnes gentes in circuitu eorum 
et pervenit ad regem nomen eius et de proeliis Iudae 
narrabant omnes gentes 
ut audivit autem Antiochus sermones istos iratus est animo 
et misit et congregavit exercitum universi regni sui castra 
fortia valde 
et aperuit aerarium suum et dedit stipendia exercitui in 
annum et mandavit illis ut essent parati ad omnia 
et vidit quod defecit pecunia de thesauris et tributa 
regionis modica propter dissensionem et plagam quam fecit in 
terra ut tolleret legitima quae erant a primis diebus 
et timuit ne non haberet et semel et bis in sumptus et 
donativa quae dederat ante larga manu et abundaverat super 
reges qui ante eum fuerant 
consternatus erat animo valde et cogitavit ire in Persidem 
et accipere tributa regionum et congregare argentum multum 
et reliquit Lysiam hominem nobilem de genere regali super 
negotia regia a flumine Eufraten usque ad flumen Aegypti 
et ut nutriret Antiochum filium suum donec rediret 
et tradidit ei medium exercitum et elefantos et mandavit ei 
de omnibus quae volebat et de inhabitantibus Iudaeam et 
Hierusalem 
ut mitteret ad eos exercitum ad conterendam et extirpandam 
virtutem Israhel et reliquias Hierusalem et auferendam memoriam 
de loco 
et ut constitueret habitatores filios alienigenas in 
omnibus finibus eorum et sorte distribueret terram eorum 
et rex adsumpsit partem exercitus residui et exivit ab 
Antiochia civitate regni sui anno centesimo et quadragesimo et 
septimo et transfretavit Eufraten flumen et perambulabat 
superiores regiones 
et elegit Lysias Ptolomeum filium Dorimini et Nicanorem et 
Gorgiam viros potentes ex amicis regis 
et misit cum eis quadraginta milia virorum et septem milia 
equitum ut venirent in terram Iuda et disperderent eam secundum 
verbum regis 
et processerunt ut irent cum universa virtute sua et 
venerunt et adplicuerunt Ammaum in terra campestri 
et audierunt mercatores regionum nomen eorum et acceperunt 
argentum et aurum multum valde et pueros et venerunt in castra 
ut acciperent filios Israhel in servos et additi sunt ad eos 
exercitus Syriae et terrae alienigenarum 
et vidit Iudas et fratres eius quia multiplicata sunt mala 
et exercitus adplicabat ad fines eorum et cognoverunt verba 
regis quae mandavit populo facere in interitum et 
consummationem 
et dixerunt unusquisque ad proximum suum erigamus 
deiectionem populi nostri et pugnemus pro populo nostro et 
sanctis nostris 
et congregatus est conventus ut essent parati in proelium 
et ut orarent et peterent misericordiam et miserationes 
et Hierusalem non habitabatur sed erat sicut desertum non 
erat qui ingrederetur et egrederetur de natis eius et sanctum 
conculcabatur et filii alienigenarum erant in arce ibi erat 
habitatio gentium et ablata est voluptas ab Iacob et defecit 
ibi tibia et cithara 
et congregati sunt et venerunt in Masefat contra Hierusalem 
quia locus orationis erat in Masefat ante Israhel 
et ieiunaverunt illa die et induerunt se ciliciis et cinere 
in capite suo et destituerunt vestimenta sua 
et expanderunt librum legis de quibus scrutabantur gentes 
similitudinem simulacrorum suorum 
et adtulerunt ornamenta sacerdotalia et primitias et 
decimas et suscitaverunt nazoreos qui impleverant dies 
et clamaverunt voce magna in caelum dicentes quid faciemus 
istis et quo eos ducemus 
et sancta tua conculcata sunt et contaminata sunt et 
sacerdotes tui in luctu et humilitate 
et ecce nationes convenerunt adversum nos ut nos disperdant 
tu scis quae cogitant in nos 
quomodo poterimus subsistere ante facies illorum nisi tu 
adiuves nos 
et tubis exclamaverunt voce magna 
et post hoc constituit Iudas duces populi tribunos et 
centuriones et pentecontarcos et decuriones 
et dixit his qui aedificabant domos et sponsabant uxores et 
plantabant vineas et formidolosis ut redirent unusquisque in 
domum suam secundum legem 
et moverunt castra et conlocaverunt ad austrum Ammaum 
et ait Iudas accingimini et estote filii potentes et estote 
parati in mane ut pugnetis adversus nationes has quae 
convenerunt disperdere nos et sancta nostra 
quoniam melius est nos mori in bello quam videre mala 
gentis nostrae et sanctorum 
sicut autem fuerit voluntas in caelo sic fiat 
et adsumpsit Gorgias quinque milia virorum et mille equites 
electos et moverunt castra nocte 
ut adplicarent ad castra Iudaeorum et percuterent eos subito 
et filii qui erant ex arce erant illi duces 
et audivit Iudas et surrexit ipse et potentes percutere 
virtutem exercituum regis quae erat in Ammaum 
adhuc enim dispersus erat exercitus a castris 
et venit Gorgias in castra Iudae noctu et neminem invenit et 
quaerebant eos in montibus quoniam dixit fugiunt hii a nobis 
et cum dies factus esset apparuit Iudas in campo cum tribus 
milibus virorum tantum quia tegumenta et gladios non habebant 
et viderunt castra gentium valida et loricatos et equitatus 
in circuitu eorum et hii docti proelium 
et ait Iudas viris qui se cum erant ne timueritis 
multitudinem eorum et impetum eorum ne formidetis 
mementote qualiter salvi facti sunt patres nostri in mari 
Rubro cum sequeretur eos Pharao cum exercitu 
et nunc clamemus in caelum et miserebitur nostri et 
testamenti patrum nostrorum et conteret exercitum istum ante 
faciem nostram hodie 
et scient omnes gentes quia est qui redimat et liberet 
Israhel 
et levaverunt alienigenae oculos suos et viderunt eos 
venientes ex adverso 
et exierunt de castris in proelium et tuba cecinerunt hii 
qui fuerant cum Iuda 
et congressi sunt et contritae sunt gentes et fugerunt in 
campum 
novissimi autem ceciderunt gladio et persecuti sunt eos 
usque Gesoron et usque in campos Idumeae et Azoti et Iamniae et 
ceciderunt ex illis ad tria milia virorum 
et reversus est Iudas et exercitus eius sequens eum 
et dixit ad populum non concupiscatis spolia quia bellum 
contra nos est 
et Gorgias et exercitus eius in monte prope nos sed state 
contra inimicos nostros et expugnate eos et post hoc sumetis 
spolia 
et adhuc loquente Iuda haec apparuit pars quaedam 
prospiciens de monte 
et vidit quod in fugam conversi sunt et succensa sunt 
castra fumus enim qui videbatur declarabat quod factum est 
quibus illi conspectis timuerunt valde aspicientes simul et 
Iudam et exercitum in campo paratum ad proelium 
et fugerunt omnes in campo alienigenarum 
et Iudas reversus est ad spolia castrorum et acceperunt 
aurum multum et argentum et hyacinthum et purpuram marinam et 
opes magnas 
et conversi hymnum canebant et benedicebant in caelum 
quoniam bonum est quoniam in saeculum misericordia eius 
et facta est salus magna in Israhel in illa die 
quicumque autem alienigenarum evaserunt venerunt et 
nuntiaverunt Lysiae universa quae acciderant 
quibus auditis ille consternatus est animo deficiebat quod 
non qualia voluit talia contigerunt in Israhel et qualia 
mandavit rex 
et sequenti anno congregavit electorum virorum sexaginta 
milia et equitum quinque milia ut debellaret eos 
et venerunt in Iudaeam et castra posuerunt in Bethoron et 
occurrit illis Iudas cum decem milibus viris 
et viderunt exercitum fortem et oravit et dixit benedictus 
es salvator Israhel qui contrivisti impetum potentis in manu 
servi tui David et tradidisti castra alienigenarum in manus 
Ionathae filii Saul et armigeri eius 
conclude exercitum istum in manu populi tui Israhel et 
confundantur in exercitu suo et equitibus 
da illis formidinem et tabefac audaciam virtutis eorum et 
commoveantur contritione sua 
deice eos gladio diligentium te et conlaudent te omnes qui 
noverunt nomen tuum in hymnis 
et commiserunt et ceciderunt de exercitu Lysiae quinque 
milia virorum 
videns autem Lysias suorum fugam et Iudaeorum audaciam et 
quod parati sunt aut vivere aut mori fortiter abiit Antiochiam 
et elegit milites ut multiplicatus rursus veniret in Iudaeam 
dixit autem Iudas et fratres eius ecce contriti sunt 
inimici nostri ascendamus nunc mundare sancta et renovare 
et congregatus est omnis exercitus et ascenderunt in montem 
Sion 
et viderunt sanctificationem desertam et altare profanatum 
et portas exustas et in atriis virgulta nata sicut in saltu vel 
montibus et pastoforia diruta 
sciderunt vestimenta sua et planxerunt planctu magno et 
inposuerunt cinerem 
et ceciderunt in faciem super terram et exclamaverunt tubis 
signorum et clamaverunt in caelum 
tunc ordinavit Iudas viros ut pugnarent adversus eos qui 
erant in arce donec emundarent sancta 
et elegit sacerdotes sine macula voluntatem habentes in 
lege Dei 
et mundaverunt sancta et tulerunt lapides contaminationis 
in locum inmundum 
et cogitavit de altare holocaustorum quod profanatum erat 
quid de eo faceret 
et incidit illi consilium bonum ut destrueret illud ne 
forte esset illis in obprobrium quia contaminaverunt illud 
gentes et demoliti sunt illud 
et reposuerunt lapides in monte domus in loco apto 
quoadusque veniret propheta et responderet de eis 
et acceperunt lapides integros secundum legem et 
aedificaverunt altare novum secundum illud quod fuit prius 
et aedificaverunt sancta et quae intra domum intrinsecus et 
aedem et atria sanctificaverunt 
et fecerunt vasa sancta nova et intulerunt candelabrum et 
altare incensorum et mensam in templum 
et incensum posuerunt super altare et accenderunt lucernas 
quae super candelabrum erant et lucebant in templo 
et posuerunt super mensam panes et adpenderunt vela et 
consummaverunt omnia opera quae fecerunt 
et ante matutinum surrexerunt quinta et vicesima mensis 
noni hic mensis casleu centesimi quadragesimi octavi anni 
et obtulerunt sacrificium secundum legem super altare 
holocaustorum novum quod fecerunt 
secundum tempus et secundum diem in qua contaminaverunt 
illud gentes in ipsa renovatum est in canticis et citharis et 
cinyris et cymbalis 
et cecidit omnis populus et adoraverunt et benedixerunt in 
caelum ei qui prosperavit eis 
et fecerunt dedicationem altaris diebus octo et obtulerunt 
holocausta cum laetitia et salutaria laudis 
et ornaverunt faciem templi coronis aureis et scutulis et 
dedicaverunt portas et pastoforia et inposuerunt eis ianuas 
et facta est laetitia in populo magna valde et aversum est 
obprobrium gentium 
et statuit Iudas et fratres eius et universa ecclesia 
Israhel ut agatur dies dedicationis altaris in temporibus suis 
ab anno in annum per dies octo a quinta et vicesima mensis 
casleu cum laetitia et gaudio 
et aedificaverunt in tempore illo montem Sion et per 
circuitum muros altos et turres firmas nequando venirent gentes 
et conculcarent eam sicut antea fecerunt 
et conlocavit illic exercitum ut servarent eam et munivit 
eam ad custodiendam Bethsuram ut haberet populus munitionem 
contra faciem Idumeae 
et factum est ut audierunt gentes in circuitu quia 
aedificatum est altare et sancta sicut prius et iratae sunt 
valde 
et cogitabant tollere genus Iacob qui erant inter eos et 
coeperunt occidere de populo et persequi 
et debellabat Iudas filios Esau in Idumea et eos qui erant 
in Acrabattene quia circumsedebant Israhelitas et percussit eos 
plaga magna 
et recordatus est malitiam filiorum Bean qui erant populo in 
laqueum et in scandalum insidiantes in via 
et conclusi sunt ab eo in turribus et adplicuit ad eos et 
anathematizavit eos et incendit turres eorum igni cum omnibus 
qui in eis erant 
et transiit ad filios Ammon et invenit manum fortem et 
populum copiosum et Timotheum ducem ipsorum 
et commisit cum eis proelia multa et contriti sunt in 
conspectu eorum et percussit eos 
et cepit Iazer civitatem et filias eius et reversus est in 
Iudaeam 
et congregatae sunt gentes quae sunt in Galaad adversus 
Israhelitas qui erant in finibus eorum ut tollerent eos et 
fugerunt in Datheman munitionem 
et miserunt litteras ad Iudam et fratres eius dicentes 
congregatae sunt adversum nos gentes per circuitum ut auferant 
nos 
et parant venire et occupare munitionem in quam confugimus 
et Timotheus est dux exercitus eorum 
nunc ergo veni eripe nos de manibus eorum quia cecidit 
multitudo de nobis 
et omnes fratres nostri qui erant in locis Tubi interfecti 
sunt et captivas abduxerunt uxores eorum et natos et spolia et 
peremerunt illic ferme mille viros 
et adhuc epistulae legebantur et ecce alii nuntii venerunt 
de Galilea conscissis tunicis nuntiantes secundum verba haec 
dicentes convenisse adversum se a Ptolomaida et Tyro et 
Sidone et omni Galilea alienigenas ut nos consumant 
ut audivit autem Iudas et populus sermones istos convenit 
ecclesia magna cogitare quid facerent fratribus suis qui in 
tribulatione erant et expugnabantur ab eis 
dixitque Iudas Simoni fratri suo elige tibi viros et vade 
et libera fratres tuos in Galilea ego enim et frater meus 
Ionathas ibimus in Galaditin 
et reliquit Iosepphum filium Zacchariae et Azariam duces 
populi cum residuo exercitu in Iudaeam ad custodiendum 
et praecepit illi dicens praeesto populo huic et nolite 
bellum committere adversus gentes donec revertamur 
et dati sunt Simoni viri tria milia ut iret in Galileam 
Iudae autem octo milia in Galaditin 
et abiit Simon in Galileam et commisit proelia multa cum 
gentibus et contritae sunt gentes a facie eius et persecutus 
est eos usque ad portam 
Ptolomaidis et ceciderunt de gentibus fere tria milia 
virorum et accepit spolia eorum 
et sumpsit eos qui erant in Galilea et in Arbatis cum 
uxoribus et natis et omnibus quae erant illis et adduxit in 
Iudaeam cum laetitia magna 
et Iudas Macchabeus et Ionathas et fratres eius transierunt 
Iordanem et abierunt viam trium dierum per desertum 
et occurrerunt eis Nabuthei et susceperunt eos pacifice et 
narraverunt eis omnia quae acciderunt fratribus in Galaditide 
et quia multi ex eis conprehensi sunt in Basara et Bosor et 
in Alimis et in Casfor et Macet et Carnain hae omnes civitates 
munitae et magnae 
sed et in ceteris civitatibus Galaditidis tenentur 
conprehensi et in crastinum constituerunt admovere exercitum 
civitatibus his et conprehendere et tollere eos in una die 
et convertit Iudas et exercitus eius viam in desertum Bosor 
repente et occupavit civitatem et occidit omnem masculum in ore 
gladii et accepit omnia spolia eorum et succendit eam igni 
et surrexerunt inde nocte et ibant usque ad munitionem 
et factum est diluculo cum adlevassent oculos suos ecce 
populus multus cuius non erat numerus portantes scalas et 
machinas ut conprehenderent munitionem et expugnarent eos 
et vidit Iudas quia coepit bellum et clamor belli ascendit 
in caelum sicut tuba et clamor magnus de civitate 
et exercitui dixit pugnate hodie pro fratribus vestris 
et venit tribus ordinibus post eos et exclamaverunt tubis 
et clamaverunt in oratione 
et cognoverunt castra Timothei quia Macchabeus est et 
refugerunt a facie eius et percusserunt eos plaga magna et 
ceciderunt ex eis in illa die fere octo milia virorum 
et divertit Iudas in Maspha et expugnavit et cepit eam et 
occidit omnem masculum eius et sumpsit spolia eius et succendit 
eam igni 
inde perrexit et cepit Casbon et Maged et Bosor et reliquas 
civitates Galaditidis 
post haec autem verba congregavit Timotheus exercitum alium 
et castra posuit contra Rafon trans torrentem 
et misit Iudas speculari exercitum et renuntiaverunt ei 
dicentes quia convenerunt ad eum omnes gentes quae in circuitu 
nostro sunt exercitus multus nimis 
et Arabas conduxit in auxilium et castra posuerunt trans 
torrentem parati venire ad te in proelium et abiit Iudas obviam 
illis 
et ait Timotheus principibus exercitus sui cum 
adpropiaverit Iudas et exercitus eius ad torrentem aquae si 
transierit ad nos prior non poterimus sustinere eum quia potens 
poterit adversum nos 
si vero timuerit transire et posuerit castra extra flumen 
transfretemus ad eos et poterimus adversus illum 
ut autem adpropinquavit Iudas ad torrentem aquae statuit 
scribas populi secus torrentem et mandavit eis dicens neminem 
hominum reliqueritis sed veniant omnes in proelium 
et transfretavit ad illos prior et omnis populus post eum 
et contritae sunt ante faciem eorum omnes gentes et proiecerunt 
arma sua et fugerunt ad fanum quod est in Carnain 
et occupavit ipsam civitatem et fanum succendit igni cum 
omnibus qui erant in ipso et oppressa est Carnain et non potuit 
sustinere contra faciem Iudae 
et congregavit Iudas universos Israhelitas qui erant in 
Galaditiden a minimo usque ad maximum et uxores eorum et natos 
et exercitum magnum valde ut venirent in terram Iudae 
et venerunt usque Efron et haec civitas magna in ingressu 
posita munita valde et non erat declinare ab ea dextra vel 
sinistra sed per mediam iter erat 
et incluserunt se qui erant in civitate et obstruxerunt 
portas lapidibus et misit ad eos Iudas verbis pacificis 
dicens transeamus per terram vestram ut eamus in terram 
nostram et nemo vobis nocebit tantum pedibus transibimus et 
nolebant eis aperire 
et praecepit Iudas praedicare in castris ut adplicarent 
unusquisque in quo erat loco 
et adplicuerunt viri virtutis et obpugnavit civitatem illam 
tota die et tota nocte et tradita est civitas in manu eius 
et peremerunt omnem masculum in ore gladii et eradicavit 
eam et accepit spolia eius et transiit per totam civitatem 
super interfectos 
et transgressi sunt Iordanem in campo magno contra Bethsan 
et erat Iudas congregans extremos et exhortabatur populum 
per totam viam donec venerunt in terram Iuda 
et ascenderunt in montem Sion cum laetitia et gaudio et 
obtulerunt holocausta quod nemo ex eis cecidisset donec 
reverterentur in pace 
et in diebus quibus erat Iudas et Ionathas in terra Galaad 
et Simeon frater eius in Galilea contra faciem Ptolomaidis 
audivit Iosepphus Zacchariae filius et Azarias princeps 
virtutis res bene gestas et proelia quae facta sunt 
et dixit faciamus et ipsi nobis nomen et eamus pugnare 
adversum gentes quae in circuitu nostro sunt 
et praecepit his qui erant in exercitu suo et abierunt 
Iamniam 
et exivit Gorgias de civitate et viri eius obviam illi in 
pugnam 
et fugati sunt Iosepphus et Azarias usque in fines Iudae et 
ceciderunt illa die de populo Israhel ad duo milia viri et 
facta est fuga magna in populo 
quia non audierunt Iudam et fratres eius existimantes se 
fortiter facturos 
ipsi autem non erant de semine virorum illorum per quos 
salus facta est in Israhel 
et viri Iuda magnificati sunt valde in conspectu omnis 
Israhel et gentium omnium ubi audiebatur nomen eorum 
et convenerunt ad eos fausta adclamantes 
et exivit Iudas et fratres eius et expugnabant filios Esau 
in terra quae ad austrum est et percussit Chebron et filias 
eius et muros eius et turres succendit in circuitu 
et movit castra ut iret in terra alienigenarum et 
perambulabat Samariam 
in illa die ceciderunt sacerdotes in bello dum vult 
fortiter facere dum sine consilio exiit in proelium 
et declinavit Iudas in Azotum in terra alienigenarum et 
vidit aras eorum et spolia deorum ipsorum succendit igni et 
cepit spolia civitatum et regressus est in terram Iuda 
et rex Antiochus perambulavit superiores regiones et audivit 
esse civitatem Elymaidem in Perside nobilissimam et copiosam in 
argento et auro 
templumque in ea locuples valde et illic velamina aurea et 
loricae et scuta quae reliquit Alexander Philippi rex Macedo 
qui regnavit primus in Graecia 
et venit et quaerebat civitatem capere et praedare eam et 
non potuit quoniam innotuit sermo his qui erant in civitate 
et insurrexerunt in proelium et fugit inde et abiit cum 
tristitia magna et reversus est Babyloniam 
et venit qui nuntiaret ei in Perside quia fugata sunt castra 
quae erant in terra Iuda 
et quia abiit Lysias cum virtute forti in primis et fugatus 
est a facie Iudaeorum et invaluerunt armis et viribus et 
spoliis multis quas ceperunt 
et quia diruerunt abominationem quam aedificaverat super 
altare quod erat in Hierusalem et sanctificationem sicut prius 
circumdederunt muris excelsis sed et Bethsuram civitatem suam 
et factum est ut audivit rex sermones istos expavit et 
commotus est valde et decidit in lectum et incidit in languorem 
prae tristitia quia non est factum sicut cogitabat 
et erat illic dies multos quia renovata est in eo tristitia 
magna et arbitratus est se mori 
et vocavit omnes amicos suos et dixit illis recessit somnus 
ab oculis meis et concidi et corrui corde prae sollicitudine 
et dixi in corde meo in quantam tribulationem deveni et in 
quos fluctus tristitiae in qua nunc sum qui iucundus eram et 
dilectus in potestate mea 
nunc vero reminiscor malorum quae feci in Hierusalem unde 
abstuli omnia spolia argentea et aurea quae erant in ea et misi 
auferri habitantes Iudaeam sine causa 
cognovi ergo quia propterea invenerunt me mala ista et ecce 
pereo tristitia magna in terra aliena 
et vocavit Philippum unum de amicis suis et praeposuit eum 
super universum regnum suum 
et dedit ei diadema et stolam suam et anulum ut adduceret 
Antiochum filium suum et nutriret eum et regnaret 
et mortuus est illic Antiochus rex anno centesimo 
quadragesimo et nono 
et cognovit Lysias quoniam mortuus est rex et constituit 
regnare Antiochum filium eius quem nutrivit adulescentem et 
vocavit nomen eius Eupator 
et hii qui erant in arce concluserant Israhel in circuitu 
sanctorum et quaerebant eis mala semper ad firmamentum gentium 
et cogitavit Iudas disperdere eos et convocavit universum 
populum ut obsiderent eos 
et coirent simul et obsederunt eos anno centesimo 
quinquagesimo et fecerunt ballistas et machinas 
et exierunt quidam ex eis qui obsidebantur et adiunxerunt 
se illis aliqui ex impiis Israhel 
et abierunt ad regem et dixerunt quousque non facies 
iudicium et vindicas fratres nostros 
nos decrevimus servire patri tuo et ambulare in praeceptis 
eius et obsequi edictis eius 
et filii populi nostri propter hoc abalienabantur se a 
nobis et quicumque inveniebantur ex nobis interficiebantur et 
hereditates nostrae diripiebantur 
et non ad nos tantum extenderunt manum sed et in omnes 
fines nostros 
et ecce adplicuerunt hodie ad arcem in Hierusalem occupare 
eam et munitionem in Bethsuram munierunt 
et nisi praeveneris eos velocius maiora quam haec facient 
nec poteris obtinere eos 
et iratus est rex ut audivit et convocavit omnes amicos 
suos et principes exercitus sui et eos qui super equites erant 
sed et de regnis aliis et insulis et maritimis venerunt ad 
eum exercitus conducticius 
et erat numerus exercitus centum milia peditum et viginti 
milia equitum et elefanti triginta duo docti ad proelium 
et venerunt per Idumeam et adplicuerunt ad Bethsuram et 
pugnaverunt dies multos et fecerunt machinas et exierunt et 
succenderunt eas igni et pugnaverunt viriliter 
et recessit Iudas ab arce et admovit castra ad Bethzacara 
contra castra regis 
et surrexit ante lucem et concitavit exercitus impetum 
contra viam Bethzacara et conparaverunt se exercitus in 
proelium et tubis cecinerunt 
et elefantis ostenderunt sanguinem uvae et mori ad acuendos 
eos in proelium 
et diviserunt bestias per legiones et adstiterunt singulis 
elefantis mille viri in loricis concatenatis et galeae aereae 
in capitibus eorum et quingenti equites ordinati unicuique 
bestiae electi erant 
hii ante tempus ubicumque erat bestia erant et quocumque 
ibat ibant non discedebant ab ea 
sed et turres ligneas super eos firmae protegentes super 
singulas bestias et super eas machinae et super singulas viri 
virtutis triginta duo qui pugnabant desuper et intus magister 
bestiae 
et residuum equitatum hinc et inde statuit in duas partes 
tubis et exercitum commovere et perurguere constipati in 
legionibus eius 
et ut refulsit sol in clypeos aureos et aereos 
resplenduerunt montes ab eis resplenduerunt sicut lampades 
ignis 
et distincta est pars exercitus regis per montes excelsos 
et alii per loca humilia et ibant caute et ordinate 
et commovebantur omnes inhabitantes a voce multitudinis 
eorum et incessu turbae et conlisionis armorum erat enim 
exercitus magnus valde et fortis 
et adpropiavit Iudas et exercitus eius in proelium et 
ceciderunt de exercitu regis sescenti viri 
et vidit Eleazar filius Saura unam de bestiis loricatam 
loricis regis et erat eminens super ceteras bestias et visum 
est ei quod in ea esset rex 
et dedit se ut liberaret populum suum et adquireret sibi 
nomen aeternum 
et cucurrit ad eam audaciter in medio legionis interficiens 
a dextris et a sinistris et cadebant ab eo huc et illuc 
et ivit sub pedes elefanti et subposuit ei et occidit eum 
et cecidit in terram super ipsum et mortuus est illic 
et videntes virtutem regis et impetum exercitus eius 
deverterunt ab eis 
castra autem regis ascenderunt contra eos in Hierusalem et 
adplicuit castra rex ad Iudaeam et montem Sion 
et fecit pacem cum his qui erant in Bethsuram et exierunt 
de civitate quia non erant eis ibi alimenta conclusis quia 
sabbata erant terrae 
et conprehendit rex Bethsuram et constituit illic custodiam 
servare eam 
et convertit castra ad locum sanctificationis dies multos 
et statuit illic ballistas et machinas et ignis iacula et 
tormenta ad lapides iactandos et spicula et scorpios ad 
mittendas sagittas et fundibula 
fecerunt autem et ipsi machinas adversus machinas eorum et 
pugnaverunt dies multos 
escae autem non erant in civitate eo quod septimus annus 
esset et qui remanserant in Iudaea de gentibus consumpserant 
reliquias eorum quae repositae fuerant 
et remanserunt in sanctis viri pauci quoniam obtinuerat eos 
fames et dispersi sunt unusquisque in locum suum 
et audivit Lysias quod Philippus quem constituit rex 
Antiochus cum adhuc viveret et nutriret Antiochum filium suum 
ut regnaret 
et reversus esset a Perside et Media et exercitus qui 
abierat cum ipso et quia quaerit suscipere regni negotia 
festinavit ire et dicere ad regem et duces exercitus 
deficimus cotidie et esca nobis modica est et locus quem 
obsidemus est munitus et incumbit nobis ordinare de regno 
nunc itaque demus dextras hominibus istis et faciamus cum 
illis pacem et cum omni gente eorum 
et constituamus illis ut ambulent in legitimis suis sicut 
prius propter legitima enim ipsorum quae despeximus irati sunt 
et fecerunt omnia haec 
et placuit sermo in conspectu regis et principum et misit 
ad eos pacem facere et receperunt illam 
et iuravit illis rex et principes et exierunt de munitione 
et intravit rex montem Sion et vidit munitionem loci et 
rupit ius iuramenti quod iuravit et mandavit destruere murum in 
gyro 
et discessit festinanter et reversus est Antiochiam et 
invenit Philippum dominantem civitati et pugnavit adversus eum 
et occupavit civitatem 
anno centesimo quinquagesimo et primo exiit Demetrius 
Seleuci filius ab urbe Roma et ascendit cum paucis viris in 
civitatem maritimam et regnavit illic 
et factum est ut ingressus est in domum regni patrum suorum 
conprehendit exercitus Antiochum et Lysiam ut adduceret eos ad 
eum 
et res ei innotuit et ait nolite mihi ostendere faciem eorum 
et occidit eos exercitus et sedit Demetrius super sedem 
regni sui 
et venerunt ad eum viri iniqui et impii ex Israhel et 
Alchimus dux eorum qui volebat fieri sacerdos 
et accusaverunt populum apud regem dicentes perdidit Iudas 
et fratres eius amicos tuos et nos disperdit de terra nostra 
nunc ergo mitte virum cui credis et eat et videat 
exterminium omne quod fecit nobis et regionibus regis et puniit 
omnes amicos eius et adiutores eorum 
et elegit rex ex amicis suis Bacchidem qui dominabatur trans 
Flumen magnum in regno et fidelem regi et misit eum 
et Alchimum impium constituit in sacerdotio et mandavit ei 
facere ultionem in filios Israhel 
et surrexerunt et venerunt cum exercitu magno in terram 
Iuda et miserunt nuntios et locuti sunt ad Iudam et fratres 
eius verbis pacificis in dolo 
et non intenderunt sermonibus eorum viderunt enim quia 
venerunt cum exercitu magno 
et convenerunt ad Alchimum et Bacchidem congregatio 
scribarum requirere quae iusta sunt 
et primi Asidei qui erant in filiis Israhel et exquirebant 
ab eis pacem 
dixerunt enim homo sacerdos de semine Aaron venit non 
decipiet nos 
et locutus est cum eis verba pacifica et iuravit illis 
dicens non inferemus vobis malum neque amicis vestris 
et crediderunt ei et conprehendit ex eis sexaginta viros et 
occidit eos in una die secundum verbum quod scriptum est 
carnes sanctorum tuorum et sanguinem ipsorum effuderunt in 
circuitu Hierusalem et non erat qui sepeliret 
et incubuit timor et tremor in omnem populum quia dixerunt 
non est ei veritas et iudicium transgressi sunt enim 
constitutum et iusiurandum quod iuraverunt 
et movit Bacchides castra ab Hierusalem et adplicuit in 
Bethzetha et misit et conprehendit multos ex eis qui a se 
refugerant et quosdam de populo mactavit et in puteum magnum 
proiecit 
et commisit regionem Alchimo et reliquit cum eo auxilium in 
adiutorium ipsi et abiit Bacchides ad regem 
et satis agebat Alchimus pro principatu sacerdotii sui 
et convenerunt ad eum omnes qui perturbabant populum suum 
et obtinuerunt terram Iuda et fecerunt plagam magnam in Israhel 
et vidit Iudas omnia mala quae fecit Alchimus et qui cum eo 
erant in filios Israhel plus multo quam gentes 
et exiit in omnes fines Iudae in circuitu et fecit 
vindictam in viros desertores et cessaverunt ultra exire in 
regionem 
vidit autem Alchimus quod praevaluit Iudas et qui cum eo 
sunt et cognovit quia non potest sustinere eos et regressus est 
ad regem et accusavit eos multis criminibus 
et misit rex Nicanorem unum ex principibus suis 
nobilioribus qui erat inimicitias exercens contra Israhel et 
mandavit ei evertere populum 
et venit Nicanor in Hierusalem cum exercitu magno et misit 
ad Iudam et ad fratres eius cum dolo verbis pacificis 
dicens non sit pugna inter me et vos veniam cum viris 
paucis et videam facies vestras cum pace 
et venit ad Iudam et salutaverunt se invicem pacifice et 
hostes parati erant rapere Iudam 
et innotuit sermo Iudae quoniam cum dolo venerat ad eum et 
conterritus est ab eo et amplius noluit videre faciem eius 
et cognovit Nicanor quoniam denudatum est consilium eius et 
exivit obviam Iudae in pugnam iuxta Capharsalama 
et ceciderunt de Nicanoris fere quinque milia viri et 
fugerunt in civitatem David 
et post haec verba ascendit Nicanor in montem Sion et 
exierunt de sacerdotibus populi salutare eum in pace et 
demonstrare ei holocaustomata quae offerebantur pro rege 
et inridens sprevit eos et polluit et locutus est superbe 
et iuravit cum ira dicens nisi traditus fuerit Iudas et 
exercitus eius in manus meas continuo cum regressus fuero in 
pace succendam domum istam et exiit cum ira magna 
et intraverunt sacerdotes et steterunt ante faciem altaris 
et templi et flentes dixerunt 
tu elegisti domum istam Domine ad invocandum nomen tuum in 
ea ut esset domus orationis et obsecrationis populo tuo 
fac vindictam in homine isto et exercitu eius et cadant 
gladio memento blasphemias eorum et ne dederis eis ut 
permaneant 
et exiit Nicanor ab Hierusalem et castra adplicuit ad 
Bethoron et occurrit illi exercitus Syriae 
et Iudas adplicuit in Adarsa cum tribus milibus viris et 
oravit Iudas et dixit 
qui missi erant a rege Sennacherib Domine qui 
blasphemaverunt te exiit angelus et percussit ex eis centum 
octoginta quinque milia 
sic percute exercitum istum in conspectu nostro hodie et 
sciant ceteri quia male locutus est super sancta tua et iudica 
illum secundum malitiam illius 
et commiserunt exercitus proelium tertiadecima die mensis 
adar et contrita sunt castra Nicanoris et cecidit ipse primus 
in proelio 
ut vidit autem exercitus eius quia cecidit Nicanor 
proiecerunt arma sua et fugerunt 
et persecuti sunt eos viam diei unius ab Adasor usquequo 
veniatur Gazera et tubis cecinerunt post eos cum 
significationibus 
et exierunt de omnibus castellis Iudae in circuitu et 
ventilabant eos cornibus et convertebantur iterum ad eos et 
ceciderunt omnes gladio et non est relictus ex eis nec unus 
et acceperunt spolia eorum et praedam et caput Nicanoris 
amputaverunt et dexteram eius quam extenderat superbe et 
adtulerunt et suspenderunt contra Hierusalem 
et laetatus est populus valde et egerunt diem illam in 
laetitia magna 
et constituit agi omnibus annis diem istam tertiadecima die 
mensis adar 
et siluit terra Iuda dies paucos 
et audivit Iudas nomen Romanorum quia sunt potentes viribus 
et adquiescunt ad omnia quae postulantur ab eis et quicumque 
accesserunt ad eos statuerunt cum eis amicitias et quia sunt 
potentes viribus 
audierunt proelia eorum et virtutes bonas quas faciunt in 
Galatia quia obtinuerunt eos et duxerunt sub tributum 
et quanta fecerunt in regione Hispaniae et quod in potestate 
redegerunt metalla argenti et auri quae illic sunt et 
possederunt omnem locum consilio suo et patientia 
locos qui longe erant valde ab eis et reges qui 
supervenerant illis ab extremis terrae contriverunt et 
percusserunt eos plaga magna ceteri autem dant eis tributum 
omnibus annis 
et Philippum et Persen Citiorum regem et ceteros qui 
adversus eos arma tulerunt contriverunt bello et obtinuerunt 
eos 
et Antiochum magnum regem Asiae qui eis pugnam intulerat 
habens centum viginti elefantos et exercitum magnum valde 
contritum ab eis 
et quia ceperunt eum vivum et statuerunt ei ut daret ipse et 
qui regnaverint post eum tributum magnum et daret obsides et 
constitutum 
et regionem Medorum et Lydos et Medos de optimis regionibus 
eorum et acceptas eas ab illis dederunt Eumeni regi 
et quia qui erant apud Elladam voluerunt ire et tollere eos 
et innotuit sermo his 
et miserunt ad eos ducem unum et pugnaverunt contra illos 
et ceciderunt ex eis multi et captivas duxerunt uxores eorum et 
filios et diripuerunt eos et terram eorum possederunt et 
destruxerunt muros eorum et in servitutem illos redegerunt 
usque in hunc diem 
et residua regna et insulas quae aliquando restiterant 
illis exterminaverunt et in potestatem redegerunt 
cum amicis autem suis et qui in ipsis requiem habebant 
conservaverunt amicitiam et obtinuerunt regna quae erant 
proxima et quae longe quia quicumque audiebant nomen eorum 
timebant eos 
quibus vero vellent auxilio esse ut regnarent regnabant et 
exaltati sunt valde 
et in omnibus istis nemo portabat diadema nec induebatur 
purpura ut magnificaretur in ea 
et quia curiam fecerunt sibi et cotidie consulebant 
trecentos viginti consilium agentes semper de multitudine ut 
quae digna sunt gerant 
et committunt uni homini magistratum suum per singulos 
annos dominari universae terrae suae et omnes oboediunt uni et 
non est invidia neque zelus inter eos 
et elegit Iudas Eupolemum filium Iohannis filii Iacob et 
Iasonem filium Eleazari et misit eos Romam constituere cum 
illis amicitiam et societatem 
et ut auferrent ab eis iugum Graecorum quia viderunt quod 
in servitutem premerent regnum Israhel 
et abierunt Romam viam multam valde et introierunt curiam 
et dixerunt 
Iudas Macchabeus et fratres eius et populus Iudaeorum 
miserunt nos ad vos statuere vobiscum societatem et pacem et 
conscribi nos socios et amicos vestros 
et placuit sermo in conspectu eorum 
et hoc rescriptum quod rescripserunt in tabulis aereis et 
miserunt Hierusalem ut esset apud eos ibi memoriale pacis et 
societatis 
bene sit Romanis et genti Iudaeorum in mari et in terra in 
aeternum gladiusque et hostis procul sit ab eis 
quod si institerit bellum Romanis prius aut omnibus sociis 
eorum in omni dominatione eorum 
auxilium feret gens Iudaeorum prout tempus dictaverit corde 
pleno 
et proeliantibus non dabunt neque subministrabunt triticum 
arma pecuniam naves sicut placuit Romanis et custodient mandata 
eorum nihil ab eis accipientes 
similiter autem et si genti Iudaeorum prius acciderit 
bellum adiuvabunt Romani ex animo prout eis tempus permiserit 
et adiuvantibus non dabitur triticum arma pecunia naves 
sicut placuit Romanis et custodiant mandata eorum absque dolo 
secundum haec verba constituerunt Romani populo Iudaeorum 
quod si post haec verba hii aut illi addere vel demere ad 
haec aliquid voluerint facient ex proposito suo et quaecumque 
addiderint vel dempserint rata erunt 
sed et de malis quae Demetrius rex fecit in eos scripsimus 
ei dicentes quare gravasti iugum tuum super amicos nostros et 
socios Iudaeos 
si ergo iterum adierint nos adversum te faciemus illis 
iudicium et pugnabimus tecum mari terraque 
interea ubi audivit Demetrius quia cecidit Nicanor et 
exercitus eius in proelio adposuit Bacchidem et Alchimum rursum 
mittere in Iudaeam et dextrum cornu cum illis 
et abierunt viam quae ducit in Galgala et castra posuerunt 
in Mesaloth quae est in Arbellis et occupaverunt eam et 
peremerunt animas hominum multas 
et mense primo anni centesimi quinquagesimi et secundi 
adplicuerunt exercitum ad Hierusalem 
et surrexerunt et abierunt in Berea viginti milia virorum et 
duo milia equitum 
et Iudas castra posuerat in Laisa et tria milia viri cum eo 
electi 
et viderunt multitudinem exercitus quia multi sunt et 
timuerunt valde et multi subtraxerunt se de castris et non 
remanserunt ex eis nisi octingenti viri 
et vidit Iudas quod defluxit exercitus suus et bellum 
perurguebat eum confractus est corde quia non habebat tempus 
congregandi eos et dissolutus est 
et dixit his qui residui erant surgamus et eamus ad 
adversarios nostros si poterimus pugnare adversus eos 
et avertebant eum dicentes non poterimus sed liberemus 
animas nostras modo et revertemur ad fratres nostros et 
pugnabimus adversus eos nos autem pauci sumus 
et ait Iudas absit istam rem facere ut fugiamus ab eis et 
si adpropiavit tempus nostrum moriamur in virtute propter 
fratres nostros et non inferamus crimen gloriae nostrae 
et movit exercitus de castris et steterunt illis obviam et 
divisi sunt equites in duas partes et fundibalarii et 
sagittarii praeibant exercitum et primi certaminis omnes 
potentes 
Bacchides autem erat in dextro cornu et proximavit legio ex 
duabus partibus et clamabant tubis 
exclamaverunt autem et hii qui erant ex parte Iudae etiam 
ipsi et commota est terra a voce exercituum et commissum est 
proelium a mane usque ad vesperam 
et vidit Iudas quia firmior est pars exercitus Bacchidis in 
dextris et convenerunt cum ipso omnes constantes corde 
et contrita est dextra pars ab eis et persecutus est eos 
usque ad montem Azoti 
et qui in sinistro cornu erant viderunt quod contritum est 
dextrum cornu et secuti sunt post Iudam et qui cum ipso erant a 
tergo 
et ingravatum est proelium et ceciderunt vulnerati multi ex 
his et illis 
et Iudas cecidit et ceteri fugerunt 
et Ionathas et Simon tulerunt Iudam fratrem suum in Modin 
et fleverunt eum omnis populus Israhel planctu magno et 
lugebant dies multos 
et dixerunt quomodo cecidit potens qui salvum faciebat 
Israhel 
et cetera verba Iudae bellorum et virtutum quas fecit non 
sunt descripta multa enim erant valde 
et factum est post obitum Iudae emerserunt iniqui in 
omnibus finibus Israhel et exorti sunt omnes qui operabantur 
iniquitatem 
in diebus illis facta est fames magna valde et tradidit se 
Bacchidi omnis regio eorum cum ipsis 
et elegit Bacchides impios viros et constituit eos dominos 
regionis 
et exquirebant et perscrutabantur amicos Iudae et 
adducebant eos ad Bacchidem et vindicabat in illos et inludebat 
et facta est tribulatio magna in Israhel qualis non fuit ex 
qua die non est visus propheta in Israhel 
et congregati sunt omnes amici Iudae et dixerunt Ionathae 
ex quo frater tuus Iudas defunctus est vir similis ei non 
est qui exeat contra inimicos Bacchidem et eos qui inimici sunt 
genti nostrae 
nunc itaque te elegimus hodie esse nobis principem et ducem 
ad bellandum bellum nostrum 
et suscepit Ionathas tempore illo principatum et surrexit 
loco Iudae fratris sui 
et cognovit Bacchides et quaerebat eum occidere 
et cognovit Ionathas et Simon frater eius et omnes qui cum 
eo erant et fugerunt in desertum Thecuae et consederunt ad 
aquam lacus Asphar 
et cognovit Bacchides et die sabbatorum venit ipse et omnis 
exercitus eius trans Iordanem 
et misit fratrem suum ducem populi et rogavit Nabatheos 
amicos suos ut commendaret illis adparatum suum qui erat 
copiosus 
et exierunt filii Iambri ex Madabas et conprehenderunt 
Iohannem et omnia quae habebat et abierunt habentes ea 
post haec verba renuntiatum est Ionathae et Simoni fratri 
eius quia filii Iambri faciunt nuptias magnas et ducunt sponsam 
ex Nadaba filiam unius de magnis principibus Chanaan cum 
ambitione magna 
et recordati sunt sanguinis Iohannis fratris sui et 
ascenderunt et absconderunt se sub tegumento montis 
et levaverunt oculos suos et viderunt et ecce tumultus et 
adparatus multus et sponsus processit et amici eius et fratres 
eius obviam illis cum tympanis et musicis et armis multis 
et surrexerunt ad eos cum insidiis et occiderunt eos et 
ceciderunt multi vulnerati et residui fugerunt in montem et 
acceperunt omnia spolia eorum 
et conversae sunt nuptiae in luctum et vox musicorum 
ipsorum in lamentum 
et vindicaverunt vindicta sanguinem fratris sui et reversi 
sunt ad ripam Iordanis 
et audivit Bacchides et venit die sabbatorum usque ad oram 
Iordanis in virtute multa 
et dixit ad suos Ionathas surgamus et pugnemus contra 
inimicos nostros non est enim hodie sicut heri et nudius 
tertius 
ecce enim bellum ex adverso aqua vero Iordanis hinc et inde 
et ripae et paludes et saltus et non est locus devertendi 
nunc ergo clamate in caelum ut liberemini de manu 
inimicorum vestrorum et commissum est bellum 
et extendit Ionatha manum suam percutere Bacchidem et 
devertit ab eo retro 
et desiluit Ionathan et transnataverunt ad eos Iordanem 
et ceciderunt de parte Bacchidis die illa mille viri et 
reversi sunt Hierusalem 
et aedificaverunt civitates munitas in Iudaea munitionem 
quae erat in Hiericho et in Ammaum et in Bethoron et Bethel et 
Tamnatan et Phara et Thopo muris excelsis et portis et seris 
et posuit custodiam in eis ut inimicitias exercerent in 
Israhel 
et munivit civitatem Bethsuram et Gazara et arcem et posuit 
in eis auxilia et adparatum escarum 
et accepit filios principum regionis obsides et posuit eos 
in arce in Hierusalem in custodia 
et anno centesimo quinquagesimo tertio mense secundo 
praecepit Alchimus destrui muros domus sanctae interioris et 
destrui opera prophetarum et coepit destruere 
in tempore illo percussus est Alchimus et inpedita sunt 
opera illius et obclusum est os eius et dissolutus est 
paralysin nec ultra loqui potuit verbum et mandare de domo sua 
et mortuus est Alchimus in tempore illo cum tormento magno 
et vidit Bacchides quoniam mortuus est Alchimus et reversus 
est ad regem et siluit terra annis duobus 
et cogitaverunt omnes iniqui dicentes ecce Ionathas et qui 
cum eo sunt in silentio habitant confidentes nunc ergo 
adducamus Bacchidem et conprehendet eos omnes in una nocte 
et abierunt et consilium ei dederunt 
et surrexit ut veniret cum exercitu multo et misit occulte 
epistulas sociis suis qui erant in Iudaea ut conprehenderent 
Ionathan et eos qui cum eo erant sed non potuerunt quia 
innotuit eis consilium eorum 
et adprehendit de viris regionis qui principes erant 
malitiae quinquaginta viros et occidit eos 
et secessit Ionathas et Simon et qui cum eo erant in 
Bethbessi quae est in deserto et struxit diruta eius et 
firmaverunt eam 
et agnovit Bacchides et congregavit universam multitudinem 
suam et his qui de Iuda erant denuntiavit 
et venit et castra posuit desuper a Bethbesse et obpugnavit 
eam dies multos et fecit machinas 
et reliquit Ionathas Simonem fratrem suum in civitate et 
exiit in regionem et venit cum numero 
et percussit Odaren et fratres eius et filios Phaseron in 
tabernaculo ipsorum et coepit caedere et crescere in virtutibus 
Simon vero et qui cum ipso erant exierunt de civitate et 
succenderunt machinas 
et pugnaverunt contra Bacchidem et contritus est ab eis et 
adflixerunt eum valde quoniam consilium eius et congressus eius 
erat inanis 
et iratus contra viros iniquos qui ei consilium dederant ut 
veniret in regionem ipsorum multos ex eis occidit ipse autem 
cogitavit cum reliquis abire in regionem suam 
et cognovit Ionathas et misit ad eum legatos conponere cum 
ipso pacem et reddere ei captivitatem 
et libenter accepit et fecit secundum verba eius et iuravit 
nihil se ei facturum mali omnibus diebus vitae eius 
et reddidit ei captivitatem quam prius erat praedatus de 
terra Iuda et conversus abiit in terram suam et non adposuit 
amplius venire in fines eius 
et cessavit gladius ex Israhel et habitavit Ionathas in 
Machemas et coepit Ionathas ibi iudicare populum et 
exterminavit impios ex Israhel 
et anno centesimo sexagesimo ascendit Alexander Antiochi 
filius qui cognominatus est Nobilis et occupavit Ptolomaidam et 
receperunt eum et regnavit illic 
et audivit Demetrius rex et congregavit exercitum valde 
copiosum et exivit obviam illi in proelium 
et misit Demetrius ad Ionathan epistulam verbis pacificis 
ut magnificaret eum 
dixit enim anticipemus pacem facere cum eo priusquam faciat 
cum Alexandro adversus nos 
recordabitur enim omnium quae fecimus in eum et in fratrem 
eius et in gentem eius 
et dedit ei potestatem congregandi exercitum et fabricare 
arma et esse ipsum socium eius et obsides qui erant in arce 
iussit tradi ei 
et venit Ionathas in Hierusalem et legit epistulas in 
auditu omnis populi et eorum qui in arce erant 
et timuerunt timore magno quoniam audierunt quod dedit ei 
rex in potestatem congregandi exercitum 
et traditi sunt Ionathae obsides et reddidit eos parentibus 
suis 
et habitavit Ionathas in Hierusalem et coepit aedificare 
et innovare civitatem 
et dixit facientibus opera ut struerent muros et montem 
Sion in circuitu lapidibus quadratis ad munitionem et ita 
fecerunt 
et fugerunt alienigenae qui erant in munitionibus quas 
aedificaverat Bacchides 
et reliquit unusquisque locum suum et abiit in terram suam 
tantum in Bethsuram remanserant aliqui ex his qui 
reliquerant legem et praecepta Dei erat enim haec eis ad 
refugium 
et audivit Alexander rex promissa quae promisit Demetrius 
Ionathae et narraverunt ei proelia et virtutes quas ipse fecit 
et fratres eius et labores quos laboraverunt 
et ait numquid inveniemus aliquem virum talem et nunc 
faciemus eum amicum et socium nostrum 
et scripsit epistulam et misit ei secundum haec verba 
dicens 
rex Alexander fratri Ionathae salutem 
audivimus de te quod vir potens viribus et aptus es ut sis 
amicus noster 
et nunc constituimus te hodie summum sacerdotem gentis 
tuae et ut amicus regis voceris et misit ei purpuram et coronam 
auream ut quae nostra sunt sentias et conserves amicitias ad 
nos 
et induit se Ionathas stolam sanctam septimo mense anno 
centesimo sexagesimo in die sollemni scenophegiae et 
congregavit exercitum et fecit arma copiosa 
et audivit Demetrius verba ista et contristatus est et ait 
quid hoc fecimus quod praeoccupavit nos Alexander 
adprehendere amicitiam Iudaeorum ad munimen sui 
scribam et ego illi verba deprecatoria et dignitates et 
dona ut sit mecum in adiutorio 
et scripsit in haec verba rex Demetrius genti Iudaeorum 
salutem 
quoniam servastis ad nos pactum et mansistis in amicitia 
nostra et non accessistis ad inimicos nostros audivimus et 
gavisi sumus 
et nunc perseverate adhuc conservare ad nos fidem et 
retribuemus vobis bona pro his quae fecistis nobiscum 
et remittemus vobis praestationes multas et dabimus vobis 
donationes 
et nunc absolvo vos et omnes Iudaeos a tributis et pretia 
salis indulgeo et coronas remitto et tertias seminis 
et dimidiam partem fructus ligni quod est portionis meae 
relinquo vobis ex hodierno et deinceps ne accipiatur a terra 
Iuda et a tribus civitatibus quae additae sunt illi ex Samaria 
et Galilea ex hodierna die et in totum tempus 
et Hierusalem sit sancta et libera cum finibus suis et 
decimae et tributa ipsius sint 
remitto etiam potestatem arcis quae est in Hierusalem et 
do eam summo sacerdoti et constituat in ea viros quoscumque 
ipse elegerit qui custodiant eam 
et omnem animam Iudaeorum quae captiva est a terra Iuda in 
omni regno meo relinquo liberam gratis ut omnes a tributis 
resolvantur etiam pecorum suorum 
et omnes dies sollemnes et sabbata et neomeniae et dies 
decreti et tres dies ante diem sollemnem et tres post diem 
sollemnem sint omnes inmunitatis et remissionis omnibus Iudaeis 
qui sunt in regno meo 
et nemo potestatem agere aliquid habeat et movere negotii 
adversus aliquem eorum in omni causa 
et ut adscribantur ex Iudaeis in exercitu regis ad 
triginta milia virorum et dabuntur illis copiae ut oportet 
omnibus exercitibus regis et ex ipsis ordinabuntur qui sint in 
munitionibus regis magni 
et ex his constituentur supra negotia regni quae aguntur 
ex fide et principes sint ex eis et ambulent legibus suis sicut 
praecepit rex in terra Iuda 
et tres civitates quae additae sunt Iudaeae ex regione 
Samariae cum Iudaea reputentur ut sint sub uno et non oboediant 
aliae potestati nisi summi sacerdotis 
Ptolomaidam et confines eius quas dedi donum sanctis qui 
sunt in Hierusalem ad necessarios sumptus sanctorum 
et ego singulis annis dabo quindecim milia siclorum 
argenti de rationibus regis quae me contingunt 
et omne quod reliquum fuit quod non reddiderant qui super 
negotia erant annis prioribus ex hoc dabunt in opera domus 
et super haec quinque milia siclorum argenti quae 
accipiebant de sanctorum ratione per singulos annos et haec ad 
sacerdotes pertineant qui ministerio funguntur 
et quicumque fugerint in templum quod est in Hierosolymis 
et in omnibus finibus eius obnoxios regi in omni negotio 
dimittatis et universa quae sunt eis in regno meo libera 
habeant 
et ad aedificanda vel restauranda opera sanctorum sumptus 
dabuntur de ratione regis 
et ad extruendos muros Hierusalem et communiendos in 
circuitu sumptus dabuntur de ratione regis et ad construendos 
muros in Iudaea 
ut audivit autem Ionathas et populus sermones istos non 
crediderunt eis nec receperunt eos quia recordati sunt malitiae 
magnae quam fecerat in Israhel et tribulaverat eos valde 
et conplacuit eis in Alexandrum quia ipse fuerat eis 
princeps sermonum pacis et ipsi auxilium ferebant omnibus 
diebus 
et congregavit Alexander rex exercitum magnum et admovit 
castra ad Demetrium 
et commiserunt proelium reges et fugit exercitus Alexandri 
et insecutus est eum Demetrius et incubuit super eos 
et invaluit proelium nimis donec occidit sol et cecidit 
Demetrius in illa die 
et misit Alexander ad Ptolomeum regem Aegypti legatos 
secundum haec verba dicens 
quoniam ingressus sum in regnum meum et sedi in sede 
patrum meorum et obtinui principatum et contrivi Demetrium et 
possedi regionem nostram 
et commisi cum eo pugnam et contritus est ipse et castra 
eius a nobis et sedimus in sede regni eius 
et nunc statuamus ad invicem amicitiam et da mihi filiam 
tuam uxorem et ero gener tuus et ipsi dignitatem 
et respondit Ptolomeus rex dicens felix dies in qua 
reversus es ad terram patrum tuorum et sedisti in sede regni 
eorum 
et nunc faciam tibi quae scripsisti sed occurre 
Ptolomaidae ut videamus nos invicem et spondeam tibi sicut 
dixisti 
et exiit Ptolomeus de Aegypto ipse et Cleopatra filia eius 
et venit Ptolomaidae anno centesimo sexagesimo secundo 
et occurrit ei Alexander rex et dedit ei Cleopatram filiam 
suam et fecit nuptias eius Ptolomaidae sicut reges in magna 
gloria 
et scripsit rex Alexander Ionathae ut veniret obviam sibi 
et abiit cum gloria Ptolomaidem et occurrit ibi duobus 
regibus et dedit illis argentum multum et aurum et dona et 
invenit gratiam in conspectu eorum 
et convenerunt adversus eum viri pestilentes ex Israhel 
viri iniqui interpellantes adversus eum et non intendit ad eos 
rex 
et iussit expoliari Ionathan vestimentis suis et induit 
eum purpura et ita fecerunt et conlocavit eum rex sedere se cum 
dixitque principibus exite cum eo in medio civitatis et 
praedicate ut nemo interpellet adversus eum de ullo negotio nec 
quisquam ei molestus sit de ulla ratione 
et factum est ut viderunt qui interpellabant gloriam eius 
quae praedicabatur et opertum eum purpura fugerunt omnes 
et magnificavit eum rex et scripsit eum inter primos 
amicos et posuit eum ducem et participem principatus 
et reversus est Ionathan in Hierusalem cum pace et 
laetitia 
in anno centesimo sexagesimo quinto venit Demetrius filius 
Demetrii a Creta in terram patrum suorum 
et audivit Alexander rex et contristatus est valde et 
reversus est Antiochiam 
et constituit Demetrius Apollonium qui praeerat 
Coelesyriae et congregavit exercitum magnum et accessit ad 
Iamniam et misit ad Ionathan summum sacerdotem 
dicens tu solus resistis nobis ego autem factus sum in 
derisum et in obprobrium propterea quia tu potestatem exerces 
in montibus 
nunc ergo si confidis in virtutibus tuis descende ad nos 
in campum et conparemus illic invicem quia mecum est virtus 
bellorum 
interroga et disce qui sim ego et ceteri qui auxilio sunt 
mihi qui et dicunt quia non potest stare pes vester ante faciem 
nostram quia bis in fugam conversi sunt patres tui in terra sua 
et nunc quomodo poteris sustinere equitatum exercitum 
tantum in campo ubi non est lapis neque saxum neque locus 
fugiendi 
ut audivit autem Ionathas sermones Apollonii motus est 
animo et elegit decem milia virorum et exiit ab Hierusalem et 
concurrit ei Simon frater eius in adiutorium 
et adplicuerunt castra in Ioppen et exclusit eum a 
civitate quia custodia Apollonii Ioppe erat et obpugnavit eam 
et exterriti qui erant intra civitatem aperuerunt ei et 
obtinuit Ionathas Ioppen 
et audivit Apollonius et admovit tria milia equitum et 
exercitum multum 
et abiit Azotum tamquam iter faciens et statim exiit in 
campum eo quod haberet multitudinem equitum et confideret in 
eis et insecutus est eum Ionathas in Azotum et proelium 
commiserunt 
et reliquit Apollonius in castris mille equites post eos 
occulte 
et cognovit Ionathas quoniam sunt insidiae post se et 
circuierunt castra eius a mane usque ad vesperam 
populus autem stabat sicut praecepit Ionathas et 
laboraverunt equi eorum 
et eiecit Simon exercitum suum et commisit contra legionem 
equites enim fatigati erant et contriti sunt ab eo et fugerunt 
et qui dispersi sunt in campum fugerunt in Azotum et 
intraverunt in Bethdagon idolum suum ut se liberarent 
et succendit Ionathas Azotum et civitates quae erant in 
circuitu eius et accepit spolia eorum et templum Dagon et eos 
qui fugerunt in illud succendit igni 
et fuerunt qui ceciderunt gladio cum his qui succensi sunt 
fere octo milia virorum 
et movit inde Ionathas castra et adplicuit ea Ascalona et 
exierunt de civitate obviam illi in magna gloria 
et reversus est Ionathas in Hierusalem cum suis habentibus 
spolia multa 
et factum est ut audivit Alexander rex sermones istos 
addidit adhuc glorificare Ionathan 
et misit ei fibulam auream sicuti est consuetudo dari 
cognatis regum et dedit ei Accaron et omnes fines eius in 
possessionem 
et rex Aegypti congregavit exercitum sicut harena quae est 
circa ora maris et naves multas et quaerebat obtinere regnum 
Alexandri dolo et addere illud regno suo 
et exiit in Syriam verbis pacificis et aperiebant ei quia 
mandaverat Alexander rex exire ei obviam eo quod socer suus 
esset 
cum introiret autem civitatem Ptolomeus ponebat custodias 
militum in singulis civitatibus 
et ut adpropiavit Azoto ostenderunt ei templum Dagon 
succensum et Azotum et cetera eius demolita et corpora proiecta 
et eorum qui caesi erant in bello tumulos quos fecerat secus 
viam 
et narraverunt regi quia haec fecit Ionathas ut invidiam 
facerent ei et tacuit rex 
et occurrit Ionathas regi in Ioppen cum gloria et invicem 
se salutaverunt et dormierunt illic 
et abiit Ionathas cum rege usque ad fluvium qui vocatur 
Eleutherus et reversus est Hierusalem 
rex autem Ptolomeus obtinuit dominium civitatum usque 
Seleuciam maritimam et cogitabat in Alexandrum consilia mala 
et misit legatos ad Demetrium dicens veni conponamus inter 
nos pactum et dabo tibi filiam meam quam habet Alexander et 
regnabis in regno patris tui 
paenituit enim me quod dederim illi filiam meam quaesivit 
enim me occidere 
et vituperavit eum propterea quod concupierat regnum eius 
et abstulit filiam suam et dedit eam Demetrio et 
abalienavit se ab Alexandro et manifestae factae sunt 
inimicitiae eius 
et intravit Ptolomeus Antiochiam et inposuit duo diademata 
capiti suo Aegypti et Asiae 
Ptolomeus autem rex erat in Cilicia illis temporibus quia 
rebellabant qui erant in locis illius 
et audivit Alexander et venit ad eum in bello et produxit 
Ptolomeus rex exercitum et occurrit ei in manu valida et 
fugavit eum 
et fugit Alexander in Arabiam ut ibi protegeretur rex 
autem Ptolomeus exaltatus est 
et abstulit Gaddihel Arabs caput Alexandri et misit 
Ptolomeo 
et rex Ptolomeus mortuus est in die tertia et qui erant in 
munitionibus perierunt ab his qui erant intra castra 
et regnavit Demetrius anno centesimo sexagesimo septimo 
in diebus illis congregavit Ionathas eos qui erant in 
Iudaea ut expugnarent arcem quae est in Hierusalem et fecerunt 
contra eam machinas multas 
et abierunt quidam qui oderant gentem suam viri iniqui ad 
regem et renuntiaverunt ei quod Ionathas obsideret arcem 
et ut audivit iratus est et statim venit Ptolomaidam et 
scripsit Ionathae ne obsideret sed occurreret sibi ad 
conloquium festinato 
ut audivit autem Ionathas iussit obsideri et elegit de 
senioribus Israhel et de sacerdotibus et dedit se periculo 
et accepit aurum et argentum et vestem et alia xenia multa 
et abiit ad regem Ptolomaidae et invenit gratiam in conspectu 
eius 
et interpellabant adversus eum quidam iniqui ex gente sua 
et fecit ei rex sicut fecerant ei qui ante ipsum fuerant 
et exaltavit eum ante conspectu amicorum omnium 
et statuit ei principatum sacerdotii et quaecumque alia 
habuit prius pretiosa et fecit eum principem amicorum 
et postulavit Ionathas a rege ut inmunem faceret Iudaeam 
toparcias id est et Samariam et promisit ei talenta trecenta 
et consensit rex et scripsit Ionathae epistulas de his 
omnibus hunc modum continentes 
rex Demetrius Ionathae fratri salutem et genti Iudaeorum 
exemplum epistulae quam scripsimus Lastheni parenti nostro 
de vobis misimus ad vos ut sciretis 
rex Demetrius Lastheni parenti salutem 
genti Iudaeorum amicis nostris et conservantibus quae 
iusta sunt apud nos decrevimus benefacere propter benignitatem 
ipsorum quam erga nos habent 
statuimus ergo illis omnes fines Iudaeae et tres civitates 
Lyddam et Ramathae quae additae sunt Iudaeae ex Samaria et 
omnes confines earum sequestra omnibus sacrificantibus in 
Hierosolymis pro his quae ab eis rex accipiebat per singulos 
annos et pro fructibus terrae et pomorum 
et alia quae ad nos pertinebant decimarum et tributorum ex 
hoc tempore remittimus eis et areas salinarum et coronas quae 
nobis deferebantur 
omnia ipsis concedimus et nihil horum irritum erit ex hoc 
et in omne tempus 
nunc ergo curate facere horum exemplum et detur Ionathae 
et ponatur in monte sancto in loco celebri 
et vidit Demetrius rex quod siluit terra in conspectu suo 
et nihil ei resistit dimisit totum exercitum suum unumquemque 
in locum suum excepto peregrino exercitu quem contraxit ab 
insulis gentium et inimici erant ei omnis exercitus patrum eius 
Tryfon autem erat quidam partium Alexandri prius et vidit 
quoniam omnis exercitus murmurat contra Demetrium et iit ad 
Emalcuhel Arabum qui nutriebat Antiochum filium Alexandri 
et adsidebat ei ut traderet eum ipsi ut regnaret loco 
patris sui et enuntiavit ei quanta fecit Demetrius et 
inimicitias exercituum eius adversum illum et mansit illic 
diebus multis 
et misit Ionathas ad Demetrium regem ut eicerent eos qui 
in arce erant in Hierusalem et qui in praesidiis erant quia 
inpugnabant Israhel 
et misit Demetrius ad Ionathan dicens non haec tantum 
faciam tibi et genti tuae sed gloria inlustrabo te et gentem 
tuam cum fuerit oportunum 
nunc ergo recte feceris si miseris viros in auxilium quia 
discessit omnis exercitus meus 
et misit ei Ionathas tria milia virorum fortium Antiochiam 
et venerunt ad regem et delectatus est rex in adventu eorum 
et convenerunt qui erant de civitate centum viginti milia 
virorum et volebant interficere regem 
et fugit rex in aulam et occupaverunt qui erant de 
civitate itinera civitatis et coeperunt pugnare 
et vocavit rex Iudaeos in auxilium et convenerunt omnes 
simul ad eum et dispersi sunt omnes per civitatem 
et occiderunt in illa die centum milia hominum et 
succenderunt civitatem et ceperunt spolia multa in illa die et 
liberaverunt regem 
et viderunt qui erant de civitate quod obtinuissent Iudaei 
civitatem sicut volebant et infirmati sunt mente sua et 
clamaverunt ad regem cum precibus dicentes 
da nobis dextras et cessent Iudaei obpugnantes nos et 
civitatem 
et proiecerunt arma et fecerunt pacem et glorificati sunt 
Iudaei in conspectu regis et in conspectu omnium qui erant in 
regno eius et nominati sunt in regno et regressi sunt in 
Hierusalem habentes spolia multa 
et sedit Demetrius rex in sede regni sui et siluit terra 
in conspectu eius 
et mentitus est omnia quaecumque dixit et alienavit se ab 
Ionathan et non retribuit ei secundum beneficia quae sibi 
tribuerat et vexabat eum valde 
post haec autem reversus est Tryfon et Antiochus cum eo 
puer adulescens et regnavit et inposuit diadema 
et congregati sunt ad eum omnis exercitus quos disperserat 
Demetrius et pugnaverunt contra eum et fugit et terga vertit 
et accepit Tryfon bestias et obtinuit Antiochiam 
et scripsit Antiochus adulescens Ionathae dicens constituo 
tibi sacerdotium et constituo te super quattuor civitates ut 
sis de amicis regis 
et misit illi vasa aurea et ministerium et dedit ei 
potestatem bibendi in auro et esse in purpura et habere fibulam 
auream 
et Simonem fratrem eius constituit ducem a terminis Tyri 
usque ad fines Aegypti 
et exiit Ionathas et perambulabat trans flumen civitates 
et congregatus est ad eum omnis exercitus Syriae in auxilium et 
venit Ascalona et occurrerunt ei de civitate honorifice 
et abiit inde Gazam et concluserunt se qui erant Gazae et 
obsedit eam et succendit quae in circuitu erant civitates et 
praedatus est eas 
et rogaverunt Gazenses Ionathan et dedit illis dextram et 
accepit filios eorum obsides et misit illos in Hierusalem et 
perambulavit regionem usque Damascum 
et audivit Ionathas quia praevaricati sunt principes 
Demetrii in Cades quae est in Galilea cum exercitu multo 
volentes eum removere a negotio regni 
et occurrit illis fratrem autem suum Simonem reliquit 
intra provinciam 
et adplicuit Simon ad Bethsuram et expugnabat eam diebus 
multis et conclusit eos 
et postulaverunt ab eo dextras accipere et dedit illis et 
eiecit eos inde et cepit civitatem et posuit in ea praesidium 
et Ionatha et castra eius adplicuerunt ad aquam Gennesar 
et ante lucem vigilaverunt in campum Asor 
et ecce castra alienigenarum occurrebant in campo et 
tendebant ei insidias in montibus ipse autem occurrit ex 
adverso 
insidiae vero exsurrexerunt de locis suis et commiserunt 
proelium 
et fugerunt qui erant ex parte Ionathae omnes et nemo 
relictus est ex eis nisi Matthathias filius Absolomi et Iudas 
filius Chalfi princeps militiae exercitus 
et scidit Ionathas vestimenta sua et posuit terram in 
capite suo et oravit 
et reversus est ad eos in proelium et convertit illos et 
pugnaverunt 
et viderunt qui fugiebant partis illius et reversi sunt ad 
eum et insequebantur cum eo usque Cades ad castra sua et 
pervenerunt usque illuc 
et ceciderunt de alienigenis in die illa tria milia 
virorum et regressus est Ionatha in Hierusalem 
et vidit Ionathas quia tempus eum iuvat et elegit viros et 
misit Romam statuere et renovare cum eis amicitiam 
et ad Spartas et ad alia loca misit epistulas secundum 
eandem formam 
et abierunt Romam et intraverunt in curiam et dixerunt 
Ionathas summus sacerdos et gens Iudaeorum miserunt nos ut 
renovetis amicitiam et societatem secundum pristinam 
et dederunt illis epistulas ad ipsos per loca ut deducerent 
eos in terram Iuda cum pace 
et hoc exemplum epistularum quas scripsit Ionathas 
Spartiatis 
Ionathas summus sacerdos et seniores gentis et sacerdotes 
et reliquus populus Iudaeorum Spartiatis fratribus salutem 
iam pridem missae erant epistulae ad Onian summum 
sacerdotem a Dario qui regnabat apud vos quoniam estis fratres 
nostri sicut rescriptum continet quod subiectum est 
et suscepit Onias virum qui fuerat missus cum honore et 
accepit epistulas in quibus significabatur de societate et 
amicitia 
nos cum nullo horum indigeremus habentes solacio sanctos 
libros qui sunt in manibus nostris 
maluimus mittere ad vos renovare fraternitatem et 
amicitiam ne forte alieni efficiamur a vobis multa enim tempora 
transierunt ex quo misistis ad nos 
nos ergo in omni tempore sine intermissione in diebus 
sollemnibus et ceteris quibus oportet memores sumus vestri in 
sacrificiis quae offerimus et observationibus sicut fas est et 
decet meminisse fratrum 
laetamur itaque de gloria vestra 
nos autem circumdederunt multae tribulationes et multa 
proelia et inpugnaverunt nos reges qui sunt in circuitu nostro 
noluimus ergo vobis molesti esse neque ceteris sociis et 
amicis nostris in his proeliis 
habuimus enim de caelo auxilium et liberati sumus nos et 
humiliati sunt inimici nostri 
elegimus itaque Numenium Antiochi et Antipatrum Iasonis 
filium et misimus ad Romanos renovare cum eis amicitiam et 
societatem pristinam 
mandavimus itaque eis ut veniant etiam ad vos et salutent 
vos ut reddant vobis epistulas nostras de innovatione 
fraternitatis nostrae 
et nunc bene facietis respondentes nobis ad haec 
et hoc rescriptum epistularum quod miserat Onias 
rex Spartiarum Onias Ionathae sacerdoti magno salutem 
inventum est in scriptura de Spartiatis et Iudaeis quoniam 
sunt fratres et quia sunt de genere Abraham 
et nunc ex quo haec cognovimus bene facitis scribentes 
nobis de pace vestra 
sed et nos rescripsimus vobis pecora nostra et 
possessiones nostrae vestrae sunt et vestra nostra mandavimus 
itaque haec nuntiari vobis 
et audivit Ionathas quoniam egressi sunt principes 
Demetrii cum exercitu multo supra quam prius pugnare adversus 
eum 
et exiit ab Hierusalem et occurrit eis in Amathite regione 
non enim dederat eis spatium ut ingrederentur regionem eius 
et misit speculatores in castra eorum et reversi 
renuntiaverunt quia constituunt supervenire illis nocte 
cum occidisset autem sol praecepit Ionathas suis vigilare 
et esse in armis paratos ad pugnam tota nocte et posuit 
custodes per circuitum castrorum 
et audierunt adversarii quia paratus est Ionathas cum suis 
in bello et timuerunt et formidaverunt corde suo et accenderunt 
focos in castris suis 
Ionathas autem et qui cum eo erant non cognoverunt usque 
mane videbant enim lumina ardentia 
et secutus est Ionatha et non conprehendit eos transierant 
enim flumen Eleutherum 
et divertit Ionathas ad Arabas qui vocantur Zabadei et 
percussit eos et accepit spolia eorum 
et iunxit et venit Damascum et perambulavit omnem regionem 
illam 
Simon autem exiit et venit usque ad Ascalona et ad proxima 
praesidia et declinavit in Ioppen et occupavit eam 
audivit enim quod vellent praesidium tradere partibus 
Demetrii et posuit ibi custodes ut custodirent eam 
et reversus est Ionathas et convocavit seniores populi et 
cogitavit cum eis aedificare praesidia in Iudaea 
et aedificare muros in Hierusalem et exaltare altitudinem 
magnam inter medium arcis et civitatis ut separaret eam a 
civitate ut esset ipsa singulariter et neque emant neque 
vendant 
et convenerunt ut aedificarent civitatem et cecidit murus 
qui erat super torrentem ab ortu solis et reparavit eum qui 
vocatur Caphetetha 
et Simon aedificavit Adiada in Sephela et munivit eam et 
inposuit portas et seras 
et cum cogitasset Tryfon regnare Asiae et adsumere diadema 
et extendere manum in Antiochum regem 
timens ne forte non permitteret eum Ionathas sed pugnaret 
adversus eum quaerebat conprehendere eum et occidere et 
exsurgens abiit in Bethasan 
et exiit Ionathas obviam cum quadraginta milibus virorum 
electorum in proelium et venit Bethasan 
et vidit Tryfon quia venit cum exercitu multo ut 
extenderet in eum manus et timuit 
et excepit eum cum honore et commendavit eum omnibus 
amicis suis et dedit ei munera et praecepit exercitibus suis ut 
oboedirent ei sicut sibi 
et dixit Ionathae ut quid vexasti universum populum cum 
bellum nobis non sit 
et nunc remitte eos in domos suas elige autem tibi viros 
paucos qui tecum sint et veni mecum Ptolomaidam et tradam illam 
tibi et reliqua praesidia et exercitum et universos praepositos 
negotii et conversus abibo propterea enim veni 
et credidit ei et fecit sicut dixit et dimisit exercitum 
et abierunt in terram Iudam 
retinuit autem se cum tria milia virorum ex quibus remisit 
in Galileam duo milia mille autem cum eo venerunt 
ut intravit autem Ionathas Ptolomaidam cluserunt portas 
Ptolomenses et conprehenderunt eum et omnes qui cum eo 
intraverant gladio interfecerunt 
et misit Tryfon exercitum et equites in Galileam et in 
campum magnum ut perderent omnes socios Ionathae 
at illi cum cognovissent quia conprehensus est et periit 
et omnes qui cum eo erant hortati sunt semet ipsos et exierunt 
parati in proelium 
et videntes hii qui insecuti fuerant quia pro anima res 
est illis reversi sunt 
illi autem venerunt omnes cum pace in terram Iuda et 
planxerunt Ionathan et eos qui cum eo fuerant valde et luxit 
Israhel luctu magno 
et quaesierunt omnes gentes quae erant in circuitu eorum 
perdere eos dixerunt enim 
non habent principem et adiuvantem nunc ergo expugnemus 
illos et tollamus de hominibus memoriam eorum 
et audivit Simon quod congregavit Tryfon exercitum copiosum 
ut veniret in terram Iuda et adtereret eam 
videns quia in tremore populus est et timore ascendit 
Hierusalem et congregavit populum 
et adhortans dixit vos scitis quanta ego et fratres mei et 
domus patris mei fecimus pro legibus et pro sanctis proelia et 
angustias quales vidimus 
horum gratia perierunt fratres mei omnes propter Israhel et 
relictus sum ego solus 
et nunc non mihi contingat parcere animae meae in omni 
tempore tribulationis non enim melior sum fratribus meis 
vindicabo itaque gentem meam et sancta natosque vestros et 
uxores quia congregatae sunt universae gentes conterere nos 
inimicitiae gratis 
et accensus est spiritus populi simul ut audivit sermones 
istos 
et responderunt voce magna dicentes tu es dux noster loco 
Iudae et Ionathae fratris tui 
pugna proelium nostrum et omnia quaecumque dixeris nobis 
faciemus 
et congregans omnes viros bellatores adceleravit 
consummare omnes muros Hierusalem et munivit eam in gyro 
et misit Ionathan filium Absalomi et cum eo exercitum 
novum in Ioppen et eiectis his qui erant in ea mansit illic 
ipse 
et movit Tryfon a Ptolomaida cum exercitu multo ut veniret 
in terram Iuda et Ionatha cum eo in custodia 
Simon autem adplicuit in Addus contra faciem campi 
et ut cognovit Tryfon quia surrexit Simon in loco Ionathae 
fratris sui misit ad eum legatos 
dicens pro argento quod debebat frater tuus Ionathas in 
ratione regis detinuimus eum 
et nunc mitte argenti talenta centum et duos filios eius 
obsides ut non dimissus fugiat a nobis et remittemus eum 
et cognovit Simon quia cum dolo loquitur se cum iussit 
tamen dari argentum et pueros ne inimicitiam magnam sumeret ad 
Israhel populum dicentem 
quia non misit argentum et pueros propterea periit 
et mentitus est et non dimisit Ionathan 
et post haec venit Tryfon intra regionem ut contereret eam 
et gyraverunt per viam quae ducit Ador et Simon et castra eius 
ambulabant in omnem locum quocumque ibant 
qui autem in arce erant miserunt ad Tryfonem legatos ut 
festinaret venire per desertum et mitteret illis alimonias 
et paravit Tryfon omnem equitatum ut veniret illa nocte 
erat autem nix valde multa et non venit in Galaditin 
et cum adpropiasset Baschama occidit Ionathan et filios 
eius 
et convertit Tryfon et abiit in terram suam 
et misit Simon et accepit ossa Ionathae fratris sui et 
sepelivit ea in Modin civitate patrum eius 
et planxerunt eum omnis Israhel planctu magno et luxerunt 
eum dies multos 
et aedificavit Simon super sepulchrum patris sui et 
fratrum suorum aedificium altum visu lapide polito retro et 
ante 
et statuit septem pyromidas unam contra unam patri et 
matri et quattuor fratribus 
et his circumposuit columnas magnas et super columnas arma 
ad memoriam aeternam et iuxta arma naves sculptas quae 
viderentur ab omnibus navigantibus mare 
hoc est sepulchrum quod fecit in Modin usque in hunc diem 
Tryfon autem cum iter faceret cum Antiocho rege 
adulescente dolo occidit eum 
et regnavit loco eius et inposuit sibi diadema Asiae et 
fecit plagam magnam in terra 
et aedificavit Simon praesidia Iudaeae muniens ea turribus 
excelsis et muris magnis et portis et seris et posuit alimenta 
in munitionibus 
et elegit Simon viros et misit ad Demetrium regem ut 
faceret remissionem regioni quia actus omnes Tryfonis per 
direptionem fuerant gesti 
et Demetrius rex ad verba ista respondit et scripsit 
epistulam talem 
rex Demetrius Simoni summo sacerdoti et amico regum et 
senioribus et genti Iudaeorum salutem 
coronam auream et baen quam misistis suscepimus et parati 
sumus facere vobiscum pacem magnam et scribere praepositis 
regis remittere vobis quae indulsimus 
quaecumque enim constituimus vobis constant munitiones 
quas aedificastis sint vobis 
remittimus quoque ignorantias et peccata usque in 
hodiernum diem et coronam quam debebatis et si quid aliud erat 
tributarium Hierusalem iam non sit tributarium 
et si qui in vobis apti sunt conscribi inter nostros 
conscribantur et sit inter nos pax 
anno centesimo septuagesimo ablatum est iugum gentium ab 
Israhel 
et coepit populus Israhel scribere in tabulis et gestis 
publicis anno primo sub Simone sacerdote magno duce et principe 
Iudaeorum 
in illis diebus Simon adplicuit ad Gazam et circumdedit 
eam castris et fecit machinas et adplicuit ad civitatem et 
percussit turrem unam et conprehendit 
et qui eruperunt erant intra machinam in civitate et 
factus est motus magnus in civitate 
et ascenderunt qui erant in civitate cum uxoribus et 
filiis supra murum scissis tunicis suis et clamaverunt voce 
magna postulantes a Simone dextras sibi dari 
et dixerunt non nobis reddas secundum malitias nostras sed 
secundum misericordias tuas 
et flexus Simon non debellavit eos eiecit tamen eos de 
civitate et emundavit aedes in quibus fuerant simulacra et tunc 
intravit in ea cum hymnis benedicens Dominum 
et eiecta ex ea omni inmunditia conlocavit in ea viros qui 
legem facerent et munivit eam et fecit sibi habitationem 
qui autem erant in arce Hierusalem prohibebantur egredi et 
ingredi in regionem et emere ac vendere et esurierunt valde et 
multi ex eis fame perierunt 
et clamaverunt ad Simonem ut dextras acciperent et dedit 
illis et eiecit eos inde et mundavit arcem a contaminationibus 
et intraverunt in ea tertia et vicesima secundi mensis 
anno centesimo septuagesimo primo cum laude et ramis palmarum 
et cinyris et cymbalis et nablis et hymnis et canticis quia 
contritus est inimicus magnus ex Israhel 
et constituit ut omnibus annis agerentur dies hii cum 
laetitia 
et munivit montem templi qui erat secus arcem et habitavit 
ibi ipse et qui cum eo erant 
et vidit Simon Iohannem filium suum quod vir esset et 
posuit eum ducem virtutum universarum et habitavit Gazaris 
anno centesimo septuagesimo secundo et congregavit rex 
Demetrius exercitus suos et abiit Mediam ad contrahenda sibi 
auxilia et expugnare Tryfonem 
et audivit Arsaces rex Persidis et Mediae quia intravit 
Demetrius confines suos et misit unum de principibus suis ut 
conprehenderent eum vivum et adducerent eum ad se 
et abiit et percussit castra Demetrii et conprehendit eum 
et duxit eum ad Arsacen et posuit eum in custodiam 
et siluit terra Iuda omnibus diebus Simonis et quaesivit 
bona genti suae et placuit illis potestas eius et gloria eius 
omnibus diebus 
et cum omni gloria sua accepit Ioppen in portum et fecit 
introitum in insulis maris 
et dilatavit fines gentis suae et obtinuit regionem 
et congregavit captivitatem multam et dominatus est Gazarae 
et Bethsurae et arci et abstulit inmunditias ex ea et non erat 
qui resisteret ei 
et unusquisque colebat terram suam cum pace et terra dabat 
fructus suos et ligna camporum fructum suum 
seniores in plateis sedebant omnes et de bonis terrae 
tractabant et iuvenes induebant se gloriam et stolas belli 
civitatibus tribuebat alimonias et constituebat eas ut 
essent vasa munitionis quoadusque nominatum est nomen gloriae 
eius usque ad extremum terrae 
fecit pacem super terram et laetatus est Israhel laetitia 
magna 
et sedit unusquisque sub vite sua et sub ficulnea nec erat 
qui eos terreret 
defecit inpugnans eos super terram reges contriti sunt in 
diebus illis 
et confirmavit omnes humiles populi sui et legem 
exquisivit et abstulit omnem iniquum et malum 
sancta glorificavit et multiplicavit vasa sanctorum 
et auditum est Romae quia defunctus est Ionathas et usque 
in Sparta et contristati sunt valde 
ut audierunt autem quod Simon frater eius factus esset 
summus sacerdos loco eius et ipse obtineret regionem et 
civitates in ea 
scripserunt ad eum tabulis aereis ut renovaret amicitias 
et societatem quam fecerunt cum Iuda et Ionatha fratribus eius 
et lectae sunt in conspectu ecclesiae in Hierusalem et hoc 
exemplum epistularum quas miserunt Spartiatae 
Spartianorum princeps et civitatis Simoni sacerdoti magno 
et senioribus et sacerdotibus et reliquo populo Iudaeorum 
fratribus salutem 
legati qui missi sunt ad populum nostrum nuntiaverunt 
nobis de vestra gloria et honore ac laetitia et gavisi sumus in 
introitu eorum 
et scripsimus quae ab ipsis erant dicta in conciliis 
populi sic Numenius Antiochi et Antipater Iasonis filius legati 
Iudaeorum venerunt ad nos renovantes nobiscum amicitiam 
et placuit populo excipere viros gloriose et ponere 
exemplum sermonum eorum in segregatis populi libris ut sit ad 
memoriam populo Spartiarum exemplum autem horum scripsimus 
Simoni magno sacerdoti 
post haec autem misit Simon Numenium Romam habentem 
clypeum aureum magnum pondus minarum mille ad statuendam cum 
eis societatem cum audisset autem populus romanus 
sermones istos dixerunt quam gratiarum actionem reddemus 
Simoni et filiis eius 
restituit enim ipse fratres suos et expugnavit inimicos 
Israhel et statuerunt ei libertatem et descripserunt in tabulis 
aereis et posuerunt in titulis in montem Sion 
octava decima die mensis elul anno centesimo septuagesimo 
secundo anno tertio sub Simone sacerdote magno in Asaramel 
in conventu magno sacerdotum et populi et principum gentis 
et seniorum regis nota facta sunt haec quoniam frequenter facta 
sunt proelia in regione nostra 
Simon autem Matthathiae filius ex filiis Iarib et fratres 
eius dederunt se periculo et restiterunt adversariis gentis 
suae ut starent sancta ipsorum et lex et gloria magna 
glorificaverunt gentem suam 
et congregavit Ionathas gentem suam et factus est illis 
sacerdos magnus et adpositus est ad populum suum 
et voluerunt inimici eorum calcare et adterere regionem 
ipsorum et extendere manus in sancta eorum 
tunc restitit Simon et pugnavit pro gente sua et erogavit 
multas pecunias et armavit viros virtutis gentis suae et dedit 
eis stipendia 
et munivit civitates Iudaeae et Bethsuram quae erat in 
finibus Iudaeae ubi erant arma hostium antea et posuit illic 
praesidium viros iudaeos 
et Ioppen munivit quae erat ad mare et Gazaram quae est in 
finibus Azoti in qua hostes antea habitabant et conlocavit 
illic Iudaeos et quaecumque apta erant ad correptionem eorum 
posuit in eis 
et vidit populus actum Simonis et gloriam quam cogitabat 
facere genti suae et posuerunt ducem suum et principem 
sacerdotum eo quod ipse fecerat haec omnia et iustitiam et 
fidem quam conservavit genti suae et exquisivit omni modo 
exaltare populum suum 
et in diebus eius prosperatum est in manibus eius ut 
tollerentur gentes de regione ipsorum qui in civitate David 
erant in Hierusalem in arce de qua procedebant et contaminabant 
omnia quae in circuitu sanctorum sunt et inferebant plagam 
magnam castitati 
et conlocavit in ea viros iudaeos tutamentum regionis et 
civitatis et exaltavit muros Hierusalem 
et rex Demetrius statuit illi summum sacerdotium 
secundum haec fecit eum amicum suum et glorificavit eum 
gloria magna 
audivit enim quod appellati sunt Iudaei a Romanis amici et 
socii et fratres et quia susceperunt legatos Simonis gloriose 
et quia Iudaei et sacerdotes eorum consenserunt esse eum 
ducem suum et summum sacerdotem in aeternum donec surgat 
propheta fidelis 
et ut sit super eos dux et ut cura esset illi pro sanctis 
et ut constitueret praepositos super opera eorum et super 
regionem et super arma et super praesidia 
et cura sit illi de sanctis et ut audiatur ab omnibus et 
ut scribantur in nomine eius omnes conscriptiones in regione et 
ut operiatur purpura et auro 
et ne liceat ulli ex populo et ex sacerdotibus irritum 
facere aliquid horum et contradicere his quae ab eo dicuntur 
aut convocare conventum in regione sine ipso et vestiri purpura 
et uti fibula aurea 
qui autem fecerit extra haec aut irritum fecerit aliquid 
horum reus erit 
et conplacuit omni populo statuere Simonem et facere 
secundum verba ista 
et suscepit Simon et placuit ut summo sacerdotio 
fungeretur et esset dux et princeps gentis Iudaeorum et 
sacerdotum et praeesset omnibus 
et scripturam istam dixerunt ponere in tabulis aereis et 
ponere eas in peribolo sanctorum in loco celebri 
exemplum autem eorum ponere in aerario ut habeat Simon et 
filii eius 
et misit rex Antiochus filius Demetrii epistulas ab insulis 
maris Simoni sacerdoti et principi gentis Iudaeorum et 
universae genti 
et erant continentes hunc modum rex Antiochus Simoni 
sacerdoti magno et genti Iudaeorum salutem 
quoniam quidem pestilentes obtinuerunt regnum patrum 
nostrorum volo autem vindicare regnum et restituere illud sicut 
erat antea electum feci multitudinem exercitus et feci naves 
bellicas 
volo autem procedere per regiones ut ulciscar in eos qui 
corruperunt regionem nostram et qui desolaverunt civitates 
multas in regno meo 
nunc ergo statuo tibi omnes oblationes quas remiserunt tibi 
ante me reges et quaecumque alia dona remiserunt tibi 
et permitto tibi facere percussuram proprii nomismatis in 
regione tua 
Hierusalem autem sanctam esse et liberam et omnia arma quae 
fabricata sunt et praesidia quae struxisti quae tenes maneant 
tibi 
cum autem obtinuerimus regnum nostrum glorificabimus te et 
gentem tuam et templum gloria magna ita ut manifestetur gloria 
vestra in universa terra 
anno centesimo septuagesimo quarto exiit Antiochus in 
terram patrum suorum et convenerunt ad eum omnis exercitus ita 
ut pauci relicti essent cum Tryfone 
et insecutus est eum Antiochus rex et venit Doram fugiens 
per maritimam 
sciebat enim quod congregata sunt in eum mala et reliquit 
eum exercitus 
et adplicuit Antiochus super Doram cum centum viginti 
milibus virorum belligeratorum et octo milibus equitum 
et circuivit civitatem et naves a mari accesserunt et 
vexabant civitatem a terra et mari et neminem sinebant egredi 
venit autem Numenius et qui cum eo fuerant ab urbe Roma 
habentes epistulas regibus et regionibus scriptas in quibus 
continebantur haec 
Lucius consul Romanorum Ptolomeo regi salutem 
legati Iudaeorum venerunt ad nos amici nostri renovantes 
pristinam amicitiam et societatem missi a Simone principe 
sacerdotum et populo Iudaeorum 
adtulerunt autem et clypeum aureum minarum mille 
placuit itaque nobis scribere regibus et regionibus ut non 
inferant illis mala neque inpugnent eos et civitates eorum et 
regiones eorum et ut non ferant auxilium pugnantibus adversus 
eos 
visum est autem nobis accipere ab eis clypeum 
si qui ergo pestilentes refugerunt de regione ipsorum ad 
vos tradite eos Simoni principi sacerdotum ut vindicet in eos 
secundum legem suam 
haec eadem scripta sunt Demetrio regi et Attalo et Arahae 
et Arsaci 
et in omnes regiones et Samsamae et Spartanis et Delo et 
Mydo et Sicyone et Cariae et Samum et Pamphiliam et Lyciam et 
Alacarnasum et Rhodum et Faselida et Choo et Siden et Arado et 
Gortinam et Cnidum et Cyprum et Cyrenen 
exemplum autem eorum scripserunt Simoni principi 
sacerdotum 
Antiochus autem rex adplicuit castra in Dora secundo 
admovens ei semper manus et machinas faciens et conclusit 
Tryfonem ne procederet 
et misit ei Simon duo milia virorum electorum in auxilium 
et argentum et aurum et vasa copiosa 
et noluit ea accipere sed inrupit omnia quae pactus est 
cum eo antea et alienavit se ab eo 
et misit ad eum Athenovium unum de amicis suis ut 
tractaret cum ipso dicens vos tenetis Ioppen et Gazaram et 
arcem quae est in Hierusalem civitates regni mei 
fines earum desolastis et fecistis plagam magnam super 
terram et dominati estis per loca multa in regno meo 
nunc ergo tradite civitates quas occupastis et tributa 
locorum quibus dominati estis extra fines Iudaeae 
sin autem date pro illis quingenta talenta argenti et 
exterminii quod exterminastis et tributorum civitatium alia 
talenta quingenta sin autem veniemus et expugnabimus vos 
et venit Athenovius amicus regis in Hierusalem et vidit 
gloriam Simonis et claritatem in auro et argento et adparatum 
copiosum et obstipuit et rettulit ei verba regis 
et respondit Simon et dixit ei neque alienam terram 
sumpsimus neque aliena detinemus sed hereditatem patrum 
nostrorum quae ab inimicis nostris iniuste aliquo tempore 
possessa est 
nos vero tempus habentes vindicamus hereditatem patrum 
nostrorum 
nam de Ioppen et Gazara quae expostulas ipsi faciebant in 
populo plagam magnam et in regione nostra horum damus talenta 
centum et non respondit illi verbum 
reversus autem cum ira ad regem renuntiavit ei verba ista 
et gloriam Simonis et universa quae vidit et iratus est rex ira 
magna 
Tryfon autem fugit navi in Orthosiada 
et constituit rex Cendebeum ducem maritimum et exercitum 
equitum et peditum dedit illi 
et mandavit illi movere castra contra faciem Iudaeae et 
mandavit ei aedificare Caedronem et obstruere portas civitatis 
et debellare populum rex autem persequebatur Tryfonem 
et pervenit Cendebeus Iamniam et coepit inritare plebem et 
conculcare Iudaeam et captivare populum et interficere et 
aedificare Caedronem 
et conlocavit illic equites et exercitum ut egressi 
perambularent viam Iudaeae sicut constituit ei rex 
et ascendit Iohannis de Gazaris et nuntiavit Simoni patri 
suo quae fecit Cendebeus 
et vocavit Simon duos filios suos seniores Iudam et 
Iohannem et ait illis ego et fratres mei expugnavimus hostes 
Israhel ab adulescentia usque in hunc diem et prosperatum est 
in manibus nostris liberare Israhel aliquotiens 
nunc autem senui sed estote loco meo et fratris mei et 
egressi pugnate pro gente nostra auxilium vero de caelo 
vobiscum sit 
et elegit de regione viginti milia virorum belligeratorum 
et equites et profecti sunt ad Cendebeum et dormierunt in Modin 
et surrexerunt mane et abierunt in campum et ecce exercitus 
copiosus in obviam illis peditum et equitum et fluvius torrens 
erat inter medium ipsorum 
et admovit castra contra faciem eorum ipse et populus eius 
et vidit populum trepidantem ad transfretandum torrentem et 
transfretavit primus et viderunt eum viri et transierunt post 
eum 
et divisit populum et equites in medio peditum erat autem 
equitatus adversariorum copiosus nimis 
et exclamaverunt sacris tubis et in fugam conversus est 
Cendebeus et castra eius et ceciderunt ex eis multi vulnerati 
residui autem fugerunt in munitionem 
tunc vulneratus est Iudas frater Iohannis Iohannes autem 
insecutus est eos donec venit Caedronam quam aedificavit 
et fugerunt usque ad turres quae erant in agris Azoti et 
succendit eas igni et ceciderunt ex illis duo milia virorum et 
reversus est Iudaeam in pace 
et Ptolomeus filius Abobi constitutus erat dux in campo 
Hiericho et habebat argentum et aurum multum 
erat enim gener summi sacerdotis 
et exaltatum est cor eius et volebat obtinere regionem et 
cogitabat dolum adversus Simonem et filios eius ut tolleret eos 
Simon autem perambulans civitates quae erant in regione et 
sollicitudinem gerens earum descendit Hiericho ipse et 
Matthathias filius eius et Iudas anno centesimo septuagesimo 
septimo mense undecimo hic mensis sabath 
et suscepit eos filius Abobi in munitiunculam quae vocatur 
Doch cum dolo quam aedificavit et fecit eis convivium magnum et 
abscondit illic viros 
et cum inebriatus esset Simon et filii eius surrexit 
Ptolomeus cum suis et sumpserunt arma sua et intraverunt in 
convivium et occiderunt eum et duos filios eius et quosdam 
pueros eius 
et fecit deceptionem magnam in Israhel et reddidit mala 
pro bonis 
et scripsit haec Ptolomeus et misit regi ut mitteret ei 
exercitum in auxilium et traderet regionem et civitates eorum 
et tributa 
et misit alios in Gazaram tollere Iohannem et tribunis 
misit epistulas ut venirent ad se et daret eis argentum et 
aurum et dona 
et alios misit occupare Hierusalem et montem templi 
et praecurrens quidam nuntiavit Iohanni in Gazara quia 
periit pater eius et fratres eius et quia misit te quoque 
interfici 
ut audivit autem vehementer expavit et conprehendit viros 
qui venerant perdere eum et occidit eos cognovit enim quia 
quaerebant eum perdere 
et cetera sermonum Iohannis et bellorum eius et bonarum 
virtutum quibus fortiter gessit et aedificii murorum quos 
struxit et rerum gestarum eius 
ecce haec scripta sunt in libro dierum sacerdotii eius ex 
quo factus est princeps sacerdotum post patrem suum 
