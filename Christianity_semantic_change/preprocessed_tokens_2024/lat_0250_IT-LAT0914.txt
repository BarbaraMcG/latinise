DE MVSICA Prior est musica inventione metrica . 
cum sint enim antiquissimi poetarum Homerus Hesiodus Pisander , hos secuti elegiarii Callinus Mimnermus Euenus , mox Archilochus et Simonides trimetrum iambicum choriacum catalecticum tetrametron conposuerint , Archilochus etiam commata versibus adplicando variavit ; ea potius per plurimas species , secuit Alcman numeros etiam minuit in carmen . 
hinc poetice melice . 
Telesilla etiam Argiva minutiores edidit numeros . 
quae species cum iam displiceret et integra brevior videretur , magnitudine Pindari adserta est , qui liberos etiam numeros modis edidit . 
hos secuti musici Timotheus et Polyidos et Hyperides et Phyllis et clarissimus cum peritia tum eloquentia Aristoxenus . 
modulati protinus cantus ; nec tamen anno putes antiquiores cantus esse numeris , sed rusticos et inconditos ; postque hos poetica valuit veluti legitima , musica licentior magisque modulata . 
DE NOMINE RHYTHMI Rhythmus creditur dictus a Rhythmonio , Orphei filio et Idomenae nymphae Ismaricae , ut tradit Nicocrates libro quem conposuit de musice . 
fratrem Rhythmonii tradit Hymenaeum , Rhythmonii autem et Chloridis , Tiresiae filiae , Periclymenum et Perimedem , qui primus cecinerit res gestas heroum musicis cantibus . 
DE MVSICA Musica est peritia faciendorum et canendorum modorum . 
eius partes harmonica , organica , rhythmica , crusmatica . 
crusmata pulsus decori sine carmine vocantur ; harmonia est consonantia ; organica rhythmos graece , modus dicitur latine , nominatus [ versus ] ab eo quod fluat seque ipse circumeat . 
modus autem est lex quaedam et ordo vocalium intervallorum et differentia vel , ut Aristoxenus finit , non utcumque conpositorum vocalium temporum intervallum . 
carmen est modus vocibus iunctus , cuius discrimina cantus , modus , motus . 
tempus est syllabae spatium , huius elementum brevis syllaba . 
; divisio brevi alia longum a longo ut neutrius ratione est . 
DE MODVLATIONE Modulatio est modorum prudens dispositio ; eius tres species , , , . 
species carminum tredecim . 
ex quibus primi sunt dorius , phrygius , lydius : his accesserunt gravissimus hypodorius , mox duo hypophrygii , gravior et acutior , deinde hypolydii totidem et perinde gravior et acutior , deinde dorius medius , tum phrygius gravis et alter excelsus , totidem lydii , gravis et acutus , tum mixolydii pari diversitate , postremus hypermixolydius acutissimus . 
Organum quondam habuit tres intentiones , gravem mediam et acutam : inde Musae quoque tres olim existimatae , Hypate , Mese , Nete . 
nunc in ampliore numero soni considerantur , ut sit proslambanomenos , hypate hypaton , deinde parypate hypaton , deinde lichanos hypaton , deinde hypate meson , deinde parypate meson , deinde lichanos meson , deinde trite synemmenon , nete synemmenon , paramese , trite diezeugmenon , paranete diezeugmenon , trite hyperbolaeon . 
Animadvertisse chordae sonantis suavitatem in arcu [ sororis ] Apollinem tradunt et intendisse protinus citharam , tum notasse quod adstrictiora fila nervorum in acumen excitarentur , gravibus responderent remissa , inde fecisse tres primos , de quibus supra dictum est : hanc excepisse intentionem Lycorum , quem quidam Apollinis filium tradunt et nymphae Parnasiae , Chrysothemidi reliquisse : ab eo adiunctum modum qui synemmenos dicitur : hunc numerum auxisse Terpandrum adiectione diezeugmenu , qui primus a gravibus in acumen avertitur . 
deinde Timotheus addidit duos , paramesen et hyperbolaeon . 
Initium modi dicitur diesis , dimidium semitonium , totum tonos . 
toni duo et dimidius diatessaron nominantur , tres et dimidius diapente , sex diapason . 
Haec musicae summa sunt . 
