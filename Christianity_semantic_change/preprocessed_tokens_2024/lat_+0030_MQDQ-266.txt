Nux ego iuncta uiae cum sim sine crimine uitae , a populo saxis praetereunte petor . 
obruere ista solet manifestos poena nocentes , publica cum lentam non capit ira moram . 
nil ego peccaui nisi si peccare docetur annua cultori poma referre suo . 
at prius arboribus tum , cum meliora fuerunt tempora , certamen fertilitatis erat . 
tum domini memores sertis ornare solebant agricolas fructu proueniente deos . 
saepe tuas igitur , Liber , miratus es uuas , mirata est oleas saepe Minerua suas , pomaque laesissent matrem , nisi subdita ramo longa laboranti furca tulisset opem . 
quin etiam exemplo pariebat femina nostro , nullaque non illo tempore mater erat . 
at postquam platanis sterilem praebentibus umbram uberior quauis arbore uenit honor , nos quoque frugiferae , si nux modo ponor in illis , coepimus in patulas luxuriare comas . 
nunc neque continuos nascuntur poma per annos , uuaque laesa domum laesaque baca uenit ; nunc uterum uitiat quae uolt formonsa uideri , raraque in hoc aeuo est quae uelit esse parens . 
certe ego , si numquam peperissem , tutior essem : ista Clytaemestra digna querela fuit . 
si sciat hoc uitis , nascentes supprimet uuas , orbaque , si sciat hoc , Palladis arbor erit . 
hoc in notitiam ueniat maloque piroque , destituent siluas utraque poma suas . 
audiat hoc cerasus , bacas exire uetabit : audiat hoc ficus , stipes inanis erit . 
non equidem inuideo , numquam tamen ulla feritur , quae sterilis sola est conspicienda coma . 
cernite sinceros omnes ex ordine truncos , qui modo nil quare percutiantur habent . 
at mihi saeua nocent mutilatis uulnera ramis , nudaque deiecto cortice ligna patent . 
non odium facit hoc , sed spes illustra rapinae : sustineant aliae poma , querentur idem . 
sic reus ille fere est , de quo uictoria lucro esse potest ; inopis uindice facta carent . 
sic timet insidias qui se scit ferre uiator cur timeat : tutum carpit inanis iter . 
sic ego sola petor , solam quia causa petendi est ; frondibus intactis cetera turba uiret . 
nam quod habent frutices aliquando proxima nostri fragmina , quod laeso uimine multa iacent , non istis sua facta nocent , uicinia damno est : excipiunt ictu saxa repulsa meo ; idque fide careat , si non , quae longius absunt , natiuom retinent inuiolata decus . 
ergo si sapiant et mentem uerba sequantur , deuoueant umbras proxima quaeque meas . 
quam miserum est odium damnis accedere nostris meque ream nimiae proximitatis agi . 
sed , puto , magna mea est operoso cura colono : inueniat , dederit quid mihi praeter humum . 
sponte mea facilis contempto nascor in agro , parsque loci , qua sto , publica paene uia est . 
me sata ne laedam , quoniam et sata laedere dicor , imus in extremo margine fundus habet . 
non mihi falx nimias Saturnia deputat umbras , duratam renouat non mihi fossor humum . 
sole licet siccaque siti peritura laborem , irriguae dabitur non mihi sulcus aquae . 
at cum maturas fisso noua cortice rimas nux agit , ad partes pertica saeua uenit . 
pertica dat plenis immitia uulnera ramis , ne possim lapidum uerbera sola queri . 
poma cadunt mensis non interdicta secundis , et condit lectas parca colona nuces . 
has puer aut certo rectas dilaminat ictu aut pronas digito bisue semelue petit . 
quattuor in nucibus , non amplius , alea tota est , cum sibi suppositis additur una tribus . 
per tabulae cliuom labi iubet alter et optat , tangat ut e multis quaelibet una suam . 
est etiam par sit numerus qui dicat an impar , ut diuinatas auferat augur opes . 
fit quoque de creta , qualem caeleste figuram sidus et in Graecis littera quarta gerit . 
haec ubi distincta est gradibus , quae constitit intus quot tetigit uirgas , tot capit ipsa nuces . 
uas quoque saepe cauom spatio distante locatur , in quod missa leui nux cadat una manu . 
felix secreto quae nata est arbor in aruo et soli domino ferre tributa potest . 
non hominum strepitus audit , non illa rotarum , non a uicina puluerulenta uia est . 
illa suo , quaecunque tulit , dare dona colono et plenos fructus adnumerare potest . 
at mihi maturos numquam licet edere fetus , ante diemque meae decutiuntur opes . 
lamina mollis adhuc , tenero est in lacte , quod intra est , nec mala sunt ulli nostra futura bono : iam tamen inuenio qui me iaculentur et ictu praefestinato munus inane petant . 
si fiat rapti , fiat mensura relicti : maiorem domini parte , uiator , habes . 
saepe aliquis , foliis ubi nuda cacumina uidit , esse putat boreae triste furentis opus ; aestibus hic , hic me spoliatam frigore credit , est quoque qui crimen grandinis esse putet . 
at mihi nec grando , duris inuisa colonis , nec uentus fraudi solue geluue fuit : fructus obest , peperisse nocet , nocet esse feracem , quaeque fuit multis , ei mihi , praeda malo est . 
praeda malo , Polydore , fuit tibi , praeda nefandae coniugis Aonium misit in arma uirum . 
Hesperii regis pomaria tuta fuissent , una sed immensas arbor habebat opes . 
at rubus et sentes tantummodo laedere natae spinaque uindicta cetera tuta sua est . 
me , quia nec noceo nec obuncis uindicor hamis , missa petunt auida saxa proterua manu . 
quid si non aptas solem mutantibus umbras , finditur Icario cum cane terra , darem ? 
quid nisi suffugium nimbos uitantibus essem , non expectata cum uenit imber aqua ? 
omnia cum faciam , cum praestem sedula cunctis officium , saxis officiosa petor . 
haec mihi perpessae domini patienda querela est : causa habeor , quare sit lapidosus ager . 
dumque repurgat humum collectaque saxa remittit , semper habent in me tela parata uiae . 
ergo inuisa aliis uni mihi frigora prosunt : illo me tutam tempore praestat hiemps . 
nuda quidem tunc sum , nudam tamen expedit esse , non spolium de me quod petat hostis habet . 
at simul inuidimus nostris sua munera ramis , saxa nouos fructus grandine plura petunt . 
forsitan hoc aliquis dicat " quae publica tangunt , carpere concessum est : hoc uia iuris habet " . 
si licet hoc , oleas destringite , caedite messes , improbe , uicinum carpe , uiator , holus . 
intret et Urbanas eadem petulantia portas , sitque tuis muris , Romule , iuris idem : quilibet argentum prima de fronte tabernae tollat et ad gemmas quilibet alter eat . 
auferat hic aurum , peregrinos ille lapillos et , quascumque potest tangere , tollat opes . 
sed neque tolluntur nec , dum regit omnia Caesar , incolumis tanto praeside raptor erit . 
at non ille deus pacem intra moenia finit : auxilium toto spargit in orbe suom . 
quid tamen hoc prodest , media si luce palamque uerberor et tutae non licet esse nuci ? 
ergo nec nidos foliis haerere nec ullam sedibus in nostris stare uidetis auem . 
at lapis in ramo sedit quicumque bifurco , haeret ut et capta uictor in arce sua . 
cetera saepe tamen potuere admissa negari , et crimen noxa est infitiata suom : nostra notat fusco digitos iniuria suco cortice contactas inficiente manus . 
ille cruor meus est , illo maculata cruore non profectura dextra lauatur aqua . 
O , ego , cum longae uenerunt taedia uitae , optaui quotiens arida facta mori . 
optaui quotiens aut caeco turbine uerti aut ualido missi fulminis igne peti . 
atque utinam subitae raperent mea poma procellae , uel possem fructus excutere ipsa meos . 
sic , ubi detracta est a te tibi causa pericli , quod superest , tutum , Pontice castor , habes . 
quid mihi tunc animi est , ubi sumit tela uiator atque oculis plagae destinat ante locum ? 
nec uitare licet moto fera uulnera trunco , quem sub humo radix curuaque uincla tenent . 
corpora praebemus plagis , ut saepe sagittis , quem populus manicas deposuisse uetat , utque grauem candens ubi tolli uacca securim aut stringi cultros in sua colla uidet . 
saepe meas uento frondes tremuisse putastis , sed metus in nobis causa tremoris erat . 
si merui uideorque nocens , excidite ferro nostraque fumosis urite membra focis , [ si merui uideorque nocens , imponite flammae , et liceat miserae dedecus esse semel ] . 
si nec cur urar nec cur excidar habetis , parcite : sic coeptum perficiatis iter . 
