Praemia tot formae numeret quis uoce facunda Quaeue potest laudes dicere Musa tuas ? 
Quamuis normalis intendam promere uoces , Deficiunt uerba , pectus anhelat amans . 
Esse Paris uellem : Helenae quid fama teneris In pretio ? 
potuit te dare nuda Venus . 
Dum similes auro crines religantur in auro , Vincuntur meritis flaua metalla tuis . 
Cilia blanda micant grato distincta nitore Vtque ebenus pulchro ebore mixta nitent . 
Regnat in ore decus quod tinxit rubor alumnus Vt cedant labiis uicta roseta tuis . 
Lactea colla tibi fulgent quasi lilia multa Vernantur meritis membra decora tuis . 
Quisne parum tumidas detecto uentre papillas Non tractet manibus , poma fecunda , suis ? 
Quam castigato planus sub pectore uenter , Quantum et quale latus , quam iuuenile femur ! 
Inguina pulchra latent magnae sub imagine formae : His nequeo testis inscius esse quidem ! 
Lux oculis , lux blanda , meis lux mentibus apta ! 
Sic se fert clarum Lucifer ante diem . 
Me Veneris retines constrictum blanda catenis : Dum sub perdideris tunc ego liber ero . 
Non aliter Leander gelidis remeabat in undis inter quem dubio uincere fecit amor . 
Haud secus Achilles arsit Briseide flaua : Idem uictus erat cognitor ipse sui . 
Sic Phoebum quondam cruciauit pectore Daphne , Incenditque animum plusque negando magis . 
Nos aliter sors ista cremat : plus denique feruet Quem tu respicies : corpora grata trahis . 
Nunc anulus cuperem fieri dilectus in auro , Vt manibus teneris tu mea membra regas . 
Obsequio facili semper tibi uinctus haberer Circulo dum religo corpus idemque tuum . 
Si nostram in ceris cupias mutare figuram , Applicitum labiis oscula blanda dabis . 
Quisquis ad excelsi tendis fastigia montis , Et uarium miraris opus , dum singula lustras Aspice deuictas ullo sine funere gentes : Non opus est conferre manus , caecoque furore Casibus incertis dubiam committere uitam ; Cedunt arma loco : pugnant pro milite rupes ; Turriti scopuli atque adiectae molibus arces Vndarumque minae , praeruptaeque undique ripae Et tremulum quo pergis iter pendente ruina Promittunt certam per tot discrimina uitam . 
Stat muris innixa domus , compendia paruum Distendunt spatium : recubans de culmine cuncta Prospicit et placido fruitur custodia lecto . 
Nec munisse locum satis est : iuuat eminus arcem Conspicere , et blando uocat intra moenia uultu . 
Quae tibi pro tali soluantur munere uota , Theodade potens , cuius sapientia mundo Prospiciens , castris ne quid minus esset in istis Artem naturae permiscuit , utile pulchro ? 
Magna quidem uirtus bello prosternere gentes : Sed melius nec bella pati , cum laude quietis ; Et titulo pietatis erit tot credere demptos , Quot populos tua castra regunt , instante ruina . 
Quod micat ornatum pulchro munimine saxum Hoc quondam nullis utile rebus erat . 
Hic tantum pelagi uolucres residere solebant , Cum freta turbatis aestuarentur aquis . 
Nunc seruant noua castra uiros ; licet horrida bella Stent circum , hoc septus uertice tutus eris . 
Saxa , lacus , rupes , pontes , propugnacula , turres ; Tot species uitae quot loca mortis habent . 
Viderat hunc scopulum lustrans sua litora solers Theodadus atque aridi squalida terga soli : " Aspera , nulla potens producere germina tellus , At melius dixit condita ferre potes . 
" Caeduntur scopuli , decorantur culmina muri Fitque decus subito , nuper id horror erat . 
Nunc uarios fructus diuersaque pignora seruat Diues ab ingrato cespite facta magis . 
Resque uilis nimium pretii est modo reddita tanti Quantum tuta salus grataque uita ualet . 
At tibi dent superi tranquillae tempora uitae Per quem nos scopuli duraque saxa iuuant . 
Ipsaque , si posset , grates natura referret Quae quas non genuit laeta ministrat opes . 
Quis tam diuerso concludens atria cultu Miscuit urbanis ruris amoena locis ? 
Inter tecta domus siluas miramur et undas Atque uno fruimur tempore cuncta simul . 
Hic gelidi fontes , hic dulces arboris umbrae , Hic uideas toto quidquid in orbe placet . 
Impendet uitreis sublimis platanus undis , Aspecta inque suo gurgite silua tremit . 
Dumque niger patula contexitur arbore lucus Frigida torpentes adiuuat umbra lacus . 
Aestibus in mediis uiridi sub fronde canora Vernat auis , resonant atria , tecta , nemus . 
Et quae sola nimis poterant diuisa placere Amplius haec duplo mixta decore nitent . 
Haec quondam rapido fugiens per deuia cursu Perdebat meritum rustica lympha suum , Quae nunc tecta colens excelsaque culmina lustrans Mitior urbanis luxuriatur aquis . 
Ducitur ad uarios per stagna micantia quaestus Et quas non genuit soluere discit opes . 
Ecce peregrini ludunt in gurgite pisces Miranturque nouos perspicuosque locos , Et se felici conclusos carcere gaudent , Quos placido melius nunc fouet unda sinu . 
