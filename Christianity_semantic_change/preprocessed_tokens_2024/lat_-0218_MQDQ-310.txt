Hos quos uidetis stare hic captiuos duos , illi quia astant , hi stant ambo , non sedent ; hoc uos mihi testes estis me uerum loqui . 
Senex qui hic habitat Hegio est huiius pater . 
Sed is quo pacto seruiat suo sibi patri , id ego hic apud uos proloquar , si operam datis . 
Seni huic fuerunt filii nati duo ; alterum quadrimum puerum seruos surpuit eumque hinc profugiens uendidit in Alide patri huiiusce . 
Iam hoc tenetis ? 
optumest . 
Negat hercle illic ultumus . 
Accedito . 
Si non ubi sedeas locus est , est ubi ambules , quando histrionem cogis mendicarier . 
Ego me tua caussa , ne erres , non rupturu sum . 
Vos qui potestis ope uostra censerier accipite relicuom : alieno uti nil moror . 
Fugitiuos ille , ut dixeram ante , huiius patri domo quem profugiens dominum apstulerat uendidit . 
Is postquam hunc emit , dedit eum huic gnato suo peculiarem , quia quasi una aetas erat . 
Hic nunc domi seruit suo patri , nec scit pater ; enim uero di nos quasi pilas homines habent . 
Rationem habetis , quo modo unum amiserit . 
Postquam belligerant Aetoli cum Aleis , ut fit in bello , capitur alter filius . 
medicus Menarchus emit ibidem in Alide . 
Coepit captiuos commercari hic Aleos , si quem reperire posset qui mutet suom , illum captiuom : hunc suom esse nescit qui domist . 
Et quoniam heri indaudiuit de summo loco summoque genere captum esse equitem Aleum , nil pretio parsit , filio dum parceret : reconciliare ut facilius posset domum , emit hosc de praeda ambos de quaestoribus . 
Hisce autem inter sese hunc confinxerunt dolum , quo pacto hic seruos suom erum hinc amittat domum . 
Itaque inter se commutant uestem et nomina ; illic uocatur Philocrates , hic Tyndarus : huius illic , hic illius hodie fert imaginem . 
Et hic hodie expediet hanc docte fallaciam , et suom erum faciet libertatis compotem , eodemque pacto fratrem seruabit suom reducemque faciet liberum in patriam ad patrem inprudens : itidem ut saepe iam in multis locis plus insciens quis fecit quam prudens boni . 
Sed inscientes sua sibi fallacia ita compararunt et confinxerunt dolum itaque hi commenti de sua sententia ut in seruitute hic ad suom maneat patrem : ita nunc ignorans suo sibi seruit patri ; homunculi quanti sunt , quom recogito ! 
haec res agetur nobis , uobis fabula . 
Sed etiam est paucis uos quod monitos uoluerim . 
Profecto expediet fabulae huic operam dare : non pertractate facta est neque item ut ceterae : neque spurcidici insunt uorsus inmemorabiles ; hic neque peiiurus leno est nec meretrix mala neque miles gloriosus ; ne uereamini quia bellum Aetolis esse dixi cum Aleis : foris illi extra scaenam fient proelia . 
Nam hoc paene iniquomst , comico choragio conari desubito agere nos tragoediam . 
Proin si quis pugnam exspectat , litis contrahat : ualentiorem nactus aduorsarium si erit , ego faciam ut pugnam inspectet non bonam , adeo ut spectare postea omnis oderit . 
Abeo . 
Valete , iudices iustissumi domi , duellique duellatores optumi . 
Iuuentus nomen indidit " Scorto , mihi , eo quia inuocatus soleo esse in conuiuio . 
Scio apsurde dictum hoc derisores dicere , at ego aio recte . 
Nam scortum in conuiuio sibi amator , talos quom iacit , scortum inuocat . 
Estne inuocatum scortum an non ? 
planissume ; uerum hercle uero nos parasiti planius , quos numquam quisquam neque uocat neque inuocat . 
Quasi mures semper edimus alienum cibum ; ubi res prolatae sunt , quom rus homines eunt , simul prolatae res sunt nostris dentibus . 
Quasi , quom caletur , cocleae in occulto latent , suo sibi suco uiuont , ros si non cadit , item parasiti rebus prolatis latent in occulto miseri , uictitant suco suo , dum ruri rurant homines quos ligurriant . 
Prolatis rebus parasiti uenatici sumus , quando res redierunt , Molossici odiossicique et multum incommodestici . 
Et hic quidem hercle , nisi qui colaphos perpeti potes parasitus frangique aulas in caput , uel ire extra portam Trigeminam ad saccum licet . 
Quod mihi ne eueniat non nullum periculum est . 
Nam postquam meu rex est potitus hostium ita nunc belligerant Aetoli cum Aleis , nam Aetolia haec est , illi est captus Alide Philopolemus , huius Hegionis filius senis qui hic habitat , quae aedes lamentariae mihi sunt , quas quotiensquomque conspicio fleo ; nunc hic occepit quaestum hunc fili gratia inhonestum et maxume alienum ingenio suo : homines captiuos commercatur , si queat aliquem inuenire , suum qui mutet filium . 
Quod quidem ego nimis quam cupio ut impetret ; nam ni illum recipit , nihil est quo me recipiam . 
Nulla est spes iuuentutis , sese omnes amant ; ill demum antiquis est adulescens moribus , quoius numquam uoltum tranquillaui gratiis . 
Condigne pater est eius moratus moribus . 
Nunc ad eum pergam . 
Sed aperitur ostium , und saturitate saepe ego exii ebrius . 
Aduorte animum sis : tu istos captiuos duos , heri quos emi de praeda de quaestoribus , is indito catenas singularias istas , maiores , quibu sunt iuncti , demito ; sinito ambulare , si foris , si intus uolent , sed uti adseruentur magna diligentia . 
Liber captiuos aui ferae consimilis est : semel fugiendi si data est occasio , satis est , numquam postilla possis prendere . 
Omnes profecto liberi lubentius sumu quam seruimus . 
Non uidere ita tu quidem . 
Si non est quod dem , mene uis dem ipse in pedes ? 
Si dederis , erit extemplo mihi quod dem tibi . 
Aui me ferae consimilem faciam , ut praedicas . 
Ita ut dicis : nam si faxis , te in caueam dabo . 
Sed sati uerborumst . 
Cura quae iussi atque abi . 
Ego ibo ad fratrem ad alios captiuos meos , uisam ne nocte hac quippiam turbauerint . 
Ind me continuo recipiam rusum domum . 
Aegre est mi hunc facere quaestum carcerarium propter sui gnati miseriam miserum senem . 
Sed si ullo pacto ille huc conciliari potest , uel carnuficinam hunc facere possum perpeti . 
Quis hic loquitur ? 
Ego , qui tuo maerore maceror , macesco , consenesco et tabesco miser ; ossa atque pellis sum misera macritudine ; neque umquam quicquam me iuuat quod edo domi : foris aliquantillum etiam quod gusto id beat . 
Ergasile , salue . 
Di te bene ament , Hegio . 
Ne fle . 
Egone illum non fleam ? 
egon non defleam talem adulescentem ? 
Semper sensi filio meo te esse amicum et illum intellexi tibi . 
Tum denique homines nostra intellegimus bona , quom quae in potestate habuimus ea amisimus . 
Ego , postquam gnatus tuo potitust hostium , expertus quanti fuerit nunc desidero . 
Alienus quom eius incommodum tam aegre feras , quid me patrem par facerest , quoi ille est unicus ? 
Alienus ? 
ego alienus illi ? 
aha , Hegio , numquam istuc dixis neque animum induxis tuom ; tibi ille unicust , mi etiam unico magis unicus . 
Laudo , malum quom amici tuom ducis malum . 
Nunc habe bonum animum . 
Eheu , huic illud dolet , quia nunc remissus est edendi exercitus . 
Nullumne interea nactus , qui posset tibi remissum quem dixti imperare exercitum ? 
Quid credis ? 
fugitant omnes hanc prouinciam , quoi optigerat postquam captust Philopolemus tuos . 
Non pol mirandum est fugitare hanc prouinciam . 
Multis et multigeneribus opus est tibi militibus : primumdum opus est Pistorensibus ; eorum sunt aliquot genera Pistorensium : opu Panicis est , opu Placentinis quoque ; opu Turdetanis , opust Ficedulensibus ; iam maritumi omnes milites opu sunt tibi . 
Vt saepe summa ingenia in occulto latent ! 
hic qualis imperator nunc priuatus est . 
Habe modo bonum animum , nam illum confido domum in his diebus me reconciliassere . 
Nam eccum hic captiuom adulescentem Aleum , prognatum genere summo et summis ditiis : hoc illum me mutare Confido fore . 
Ita di deaeque faxint . 
Sed num quo foras uocatus es ad cenam ? 
Nusquam , quod sciam . 
Sed quid tu id quaeris ? 
Quia mi est natalis dies ; propterea a te uocari ad te ad cenam uolo . 
facete dictum ! 
sed si pauxillum potes contentus esse . 
Ne perpauxillum modo , nam istoc me adsiduo uictu delecto domi ; age sis , roga emptum : " nisi qui meliorem adferet quae mihi atque amicis placeat condicio magis " , quasi fundum uendam , meis me addicam legibus . 
Profundum uendis tu quidem , hau fundum , mihi . 
Sed si uenturus , temperi . 
em , uel iam otium est . 
I modo , uenare leporem : nunc irim tenes ; nam meu scruposam uictus commetat uiam . 
Numquam istoc uinces me , Hegio , ne postules : cum calceatis dentibus ueniam tamen . 
Asper meu uictus sane est . 
Sentisne essitas ? 
Terrestris cena est . 
Sus terrestris bestia est . 
Multis holeribus . 
Curato aegrotos domi . 
Numquid uis ? 
Venias temperi . 
Memorem mones . 
Ibo intro atque intus subducam ratiunculam , quantillum argenti mi apud tarpezitam siet . 
Ad fratrem , quo ire dixeram , mox iuero . 
Si di inmortales id uoluerunt , uos hanc aerumnam exsequi , decet id pati animo aequo : si id facietis , leuior labos erit . 
Domi fuistis , credo , liberi : nunc seruitus si euenit , ei uos morigerari mos bonust et erili imperio eamque ingeniis uostris lenem reddere . 
Indigna digna habenda sunt , erus quae facit . 
Oh ! 
oh ! 
oh ! 
Eiulatione haud opus est , oculis multa mira clitis : in re mala animo si bono utare , adiuuat . 
At nos pudet , quia cum catenis sumus . 
At pigeat postea nostrum erum , si uos eximat uinclis , aut solutos sinat quos argento emerit . 
Quid a nobis metuit ? 
nostrum officium quod est , si solutos sinat . 
At fugam fingitis : sentio quam rem agitis . 
Nos fugiamus ? 
quo fugiamus ? 
In patriam . 
Apage , hau nos id deceat , fugitiuos imitari . 
Immo edepol , si erit occasio , hau dehortor . 
Vnum exorare uos sinite nos . 
Quidnam id est ? 
Vt sine hisce arbitris atque uobis nobis detis locum loquendi . 
Fiat . 
Apscedite hinc : nos concedamus huc . 
Sed breuem orationem incipisse . 
em istuc mihi certum erat . 
Concede huc . 
Ite ab istis . 
Obnoxii ambo uobis sumu propter hanc rem , quom quae uolumu nos copia est ; ea facitis nos compotes . 
Secede huc nunciam , si uidetur , procul , ne arbitri dicta nostra arbitrari queant neu permanet palam haec nostra fallacia . 
Nam doli non doli sunt , nisi astu colas , sed malum maxumum , si id palam prouenit . 
Nam si erus mihi es tu atque ego me tuom esse seruom adsimulo , tamen uiso opust , cauto est opus , ut hoc sobrie sineque arbitris accurate agatur , docte et diligenter ; tanta incepta res est : hau somniculose hoc agendum est . 
Ero ut me uoles esse . 
Spero . 
Nam tu nunc uides pro tuo caro capite carum offerre me meum caput uilitati . 
Scio . 
At scire memento , quando id quod uoles habebis ; nam fere maxuma pars morem hunc homines habent : quod sibi uolunt , dum id impetrant , boni sunt ; sed id ubi iam penes sese habent , ex bonis pessumi et fraudulentissumi fiunt . 
Nunc ut mihi te uolo esse autumo . 
Quod tibi suadeam , suadeam meo patri . 
Pol ego si te audeam , meum patrem nominem : nam secundum patrem tu es pater proxumus . 
Audio . 
Et propterea saepius te uti memineris moneo : non ego erus tibi , sed seruos sum ; nunc opsecro te hoc unum quoniam nobis di inmortales animum ostenderunt suom , ut qui erum me tibi fuisse atque esse nunc conseruom uelint , quod antehac pro iure imperitabam meo , nunc te oro per precem per fortunam incertam et per mei te erga bonitatem patris , perqu conseruitium commune , quod hostica euenit manu , ne me secus honore honestes quam quom seruibas mihi , atque ut qui fueris et qui nunc sis meminisse ut memineris . 
Scio equidem me te esse nunc et te esse me . 
em istuc si potes . 
Memoriter meminisse , inest spes nobis in hac astutia . 
Iam ego reuortar intro , si ex his quae uolo exquisiuero . 
Vbi sunt isti quos ante aedis iussi huc produci foras ? 
Edepol tibi ne in quaestione essemus cautum intellego , ita uinclis custodiisque circummoeniti sumus . 
Qui cauet ne decipiatur uix cauet quom etiam cauet ; etiam quom cauisse ratus est saepe is cautor captus est . 
An uero non iusta caussa est ut uos seruem sedulo , quos tam grandi sim mercatus praesenti pecunia ? 
Neque pol tibi nos , quia nos seruas , aequomst uitio uortere , neque te nobis , si abeamus hinc , si fuat occasio . 
Vt uos hic , itidem illi apud uos meu seruatur filius . 
Captus est ? 
Ita . 
Non igitur nos soli ignaui fuimus . 
Secede huc . 
Nam sunt ex te quae solo scitari uolo . 
Quarum rerum te falsiloquom mi esse nolo . 
Non ero quod sciam . 
Si quid nesciui , id nescium tradam tibi . 
Nunc senex est in tostrina , nunc iam cultros adtinet . 
Ne id quidem , inuolucre inicere , uoluit , uestem ut ne inquinet . 
Sed utrum strictimne attonsurum dicam esse an per pectinem nescio ; uerum , si frugist , usque admutilabit probe . 
Quid tu ? 
seruosne esse an liber mauelis , memora mihi . 
Proxumum quod sit bono quodque a malo longissume , id uolo ; quamquam non multum fuit molesta seruitus , nec mi ; secus erat quam si essem familiaris filius . 
Eugepae ! 
Thalem talento non emam Milesium , nam ad sapientiam huiius hominis nimius nugator fuit . 
Vt facete orationem ad seruitutem contulit ! 
Quo de genere natust illic Philocrates ? 
Polyplusio : quod genus illi est unum pollens atque honoratissumum . 
Quid ipsus hic ? 
quo honore est illic ? 
Summo , atque ab summis uiris . 
Tum igitur ei quom in Aleis tanta gratia est , ut praedicas , quid diuitiae , suntne opimae ? 
Vnde excoquat sebum senex . 
Quid pater ? 
uiuitne ? 
Viuom , quom inde abimus , liquimus ; nunc uiuatne necne , id Orcum scire oportet scilicet . 
Salua res est , philosophatur quoque iam , non mendax modo est . 
Quid erat ei nomen ? 
Thensaurochrysonicochrysides . 
Videlicet propter diuitias inditum id nomen quasi est . 
Immo edepol propter auaritiam ipsius atque audaciam . 
Nam illi quidem Theodoromedes fuit germano nomine . 
Quid tu ais ? 
tenaxne pater est eius ? 
Immo edepol pertenax ; quin etiam ut magi noscas : Genio suo ubi quando sacruficat , ad rem diuinam quibus est opu , Samiis uasis utitur , ne ipse Genius surrupiat : proinde aliis ut credat uide . 
Sequere hac me igitur . 
Eadem ego ex hoc quae uolo exquaesiuero . 
Philocrates , hic fecit hominem frugi ut facere oportuit . 
Nam ego ex hoc quo genere gnatus sis scio , hic fassust mihi ; haec tu eadem si confiteri uis , tua re feceris : quae tamen scio scire me ex hoc . 
Fecit officium hic suom , quom tibi est confessus uerum , quamquam uolui sedulo meam nobilitatem occultare et genus et diuitias meas , Hegio ; nunc quando patriam et libertatem perdidi , non ego istunc me potius quam te metuere aequom censeo . 
Vis hostilis cum istoc fecit meas opes aequabilis ; memini , quom dicto haud audebat : facto nunc laedat licet . 
Sed uiden ? 
fortuna humana fingit artatque ut lubet : me qui liber fueram seruom fecit , e summo infumum ; qui imperare insueram , nunc alterius imperio opsequor . 
Et quidem si , proinde ut ipse fui imperator familiae , habeam dominum , non uerear ne iniuste aut grauiter mi imperet . 
Hegio , hoc te monitum , nisi forte ipse non uis , uolueram . 
Loquere audacter . 
Tam ego fui ante liber quam gnatus tuos , tam mihi quam illi libertatem hostilis eripuit manus , tam ille apud nos seruit quam ego nunc hic apud te seruio . 
Est profecto deu , qui quae nos gerimus auditque et uidet : is , uti tu me hic habueris , proinde illum illic curauerit ; bene merenti bene profuerit , male merenti par erit . 
Quam tu filium tuom tam pater me meu desiderat . 
Memini ego istuc . 
Sed faterin eadem quae hic fassust mihi ? 
Ego patri meo esse fateor summas diuitias domi meque summo genere gnatum . 
Sed te optestor , Hegio , ne tuom animum auariorem faxint diuitiae meae : ne patri , tam etsi unicu sum , decere uideatur magis , me saturum seruire apud te sumptu et uestitu tuo potius quam illi , ubi minime honestumst , mendicantem uiuere . 
Ego uirtute deum et maiorum nostrum diues sum satis . 
Non ego omnino lucrum omne esse utile homini existumo : scio ego , multos iam lucrum lutulentos homines reddidit ; est etiam ubi profecto damnum praestet facere quam lucrum . 
Odi ego aurum : multa multis saepe suasit perperam . 
Nunc hoc animum aduorte , ut ea quae sentio pariter scias . 
Filiu meus illic apud uos seruit captus Alide : eum si reddis mihi , praeterea unum nummum ne duis , et te et hunc amittam hinc . 
Alio pacto abire non potes . 
Optumum atque aequissumum oras optumusque hominum es homo . 
Sed is priuatam seruitutem seruit illi an publicam ? 
Priuatam medici Menarchi . 
Pol is quidem huiius est cliens . 
Tam hoc quidem tibi in procliui quam imber est quando pluit . 
Fac is homo ut redimatur . 
Faciam . 
Sed te id oro , Hegio , Quiduis , dum ab re ne quid ores , faciam . 
Ausculta , tum scies . 
Ego me amitti , donicum ille huc redierit , non postulo . 
Verum te quaeso aestumatum hunc mihi des , quem mittam ad patrem , ut is homo redimatur illi . 
Immo alium potius misero hinc , ubi erunt indutiae , illuc , tuom qui conueniat patrem , qui tua quae tu iusseris mandata ita ut uelis perferat . 
At nihil est ignotum ad illum mittere : operam luseris . 
Hunc mitte , hic transactum reddet omne , si illuc uenerit . 
Nec quemquam fideliorem neque quoi plus credat potes mittere ad eum nec qui magi sit seruos ex sententia , neque adeo quoi suom concredat filium hodie audacius . 
Ne uereare , meo periclo huius ego experiar fidem , fretus ingenio eius , quod me esse scit erga sese beniuolum . 
Mittam equidem istunc aestumatum tua fide , si uis . 
Volo ; quam citissume potest , tam hoc cedere ad factum uolo . 
Num quae caussa est quin , si ille huc non redeat , uiginti minas mihi des pro illo ? 
Optuma immo . 
Soluite istum nunciam , atque utrumque . 
Di tibi omnes omnia optata offerant , quom me tanto honore honestas quomque ex uinclis eximis . 
Hoc quidem hau molestumst iam , quod collus collari caret . 
Quod bonis bene fit beneficium , gratia ea grauida est bonis . 
Nunc tu illum si illo es missurus , dice , demonstra , praecipe quae ad patrem uis nuntiari . 
Vin uocem huc ad te ? 
Voca . 
Quae res bene uortat mihi meoque filio uobisque , uolt te nouos erus operam dare tuo ueteri domino , quod is uelit , fideliter . 
Nam ego te aestumatum huic dedi uiginti minis , hic autem te ait mittere hinc uelle ad patrem , meum ut illic redimat filium , mutatio inter me atque illum ut nostris fiat filiis . 
Vtroque uorsum rectumst ingenium meum , ad ted atque illum ; pro rota me uti licet : uel ego huc uel illuc uortar , quo imperabitis . 
Tute tibi tuopte ingenio prodes plurumum , quom seruitutem ita fers ut eam ferri decet . 
Sequere . 
em tibi hominem . 
Gratiam habeo tibi , quom copiam istam mi et potestatem facis , ut ego ad parentes hunc remittam nuntium , qui me quid rerum hic agitem et quid fieri uelim patri meo ordine omnem rem illuc perferat . 
Nunc ita conuenit inter me atque hunc , Tyndare , ut te aestumatum in Alidem mittam ad patrem , si non rebitas huc , ut uiginti minas dem pro te . 
Recte conuenisse sentio . 
Nam pater exspectat aut me aut aliquem nuntium qui hinc ad se ueniat . 
Ergo animum aduortas uolo quae nuntiare hinc te uolo in patriam ad patrem . 
Philocrates , ut adhuc locorum feci , faciam sedulo ut potissumum quod in rem recte conducat tuam , id petam id persequarque corde et animo atque auribus . 
Facis ita ut te facere oportet . 
Nunc animum aduortas uolo : omnium primum salutem dicito matri et patri et cognatis et si quem alium beneuolentem uideris ; me hic ualere et seruitutem seruire huic homini optumo , qui me honore honestiorem semper fecit et facit . 
Istuc ne praecipias , facile memoria memini tamen . 
Nam equidem , nisi quod custodem habeo , liberum me esse arbitror . 
Dicito patri quo pacto mihi cum hoc conuenerit de huius filio . 
Quae memini , mora mera est monerier . 
Vt eum redimat et remittat nostrum huc amborum uicem . 
Meminero . 
At quam primum pote : istuc in rem utriquest maxume . 
Non tuom tu magi uidere quam ille suom gnatum cupit . 
Meu mihi , suo quoique est carus . 
Numquid aliud uis patri nuntiari ? 
Me hic ualere et ( tute audacter dicito , Tyndare ) inter nos fuisse ingenio hau discordabili , neque te commeruisse culpam ( neque me aduorsatum tibi ) beneque ero gessisse morem in tantis aerumnis tamen ; neque med umquam deseruisse te neque factis neque fide , rebus in dubiis , egenis . 
Haec pater quando sciet , Tyndare , ut fueris animatus erga suom gnatum atque se , numquam erit tam auarus quin te gratiis emittat manu : et mea opera , si hinc rebito , faciam ut faciat facilius . 
Nam tua opera et comitate et uirtute et sapientia fecisti ut redire liceat ad parentes denuo , quom apud hunc confessus es et genus et diuitias meas : quo pacto emisisti e uinclis tuom erum tua sapientia . 
Feci ego ita ut commemoras , et te meminisse id gratum est mihi . 
Merito tibi ea euenerunt a me ; nam nunc , Philocrates , si ego item memorem quae med erga multa fecisti bene , nox diem adimat ; nam quasi seruos esses , nihilo setius tu mihi opsequiosus semper fuisti . 
Di uostram fidem , hominum ingenium liberale ! 
ut lacrumas excutiunt mihi ! 
uideas corde amare inter se . 
Quantis laudibus suom erum seruos conlaudauit ! 
Pol istic me hau centessumam partem laudat quam ipse meritust ut laudetur laudibus . 
Ergo quom optume fecisti , nunc adest occasio bene facta cumulare , ut erga hunc rem geras fideliter . 
Magi non factum possum uelle quam opera experiar persequi ; id ut scias , Iouem supremum testem laudo , Hegio , me infidelem non futurum Philocrati . 
Probus es homo . 
Nec me secus umquam ei facturum quicquam quam memet mihi . 
Istaec dicta te experiri et opera et factis uolo ; et , quo minu dixi quam uolui de te , animum aduortas uolo , atque horunc uerborum caussa caue tu mi iratus fuas ; sed , te quaeso , cogitato hinc mea fide mitti domum te aestumatum , et meam esse uitam hic pro te positam pignori , ne tu me ignores , quom extemplo meo e conspectu apscesseris , quom me seruom in seruitute pro ted hic reliqueris tuque te pro libero esse ducas , pignus deseras neque des operam pro me ut huius huc reducem facias filium ; scito te hinc minis uiginti aestumatum mittier . 
Fac fidele sis fidelis , caue fidem fluxam geras : nam pater , scio , faciet quae illum facere oportet omnia ; serua tibi in perpetuom amicum me , atque hunc inuentum inueni . 
Haec per dexteram tuam te dextera retinens manu opsecro , infidelior mihi ne fuas quam ego sum tibi . 
Tu hoc age . 
Tu mihi erus nunc es , tu patronus , tu pater , tibi commendo spes opesque meas . 
Mandauisti satis . 
Satin habes , mandata quae sunt facta si refero ? 
Satis . 
Et tua et tua huc ornatus reueniam ex sententia . 
Numquid aliud ? 
Vt quam primum possis redeas . 
Res monet . 
Sequere me , uiaticum ut dem a tarpezita tibi , eadem opera a praetore sumam syngraphum . 
Quem syngraphum ? 
Quem hic ferat se cum ad legionem , hinc ire huic ut liceat domum . 
Tu intro abi . 
ambulato . 
uale . 
Edepol rem meam constabiliui , quom illos emi de praeda a quaestoribus ; expediui ex seruitute filium , si dis placet . 
At etiam dubitaui , hos homines emerem an non emerem , diu . 
Seruate istum sultis intus , serui , ne quoquam pedem ecferat sine custode . 
Ego apparebo domi ; ad fratrem modo ad captiuos alios inuiso meos , eadem percontabor ecquis hunc adulescentem nouerit . 
Sequere tu , te ut amittam ; ei rei primum praeuorti uolo . 
Miser homo est qui ipse sibi quod edit quaerit et id aegre inuenit , sed ille est miserior qui et aegre quaerit et nihil inuenit ; ille miserrumust , qui quom esse cupit , tum quod edit non habet . 
Nam hercle ego huic die , si liceat , oculos ecfodiam lubens , ita malignitate onerauit omnis mortalis mihi ; neque ieiuniosiorem neque magis ecfertum fame uidi nec quoi minu procedat quidquid facere occeperit , ita uenter gutturque resident essurialis ferias . 
Ilicet parasiticae arti maxumam malam crucem , ita iuuentus iam ridiculos inopesque ab se segregat . 
Nil morantur iam Lacones unisubselli uiros , plagipatidas , quibu sunt uerba sine penu et pecunia : eos requirunt qui lubenter , quom ederint , reddant domi ; ipsi opsonant , quae parasitorum ante erat prouincia , ipsi de foro tam aperto capite ad lenones eunt quam in tribu sontes aperto capite condemnant reos ; neque ridiculos iam terrunci faciunt , sese omnes amant . 
Nam uti dudum hinc abii , accessi ad adulescentes in foro . 
" Saluete " inquam . 
" Quo imus una ? 
" inquam : atque illi tacent . 
" Quis ait " hoc " aut quis profitetur ? 
" inquam . 
Quasi muti silent , neque me rident . 
" Vbi cenamus ? 
" inquam . 
Atque illi abnuont . 
Dico unum ridiculum dictum de dictis melioribus , quibu solebam menstrualis epulas ante adipiscier : nemo ridet ; sciui extemplo una de compecto geri ; ne canem quidem irritatam uoluit quisquam imitarier , saltem , si non adriderent , dentes ut restringerent . 
Abeo ab illis , postquam uideo me sic ludificarier ; pergo ad alios , uenio ad alios , deinde ad alios : una res ! 
omnes de compecto rem agunt , quasi in Velabro olearii . 
Nunc redeo inde , quoniam me ibi uideo ludificarier . 
Item alii parasiti frustra obambulabant in foro . 
nunc barbarica lege certumst ius meum omne persequi : qui consilium iniere , quo nos uictu et uita prohibeant , is diem dicam , inrogabo multam , ut mihi cenas decem meo arbitratu dent , quom cara annona sit . 
Sic egero . 
Nunc ibo ad portum hinc : est illic mi una spes cenatica ; si ea decollabit , redibo huc ad senem ad cenam asperam . 
Quid est suauiu quam bene rem gerere bono publico , sicut ego feci heri , quom emi hosce homines : ubi quisque uident , eunt obuiam gratulanturque eam rem . 
Ita me miserum restitando retinendo lassum reddiderunt : uix ex gratulando miser iam eminebam . 
Tandem abii ad praetorem ; ibi uix requieui : rogo syngraphum : datur mi ilico : dedi Tyndaro : ille abiit domum . 
Inde ilico praeuortor domum , postquam id actum est ; ego protinus ad fratrem inde abii , mei ubi sunt alii captiui . 
Rogo Philocratem ex Alide ecquis omnium norit : tandem hic exclamat eum sibi esse sodalem ; dico eum esse apud me ; hic extemplo orat opsecratque eum sibi ut liceat uidere : iussi ilico hunc exsolui . 
Nunc tu sequere me , ut quod me orauisti impetres , eum hominem uti conuenias . 
Nunc illud est quom me fuisse quam esse nimio mauelim : nunc spes opes auxiliaque a me segregant spernuntque se . 
Hic illest dies quom nulla uitae meae salus sperabilest , neque exitium exitio est neque adeo spes , quae mi hunc aspellat metum , nec subdolis mendaciis mihi usquam mantellum est meis , nec sycophantiis nec fucis ullum mantellum obuiam est , neque deprecatio perfidiis meis nec malefactis fuga est , nec confidentiae usquam hospitium est nec deuorticulum dolis : operta quae fuere aperta sunt , patent praestigiae , omnis res palam est , neque de hac re negotium est quin male occidam oppetamque pestem eri uicem meamque . 
Perdidit me Aristophontes hic modo qui uenit intro ; is me nouit , is sodalis Philocrati et cognatus est . 
Neque iam Salus seruare , si uolt , me potest , nec copia est , nisi si aliquam corde machinor astutiam . 
Quam , malum ? 
quid machiner ? 
quid comminiscar ? 
maxumas nugas , ineptiam incipisse . 
Haereo . 
Quo illum nunc hominem proripuisse foras se dicam ex aedibus ? 
Nunc enim uero ego occidi : eunt ad te hostes , Tyndare . 
Quid loquar ? 
quid fabulabor ? 
quid negabo aut quid fatebor ? 
res omnis in incerto sita est . 
Quid rebus confidam meis ? 
utinam te di priu perderent quam periisti e patria tua , Aristophontes , qui ex parata re inparatam omnem facis . 
Occisa est haec res , nisi reperio atrocem mi aliquam astutiam . 
Sequere . 
em tibi hominem . 
Adi , atque adloquere . 
Quis homost me hominum miserior ? 
Quid istuc est quod meos te dicam fugitare oculos , Tyndare , proque ignoto me aspernari , quasi me numquam noueris ? 
equidem tam sum seruos quam tu , etsi ego domi liber fui , tu usque a puero seruitutem seruiuisti in Alide . 
Edepol minime miror , si te fugitat aut oculos tuos , aut si te odit , qui istum appelles Tyndarum pro Philocrate . 
Hegio , hic homo rabiosus habitus est in Alide , ne tu quod istic fabuletur auris immittas tuas . 
Nam istic hastis insectatus est domi matrem et patrem , et illic isti qui sputatur morbus interdum uenit . 
Proin tu ab istoc procul recedas . 
Vltro istum a me ! 
Ain , uerbero ? 
me rabiosum atque insectatum esse hastis meum memoras patrem , et eum morbum mihi esse , ut qui me opus sit insputarier ? 
Ne uerere , multos iste morbus homines macerat , quibus insputari saluti fuit atque is profuit . 
Quid tu autem ? 
etiam huic credis ? 
Quid ego credam huic ? 
Insanum esse me ? 
Viden tu hunc quam inimico uoltu intuitur ? 
concedi optumumst , Hegio : fit quod tibi ego dixi , gliscit rabies , caue tibi . 
Credidi esse insanum extemplo , ubi te appellauit Tyndarum . 
Quin suom ipse interdum ignorat nomen neque scit qui siet . 
At etiam te suom sodalem esse aibat . 
Hau uidi magis . 
Et quidem Alcumeus atque Orestes et Lycurgus postea una opera mihi sunt sodales qua iste . 
At etiam , furcifer , male loqui mi audes ? 
non ego te noui ? 
Pol planum id quidem est , non nouisse , qui istum appelles Tyndarum pro Philocrate . 
Quem uides , eum ignoras : illum nominas quem non uides . 
Immo iste eum sese ait qui non est esse et qui uero est negat . 
Tu enim repertus , Philocratem qui superes ueriuerbio . 
Pol ego ut rem uideo , tu inuentus , uera uanitudine qui conuincas . 
Sed quaeso hercle , agedum aspice ad me . 
em . 
Dic modo : tun negas te Tyndarum esse ? 
Nego , inquam . 
Tun te Philocratem esse ais ? 
Ego , inquam . 
Tune huic credis ? 
Plus quidem quam tibi aut mihi . 
Nam ille quidem , quem tu hunc memoras esse , hodie hinc abiit Alidem ad patrem huiius . 
Quem patrem , qui seruos est ? 
Et tu quidem seruos et liber fuisti , et ego me confido fore , si huius huc reconciliasso in libertatem filium . 
Quid ais , furcifer ? 
tun tete gnatum memoras liberum ? 
Non equidem me Liberum , sed Philocratem esse aio . 
Quid est ? 
ut scelestus , Hegio , nunc iste te ludos facit ! 
nam is est seruos ipse , neque praeter se umquam ei seruos fuit . 
Quia tute ipse eges in patria nec tibi qui uiuas domist , omnis inueniri similis tui uis ; non mirum facis : est miserorum ut maleuolentes sint atque inuideant bonis . 
Hegio , uide sis ne quid tu huic temere insistas credere . 
Atque , ut perspicio , profecto iam aliquid pugnae dedit . 
Filium tuom quod redimere se ait , id ne utiquam mihi placet . 
Scio te id nolle fieri ; ecficiam tamen ego id , si di adiuuant . 
Illum restituam huic , hic autem in Alidem me meo patri . 
Propterea ad patrem hinc amisi Tyndarum . 
Quin tute is es : neque praeter te in Alide ullus seruos istoc nominest . 
Pergin seruom me exprobrare esse , id quod ui hostili optigit ? 
Enim iam nequeo contineri . 
Heus , audin quid ait ? 
quin fugis ? 
iam illic hic nos insectabit lapidibus , nisi illunc iubes comprehendi . 
Crucior . 
Ardent oculi : fit opus , Hegio ; uiden tu illi maculari corpus totum maculis luridis ? 
atra bilis agitat hominem . 
At pol te , si hic sapiat senex , pix atra agitet apud carnuficem tuoque capiti inluceat . 
Iam deliramenta loquitur , laruae stimulant uirum , Hegio . 
Quid si hunc comprehendi iusserim ? 
Sapias magis . 
Crucior lapidem non habere me , ut illi mastigiae cerebrum excutiam , qui me insanum uerbis concinnat suis . 
Audin lapidem quaeritare ? 
Solus te solum uolo , Hegio . 
Istinc loquere , si quid his , procul . 
Tamen audiam . 
Namque edepol si adbites propius , os denasabit tibi mordicus . 
Neque pol me insanum , Hegio , esse creduis neque fuisse umquam , neque esse morbum quem istic autumat . 
Verum si quid metuis a me , iube me uinciri : uolo , dum istic itidem uinciatur . 
Immo enim uero , Hegio , istic qui uolt uinciatur . 
Tace modo . 
Ego te , Philocrates false , faciam ut uerus hodie reperiare Tyndarus . 
Quid mi abnutas ? 
Tibi ego abnuto ? 
Quid agat , si apsis longius ? 
Quid ais ? 
quid si adeam hunc insanum ? 
Nugas ! 
ludificabitur , garriet quoi neque pes umquam neque caput compareat . 
Ornamenta apsunt : Aiacem , hunc quom uides , ipsum uides . 
Nihili facio . 
Tamen adibo . 
Nunc ego omnino occidi , nunc ego inter sacrum saxumque sto , nec quid faciam scio . 
Do tibi operam , Aristophontes , si quid est quod me uelis . 
Ex me audibis uera quae nunc falsa opinare , Hegio . 
Sed hoc primum , me expurigare tibi uolo , me insaniam neque tenere neque mi esse ullum morbum , nisi quod seruio . 
At ita me rex deorum atque hominum faxit patriae compotem , ut istic Philocrates non magis est quam aut ego aut tu . 
Eho dic mihi , quis illic igitur est ? 
Quem dudum dixi a principio tibi . 
Hoc si secu reperies , nullam caussam dico quin mihi et parentum et libertatis apud te deliquio siet . 
Quid tu ais ? 
Me tuom esse seruom et te meum erum . 
Haud istuc rogo . 
Fuistin liber ? 
Fui . 
Enim uero non fuit , nugas agit . 
Qui tu scis ? 
an tu fortasse fuisti meae matri opstetrix , qui id tam audacter dicere audes ? 
Puerum te uidi puer . 
At ego te uideo maior maiorem : em rusum tibi . 
Meam rem non cures , si recte facias . 
Num ego curo tuam ? 
Fuitne huic pater Thensaurochrysonicochrysides ? 
Non fuit , neque ego istuc nomen umquam audiui ante hunc diem . 
Philocrati Theodoromedes fuit pater . 
Pereo probe . 
Quin quiescis dierectum cor meum ? 
ac suspende te . 
Tu sussultas , ego miser uix asto prae formidine . 
Satin istuc mihi exquisitum est , fuisse hunc seruom in Alide neque esse hunc Philocratem ? 
Tam sati quam numquam hoc inuenies secus . 
Sed ubi is nunc est ? 
Vbi ego minime atque ipsus se uolt maxume . 
Tum igitur ego deruncinatus , deartuatus sum miser huius scelesti techinis , qui me ut lubitum est ductauit dolis . 
Sed uide sis . 
Quin exploratum dico et prouisum hoc tibi . 
Certon ? 
Quin nihil , inquam , inuenies magis hoc certo certius . 
Philocrates iam inde usque amicus fuit mihi a puero puer . 
Sed qua faciest tuo sodalis Philocrates ? 
Dicam tibi : macilento ore , naso acuto , corpore albo , oculis nigris , subrufus aliquantum , crispus , cincinnatus . 
Conuenit . 
Vt quidem hercle in medium ego hodie pessume processerim . 
Vae illis uirgis miseris , quae hodie in tergo morientur meo . 
Verba mihi data esse uideo . 
Quid cessatis , compedes , currere ad me meaque amplecti crura , ut uos custodiam ? 
Satin med illi hodie scelesti capti ceperunt dolo ? 
illic seruom se adsimulabat , hic sese autem liberum . 
Nuculeum amisi , reliqui pigneri putamina . 
Ita mihi stolido susum uorsum os subleuere offuciis . 
Hicquidem me numquam inridebit . 
Colaphe , Cordalio , Corax , ite istinc , ecferte lora . 
Num lignatum mittimur ? 
Inicite huic manicas mastigiae . 
Quid hoc est negoti ? 
quid ego deliqui ? 
Rogas , sator sartorque scelerum et messor maxume ? 
Non occatorem dicere audebas prius ? 
nam semper occant priu quam sariunt rustici . 
Attat ut confidenter mihi contra astitit ! 
Decet innocentem seruolum atque innoxium confidentem esse , suom apud erum potissumum . 
Astringite isti sultis uehementer manus . 
Tuos sum , tu has quidem uel praecidi iube . 
Sed quid negoti est ? 
quamobrem suscenses mihi ? 
Quia me meamque rem , quod in te uno fuit , tuis scelestis , falsidicis fallaciis delacerauisti deartuauistique opes . 
Confecisti omnis res ac rationes meas : ita mi exemisti Philocratem fallaciis . 
Illum esse seruom credidi , te liberum ; ita uosmet aiebatis itaque nomina inter uos permutastis . 
Fateor omnia facta esse ita ut tu dicis , et fallaciis abiisse eum aps te mea opera atque astutia ; an , opsecro hercle te , id nunc suscenses mihi ? 
At cum cruciatu maxumo id factumst tuo . 
Dum ne ob male facta peream , parui existumo . 
Si ego hic peribo , ast ille ut dixit non redit , at erit mi hoc factum mortuo memorabile , me meum erum captum ex seruitute atque hostibus reducem fecisse liberum in patriam ad patrem , meumque potius me caput periculo praeoptauisse quam is periret ponere . 
Facito ergo ut Accherunti clueas gloria . 
Qui per uirtutem periit , at non interit . 
Quando ego te exemplis excruciaro pessumis atque ob sutelas tuas te morti misero , uel te interiisse uel periisse praedicent ; dum pereas , nihil interdico aiant uiuere . 
Pol si istuc faxis , hau sine poena feceris , si ille huc rebitet , sicut confido adfore . 
Pro di inmortales ! 
nunc ego teneo , nunc scio quid hoc sit negoti . 
Meu sodalis Philocrates in libertate est ad patrem in patria . 
est , nec usquam quisquam est mi aeque melius quoi uelim . 
Sed hoc mihi aegre est , me huic dedisse operam malam , qui nunc propter me meaque uerba uinctus est . 
Votuin te quicquam mi hodie falsum proloqui ? 
Votuisti . 
Qur es ausus mentiri mihi ? 
Quia uera obessent illi quoi operam dabam : nunc falsa prosunt . 
At tibi oberunt . 
Optumest . 
At erum seruaui , quem seruatum gaudeo , quoi me custodem addiderat eru maior meus . 
Sed malene id factum tu arbitrare ? 
Pessume . 
At ego aio recte , qui aps te sorsum sentio . 
Nam cogitato , si quis hoc gnato tuo tuo seruos faxit , qualem haberes gratiam ? 
emitteresne necne eum seruom manu ? 
essetne apud te is seruos acceptissumus ? 
responde . 
Opinor . 
Qur ergo iratus mihi es ? 
Quia illi fuisti quam mihi fidelior . 
Quid ? 
tu una nocte postulauisti et die recens captum hominem , nuperum , nouicium , te perdocere ut melius consulerem tibi quam illi quicum una a puero aetatem exegeram ? 
Ergo ab eo petito gratiam istam . 
Ducite ubi ponderosas , crassas capiat compedis . 
Inde ibis porro in latomias lapidarias . 
Ibi quom alii octonos lapides ecfodiunt , nisi cotidiano sesqueopus confeceris , " Sescentoplago " nomen indetur tibi . 
Per deos atque homines ego te optestor , Hegio , ne tu istunc hominem perduis . 
Curabitur ; nam noctu neruo uinctus custodibitur , interdius sub terra lapides eximet : diu ego hunc cruciabo , non uno apsoluam die . 
Certumne est tibi istuc ? 
Non moriri certius . 
Abducite istum actutum ad Hippolytum fabrum , iubete huic crassas compedis impingier ; inde extra portam ad meum libertum Cordalum in lapicidinas facite deductus siet : atque hunc me uelle dicite ita curarier ne qui deterius huic sit quam quoi pessume est . 
Qur ego te inuito me esse saluom postulem ? 
Periclum uitae meae tuo stat periculo . 
Post mortem in morte nihil est quod metuam mali . 
Etsi peruiuo usque ad summam aetatem , tamen breue spatium est perferundi quae minitas mihi . 
Vale atque salue , etsi aliter ut dicam meres . 
Tu , Aristophontes , de me ut meruisti , ita uale ; nam mihi propter te hoc optigit . 
Abducite . 
At unum hoc quaeso , si huc rebitet Philocrates , ut mihi eius facias conueniundi copiam . 
Periistis , nisi hunc iam e conspectu abducitis . 
Vis haec quidem hercle est , et trahi et trudi simul . 
Illic est abductus recta in phylacam , ut dignus est . 
ego illis captiuis aliis documentum dabo , ne tale quisquam facinus incipere audeat . 
Quod apsque hoc esset , qui mihi hoc fecit palam , usque offrenatum suis me ductarent dolis . 
Nunc certum est nulli posthac quicquam credere . 
Satis sum semel deceptus . 
Speraui miser ex seruitute me exemisse filium : ea spes elapsa est . 
Perdidi unum filium , puerum quadrimum quem mihi seruos surpuit , neque eum seruom umquam repperi neque filium ; maior potitus hostium est . 
Quod hoc est scelus ? 
quasi in orbitatem liberos produxerim . 
Sequere hac . 
Redducam te ubi fuisti . 
Neminis miserere certum est , quia mei miseret neminem . 
Exauspicaui ex uinclis . 
Nunc intellego redauspicandum esse in catenas denuo . 
Iuppiter supreme , seruas me measque auges opes , maxumas opimitates opiparasque offers mihi , laudem , lucrum , ludum , iocum , festiuitatem , ferias , pompam , penum , potationes , saturitatem , gaudium , nec quoiquam homini supplicare nunc certum est mihi ; nam uel prodesse amico possum uel inimicum perdere , ita hic me amoenitate amoena amoenus onerauit dies . 
Sine sacris hereditatem sum aptus ecfertissumam . 
Nunc ad senem cursum capessam hunc Hegionem , quoi boni tantum adfero quantum ipsus a dis optat , atque etiam amplius . 
Nunc certa res est , eodem pacto ut comici serui solent , coniciam in collum pallium , primo ex med hanc rem ut audiat ; speroque me ob hunc nuntium aeternum adepturum cibum . 
Quanto in pectore hanc rem meo magi uoluto , tanto mi aegritudo auctior est in animo . 
Ad illum modum sublitum os esse mi hodie ! 
neque id perspicere quiui . 
Quod quom scibitur , tum per urbem inridebor . 
Quom extemplo ad forum aduenero , omnes loquentur : " hic illest senex doctus quoi uerba data sunt " . 
Sed Ergasilus estne hic procul quem uideo ? 
conlecto quidem est pallio . 
quidnam acturust ? 
Moue aps te moram atque , Ergasile , age hanc rem . 
Eminor interminorque , ne , mi opstiterit obuiam , nisi quis sati diu uixisse sese homo arbitrabitur . 
Nam qui opstiterit ore sistet . 
Hic homo pugilatum incipit . 
Facere certumst . 
Proinde ut omnes itinera insistant sua : ne quis in hac platea negoti conferat quicquam sui . 
Nam meumst ballista pugnum , cubitus catapultast mihi , umerus aries , tum genu ad quemq iecero ad terram dabo , dentilegos omnis mortalis faciam , quemque offendero . 
Quae illaec eminatiost nam ? 
nequeo mirari satis . 
Faciam ut huius diei locique meique semper meminerit . 
Qui mihi in cursu , faxo uitae is extemplo opstiterit suae . 
Quid hic homo tantum incipissit facere cum tantis minis ? 
Prius edico , ne quis propter culpam capiatur suam : continete uos domi , prohibete a uobis uim meam . 
Mira edepol sunt ni hic in uentrem sumpsit confidentiam . 
Vae misero illi , quoius cibo iste factust imperiosior ! 
Tum pistores scrofipasci , qui alunt furfuribus sues , quarum odore praeterire nemo pistrinum potest : eorum si quoiiusquam scrofam in publico conspexero , ex ipsis dominis meis pugnis exculcabo furfures . 
Basilicas edictiones atque imperiosas habet : satur homost , habet profecto in uentre confidentiam . 
Tum piscatores , qui praebent populo piscis foetidos , qui aduehuntur quadrupedanti , crucianti cantherio , quorum odos subbasilicanos omnis abigit in forum , eis ego ora uerberabo surpiculis piscariis , ut sciant alieno naso quam exhibeant molestiam . 
Tum lanii autem , qui concinnant liberis orbas ouis , qui locant caedundos agnos et dupla agninam danunt , qui Petroni nomen indunt uerueci sectario , eum ego si in uia Petronem publica conspexero , et Petronem et dominum reddam mortalis miserrumos . 
Eugepae ! 
edictiones aedilicias hicquidem habet , mirumque adeost ni hunc fecere sibi Aetoli agoranomum . 
Non ego nunc parasitus sum sed regum rex regalior , tantus uentri commeatus meo adest in portu cibus . 
Sed ego cesso hunc Hegionem onerare laetitia senem , qui homine homo adaeque nemo uiuit fortunatior . 
Quae illaec est laetitia quam illic laetus largitur mihi ? 
Heus ubi estis ? 
ecquis hic est ? 
ecquis hoc aperit ostium ? 
Hic homo ad cenam recipit se ad me . 
Aperite hasce ambas fores priu quam pultando assulatim foribus exitium adfero . 
Perlubet hunc hominem conloqui . 
Ergasile . 
Ergasilum qui uocat ? 
Respice . 
Fortuna quod tibi nec facit nec faciet , me iubes . 
Sed quis est ? 
Respice ad me , Hegio sum . 
Oh mihi , quantum est hominum optumorum optume , in tempore aduenis . 
Nescioquem ad portum nactus es ubi cenes , eo fastidis . 
Cedo manum . 
Manum ? 
Manum , inquam , cedo tuam actutum . 
Tene . 
Gaude . 
Quid ego gaudeam ? 
Quia ego impero , age gaude modo . 
Pol maerores mi anteuortunt gaudiis . 
Noli irascier . 
Iam ego ex corpore exigam omnis maculas maerorum tibi . 
Gaude audacter . 
Gaudeo , etsi nil scio quod gaudeam . 
facis . 
Iube Quid iubeam ? 
Ignem ingentem fieri . 
Ignem ingentem ? 
Ita dico , magnus ut sit . 
Quid ? 
me , uolturi , tuan caussa aedis incensurum censes ? 
Noli irascier . 
Iuben an non iubes astitui aulas , patinas elui , laridum atque epulas foueri foculis feruentibus ? 
Alium piscis praestinatum abire ? 
Hic uigilans somniat . 
Alium porcinam atque agninam et pullos gallinaceos ? 
Scis bene esse , si sit unde . 
Pernulam atque opthalmiam , horaeum , scombrum et trygonum et cetum et mollem caseum ? 
Nominandi istorum tibi erit magi quam edundi copia hic apud med , Ergasile . 
Mean me caussa hoc censes dicere ? 
Nec nihil hodie nec multo plus tu hic edes , ne frustra sis . 
Proin tu tui cottidiani uicti uentrem ad me adferas . 
Quin ita faciam , ut tute cupias facere sumptum etsi ego uotem . 
Egone ? 
Tune . 
Tum tu mi igitur erus es . 
Immo beneuolens . 
Vin te faciam fortunatum ? 
Malim quam miserum quidem . 
Cedo manum . 
em manum . 
Di te omnes adiuuant . 
Nihil sentio . 
Non enim es in senticeto , eo non sentis . 
Sed iube uasa tibi pura apparari ad rem diuinam cito , atque agnum adferri proprium pinguem . 
Qur ? 
Vt sacrufices . 
Quoi deorum ? 
Mihi hercle , nam ego nunc tibi sum summus Iuppiter , idem ego sum Salus , Fortuna , Lux , Laetitia , Gaudium . 
Proin tu deum hunc saturitate facias tranquillum tibi . 
Essurire mihi uidere . 
Miquidem essurio , non tibi . 
Tuo arbitratu , facile patior . 
Credo , consuetus puer . 
Iuppiter te dique perdant . 
Te hercle mi aequom est gratias agere ob nuntium ; tantum ego nunc porto a portu tibi boni : nunc tu mihi places . 
Abi , stultus , sero post tempus uenis . 
Igitur olim si aduenissem , magi tu tum istuc diceres ; nunc hanc laetitiam accipe a me quam fero . 
Nam filium tuom modo in portu Philopolemum uiuom , saluom et sospitem uidi in publica celoce , ibidemque illum adulescentulum Aleum una et tuom Stalagmum seruom , qui aufugit domo , qui tibi surrupuit quadrimum puerum filiolum tuom . 
Abi in malam rem , ludis me . 
Ita me amabit sancta Saturitas , Hegio , itaque suo me semper condecoret cognomine , ut ego uidi . 
Meum gnatum ? 
Tuom gnatum et genium meum . 
Et captiuom illum Alidensem ? 
. 
Et seruolum meum Stalagmum , meum qui gnatum surrupuit ? 
Iam diu Venit ? 
Certon ? 
Vide sis . 
Quid tu per barbaricas urbis iuras ? 
Quia enim item asperae sunt ut tuom uictum autumabas esse . 
Vae aetati Tuae ! 
Quippe quando mihi nil credis , quod ego dico sedulo . 
Sed Stalagmus quoius erat tunc nationis , quom hinc abit ? 
Siculus . 
Et nunc Siculus non est , Boius est , boiam terit : liberorum quaerundorum caussa ei , credo , uxor datast . 
Dic , bonan fide tu mihi istaec uerba dixisti ? 
Bona . 
Di inmortales , iterum gnatus uideor , si uera autumas . 
Ain tu ? 
dubium habebis etiam , sancte quom ego iurem tibi ? 
postremo , Hegio , si parua iuri iurandost fides , uise ad portum . 
Facere certumst . 
Tu intus cura quod opus est . 
Sume , posce , prome quiduis . 
Te facio cellarium . 
Nam hercle , nisi mantiscinatus probe ero , fusti pectito . 
Aeternum tibi dapinabo uictum , si uera autumas . 
Vnde id ? 
A me meoque gnato . 
Sponden tu istuc ? 
Spondeo . 
At ego tuom tibi aduenisse filium respondeo . 
Cura quam optume potes . 
ambula et redambula . 
Illic hinc abiit , mihi rem summam credidit cibariam . 
Di inmortales , iam ut ego collos praetruncabo tegoribus ! 
quanta pernis pestis ueniet , quanta labes larido , quanta sumini apsumedo , quanta callo calamitas , quanta laniis lassitudo , quanta porcinariis ! 
nam si alia memorem , quae ad uentris uictum conducunt , morast . 
Nunc ibo ut pro praefectura mea ius dicam larido , et quae pendent indemnatae pernae , is auxilium ut feram . 
Diespiter te dique , Ergasile , perdant et uentrem tuom , parasitosque omnis , et qui posthac cenam parasitis dabit . 
Clades calamitasque , intemperies modo in nostram aduenit domum . 
Quasi lupus essuriens metui ne in me faceret impetum . 
Vbi uoltus . 
. 
sur . 
. 
ntis impetum nimisque hercle ego illum male formidabam , ita frendebat dentibus . 
Adueniens deturbauit totum cum carni carnarium : arripuit gladium , praetruncauit tribu tegoribus glandia ; aulas calicesque omnis confregit , nisi quae modiales erant . 
Coquom percontabatur possentne seriae feruescere . 
Cellas refregit omnis intus recclusitque armarium . 
Adseruate istunc , sultis , serui . 
Ego ibo ut conueniam senem , dicam ut sibi penum aliud ornet , siquidem sese uti uolet ; nam hic quidem ut adornat aut iam nihil est aut iam nihil erit . 
Ioui disque ago gratias merito magnas , quom te redducem tuo patri reddiderunt quomque ex miseriis plurumis me exemerunt , quae adhuc te carens dum hic fui sustentabam , quomque hunc conspicor in potestate nostra , quomque haec reperta , est fides firma nobis . 
Sati iam dolui ex animo , et cura sati me et lacrumis maceraui , sati iam audiui tuas aerumnas , ad portum mihi quas memorasti . 
Hoc agamus . 
Quid nunc , quoniam tecum seruaui fidem tibique hunc reducem in libertatem feci ? 
Fecisti ut tibi , Philocrates , numquam referre gratiam possim satis , proinde ut tu promeritus de me et filio . 
Immo potes , pater , et poteris et ego potero , et di eam potestatem dabunt ut beneficium bene merenti nostro merito muneres ; sicut tu huic potes , pater mi , facere merito maxume . 
Quid opust uerbis ? 
lingua nullast qua negem quidquid roges . 
Postulo aps te ut mihi illum reddas seruom , quem hic reliqueram pignus pro me , qui mihi melior quam sibi semper fuit , pro bene factis eius ut ei pretium possim reddere . 
Quod bene fecisti referetur gratia id quod postulas ; et id et aliud quod me orabis impetrabis . 
Atque te nolim suscensere quod ego iratus ei feci male . 
Quid fecisti ? 
In lapicidinas compeditum condidi , ubi resciui mihi data esse uerba . 
Vae misero mihi , propter meum caput labores homini euenisse optumo ! 
At ob eam rem mihi libellam pro eo argenti ne duis : gratiis a me ut sit liber , ducito . 
Edepol , Hegio , faci benigne . 
Sed quaeso hominem ut iubeas arcessi . 
Licet . 
Vbi estis uos ? 
ite actutum , Tyndarum huc arcessite . 
Vos ite intro . 
Interibi ego ex hac statua uerberea uolo erogitare meo minore quid sit factum filio . 
Vos lauate interibi . 
Sequere hac , Philocrates , me intro . 
Sequor . 
Age tu illuc procede , bone uir , lepidum mancupium meum . 
Quid me oportet facere , ubi tu talis uir falsum autumas ? 
fui ego bellus , lepidus : bonu uir numquam , neque frugi bonae , neque ero umquam : ne spem ponas me bonae frugi fore . 
Propemodum ubi loci fortunae tuae sint facile intellegis . 
Si eris uerax , tua ex re facies ex mala meliusculam . 
Recte et uera loquere , sed neque tu uere neque recte adhuc fecisti umquam . 
Quod ego fatear , credin pudeat quom autumes ? 
At ego faciam ut pudeat , nam in ruborem te totum dabo . 
Heia , credo ego inperito plagas minitaris mihi . 
Tandem istaec aufer , dic quid fers , ut feras hinc quod petis . 
Sati facundus . 
Sed iam fieri dictis uolo compendium . 
Vt uis fiat . 
morigerus fuit puer , nunc non decet . 
Hoc agamus . 
Iam animum aduorte ac mihi quae dicam edissere . 
Si eris uerax , e tuis rebus feceris meliusculas . 
Nugae istaec sunt . 
Non me censes scire quid dignus siem ? 
At ea supterfugere potis es pauca , si non omnia . 
Pauca ecfugiam , scio ; nam multa euenient , et merito meo , quia et fugi et tibi surrupui filium et eum uendidi . 
Quoi homini ? 
Theodoromedi in Alide Polyplusio , sex minis . 
Pro di inmortales , is quidem huiius est pater . 
Philocrates ! 
Quin melius noui quam te et uidi saepius . 
Serua , Iuppiter supreme , et me et meum gnatum mihi . 
Philocrates , per tuom te genium opsecro , exi , te uolo ! 
Hegio , adsum . 
Si quid me uis , impera . 
Hic gnatum meum tuo patri ait se uendidisse sex minis in Alide . 
Quam diu id factum est ? 
Hic annus incipit uicensumus . 
Falsa memorat . 
Aut ego aut tu . 
Nam tibi quadrimulum tuo pater peculiarem paruolum puero dedit . 
quid erat ei nomen ? 
si uera dicis , memoradum mihi . 
Paegnium uocitatust , post uos indidistis Tyndaro . 
Qur ego te non noui ? 
Quia mos est obliuisci hominibus neque nouisse quoiius nihili sit faciunda gratia . 
Dic mihi , isne istic fuit , quem uendidisti meo patri , qui mihi peculiaris datus est ? 
Huiius filius . 
Viuitne is homo ? 
Argentum accepi , nil curaui ceterum . 
Quid tu ais ? 
Quin istic ipsust Tyndarus tuo filius , ut quidem hic argumenta loquitur . 
Nam is mecum a puero puer bene pudiceque educatust usque ad adulescentiam . 
Et miser sum et fortunatus , si uos uera dicitis ; eo miser sum quia male illi feci , si gnatus meust . 
Eheu , quom ego plus minusque feci quam me aequom fuit . 
Quod male feci crucior ; modo si infectum fieri possiet ! 
sed eccum incedit huc ornatus haud ex suis uirtutibus . 
Vidi ego multa saepe picta , quae Accherunti fierent cruciamenta , uerum enim uero nulla adaeque est Accheruns atque ubi ego fui , in lapicidinis . 
Illic ibi demumst locus ubi labore lassitudost exigunda ex corpore . 
Nam ubi illo adueni , quasi patriciis pueris aut monerulae aut anites aut coturnices dantur , quicum lusitent , itidem haec mihi aduenienti upupa qui me delectem datast . 
Sed erus eccum ante ostium , et erus alter eccum ex Alide rediit . 
Salue , exoptate gnate mi . 
Hem , quid " gnate mi " ? 
attat , scio qur te patrem adsimules esse et me filium : quia mi item ut parentes lucis das tuendi copiam . 
Salue , Tyndare . 
Et tu , quoiius caussa hanc aerumnam exigo . 
At nunc liber in diuitias faxo uenies . 
Nam tibi pater hic est ; hic seruos qui te huic hinc quadrimum surpuit , uendidit patri meo te sex minis , is te mihi paruolum peculiarem paruolo puero dedit illi ; hic indicium fecit ; nam hunc ex Alide huc redducimus . 
Quid huius filium ? 
Intus eccum fratrem germanum tuom . 
[ Quid tu ais ? 
adduxtin illum huius captiuom filium ? 
Quin , inquam , intus hic est . 
Fecisti edepol et recte et bene . 
Nunc tibi pater hic est : hic fur est tuo qui paruom hinc te apstulit . 
At ego hunc grandis grandem natu ob furtum ad carnuficem dabo . 
Meritus est . 
Ergo edepol merito meritam mercedem dabo . 
Sed tu dic oro : pater meu tune es ? 
Ego sum , gnate mi . 
Nunc demum in memoriam redeo , quom mecum recogito . 
] Nunc edepol demum in memoriam regredior audisse me , quasi per nebulam , Hegionem meum patrem uocarier . 
Is ego sum . 
compedibus quaeso ut tibi sit leuior filius atque huic grauior seruos . 
Certumst principio id praeuortier . 
Eamus intro , ut arcessatur faber , ut istas compedis tibi adimam , huic dem . 
Quoi peculi nihil est , recte feceris . 
Spectatores , ad pudicos mores facta haec fabula est , neque in hac subigitationes sunt neque ulla amatio nec pueri suppositio nec argenti circumductio , neque ubi amans adulescens scortum liberet clam suom patrem . 
Huius modi paucas poetae reperiunt comoedias , ubi boni meliores fiant . 
Nunc uos , si uobis placet et si placuimus neque odio fuimus , signum hoc mittite : qui pudicitiae esse uoltis praemium , plausum date . 
