DE LUCE SEU DE INCHOATIONE FORMARUM F ormam primam corporalem , quam quidam corporeitatem vocant , lucem esse arbitror . 
Lux enim per se in omnem partem se ipsam diffundit , ita ut a puncto lucis sphaera lucis quamvis magna subito generetur , nisi obsistat umbrosum . 
Corporeitas vero est , quam de necessitate consequitur extensio materiae secundum tres dimensiones , cum tamen utraque , corporeitas scilicet et materia , sit substantia in se ipsa simplex , omni carens dimensione . 
Formam vero in se ipsa simplicem et dimensione carentem in materiam similiter simplicem et dimensione carentem dimensionem in omnem partem inducere fuit impossibile , nisi seipsam multiplicando et in omnem partem subito se diffundendo et in sui diffusione materiam extendendo , cum non possit ipsa forma materiam derelinquere , quia non est separabilis , nec potest ipsa materia a forma evacuari . 
- Atqui lucem esse proposui , cuius per se est haec operatio , scilicet se ipsam multiplicare et in omnem partem subito diffundere . 
Quicquid igitur hoc opus facit , aut est ipsa lux , aut est hoc opus faciens in quantum participans ipsam lucem , quae hoc facit per se . 
Corporeitas ergo aut est ipsa lux , aut est dictum opus faciens et in materiam dimensiones inducens , in quantum participat ipsam lucem et agit per virtutem ipsius lucis . 
At vero formam primam in materiam dimensiones inducere per virtutem formae consequentis ipsam est impossibile . 
Non est ergo lux forma consequens ipsam corporeitatem , sed est ipsa corporeitas . 
Amplius : formam primam corporalem formis omnibus sequentibus digniorem et excellentioris et nobilioris essentiae et magis assimilatam formis stantibus separatis arbitrantur sapientes . 
Lux vero omnibus rebus corporalibus dignioris et nobilioris et excellentioris essentiae est , et magis omnibus corporibus assimilatur formis stantibus separatis , quae sunt intelligentiae . 
Lux est ergo prima forma corporalis . 
Lux ergo , quae est prima forma in materia prima creata , seipsam per seipsam undique infinities multiplicans et in omnem partem aequaliter porrigens , materiam , quam relinquere non potuit , se cum distrahens in tantam molem , quanta est mundi machina , in principio temporis extendebat . 
Nec potuit extensio materiae fieri per finitam lucis multiplicationem , quia simplex finities replicatum quantum non generat , sicut ostendit Aristoteles in de caelo et mundo . 
Infinities vero multiplicatum necesse est finitum quantum generare , quia productum ex infinita multiplicatione alicuius in infinitum excedit illud , ex cuius multiplicatione producitur . 
Atqui simplex a simplici non exceditur in infinitum , sed solum quantum finitum in infinitum excedit simplex . 
Quantum enim infinitum infinities infinite excedit simplex . 
- Lux igitur , quae est in se simplex , infinities multiplicata materiam similiter simplicem in dimensiones finitae magnitudinis necesse est extendere . 
Est autem possibile , ut aggregatio numeri infinita ad congregationem infinitam in omni numerali se habeat proportione et etiam in omni non numerali . 
Et sunt infinita aliis infinitis plura et alia aliis pauciora . 
Aggregatio omnium numerorum tam parium quam imparium est infinita , et ita est maior aggregatione omnium numerorum parium , quae nihilominus est infinita ; Excedit namque eam aggregatione omnium numerorum imparium . 
Aggregatio etiam numerorum ab unitate continue duplorum est infinita ; et similiter aggregatio omnium subduplorum illis duplis correspondentium est infinita . 
Quorum subduplorum aggregationem necesse est esse subduplam ad aggregationem duplorum suorum . 
Similiter aggregatio omnium numerorum ab unitate triplorum tripla est aggregationi omnium subtriplorum suorurn istis triplis respondentium . 
- Et similiter patet de omnibus speciebus numeralis proportionis , quoniam secundum quamlibet earum proportionari potest finitum ad infinitum . 
Si vero ponatur aggregatio infinita omnium duplorum continue ab unitate et aggregatio infinita omnium subduplorum illis duplis correspondentium , tollaturque de aggregatione subduplorum unitas vel quivis numerus finitus , iam subtractione facta non remanebit inter aggregationem primam et residuum de aggregatione secunda dupla proportio ; sed nec aliqua numeralis proportio , quia si de numerali proportione per subtractionem a minori extremitate relinquatur alia numeralis proportio , oportet , ut subtractum istius , a quo subtrahitur , sit pars aliquota vel aliquot partes aliquotae . 
Numerus vero finitus numeri infiniti aliquota vel aliquot aliquotae esse non potest . 
Subtracto igitur numero de aggregatione subdupla infinita non remanet proportio numeralis inter aggregationem duplam infinitam et residuum de aggregatione subdupla infinita . 
His ergo ita se habentibus manifestum est , quod lux multiplicatione sua infinita extendit materiam in dimensiones finitas minores et dimensiones finitas maiores secundum quaslibet proportiones se habentes ad invicem , numerales scilicet et non numerales . 
Si enim lux multiplicatione sui infinita extendit materiam in dimensionem bicubitam , eadem infinita multiplicatione duplicata extendit eam in dimensionem tetracubitam , et eadem subduplicata extendit eam in dimensionem monocubitam ; et sic secundum ceteras proportiones numerales et non numerales . 
Iste , ut reor , fuit intellectus philosophorum ponentium omnia componi ex atomis et dicentium , corpora ex superficiebus componi et superficies ex lineis et lineas ex punctis . 
- Nec contradicit haec sententia ei , quae ponit , magnitudinem solum ex magnitudinibus componi , quia tot modis dicitur totum , quot modis dicitur pars . 
Aliter namque dicitur medietas pars totius , quae bis sumpta reddit totum , et aliter est costa pars diametri , quae non aliquotiens sumpta reddit diametrum , sed aliquotiens sumpta exsuperatur a diametro . 
Et aliter dicitur angulus contingentiae pars anguli recti , in quo est infinities , et tamen finite subtractus ab eo diminuit illum ; et aliter punctus pars lineae , in qua est infinities , et finite subtractus ab ea non diminuit eam . 
Rediens igitur ad sermonem meum dico , quod lux multiplicatione sui infinita in omnem partem aequaliter facta materiam undique aequaliter in formam sphaericam extendit , consequiturque de necessitate huius extensionis partes extremas materiae plus extendi et magis rarefieri , quam partes intimas centro propinquas . 
Et cum partes extremae fuerint ad summum rarefactae , partes interiores adhuc erunt maioris rarefactionis susceptibiles . 
Lux ergo praedicto modo materiam primam in formam sphaericam extendens et extremas partes ad summum rarefaciens , in extima sphaera complevit possibilitatem materiae , nec reliquit eam susceptibilem ulterioris impressionis . 
Et sic perfectum est corpus primum in extremitate sphaerae , quod dicitur firmamentum , nihil habens in sui compositione nisi materiam primam et formam primam . 
Et ideo est corpus simplicissimum quoad partes constituentes essentiam et maximam quantitatem , non differens a corpore genere nisi per hoc quod in ipso materia est completa per formam primam solum . 
Corpus vero genus , quod est in hoc et in aliis corporibus , habens in sui essentia materiam primam et formam primam , abstrahit a complemento materiae per formam primam et a diminutione materiae per formam primam . 
Hoc itaque modo completo corpore primo , quod est firmamentum , ipsum expandit lumen suum ab omni parte sua in centrum totius . 
Cum enim sit lux perfectio primi corporis , quae naturaliter se ipsam multiplicat a corpore primo , de necessitate diffunditur lux in centrum totius . 
Quae cum sit forma tota non separabilis a materia in sui diffusione a corpore primo , se cum extendit spiritualitatem materiae corporis primi . 
Et sic procedit a corpore primo lumen , quod est corpus spirituale , sive mavis dicere spiritus corporalis . 
Quod lumen in suo transitu non dividit corpus per quod transit , ideoque subito pertransit a corpore primi caeli usque ad centrum . 
Nec est eius transitus , sicut si intelligeretur aliquid unum numero transiens subito a caelo in centrum - hoc enim forte est impossibile - , sed suus transitus est per sui multiplicationem et infinitam generationem luminis . 
Ipsum ergo lumen a corpore primo in centrum expansum et collectum molem existentem infra corpus primum congregavit ; et cum iam non potuit minorari corpus primum , utpote completum et invariabile , nec potuit locus fieri vacuus , necesse fuit , ipsa in congregatione partes extimas molis extendi et disgregari . 
Et sic proveniebat in intimis partibus dictae molis maior densitas , et in extimis augmentabatur raritas ; fuitque potentia tanta luminis congregantis et ipsa in congregatione segregantis , ut ipsas partes extimas molis contentae infra corpus primum ad summum subtiliarent et rarefacerent . 
Et ita fiebat in ipsis partibus extimis dictae molis sphaera secunda completa nullius impressionis ultra receptibilis . 
Et sic est complementum et perfectio sphaerae secundae : lumen quidem gignitur ex prima sphaera , et lux , quae in prima sphaera est simplex , in secunda est duplicata . 
Sicut autem lumen genitum a corpore primo complevit sphaeram secundam et intra secundam sphaeram molem densiorem reliquit , sic lumen genitum ex sphaera secunda sphaeram tertiam perficit et infra ipsam sphaeram tertiam molem adhuc densiorem congregatione reliquit . 
Atque ad hunc ordinem processit ipsa congregatio disgregans , donec complerentur novem sphaerae caelestes et congregaretur inter sphaeram nonam infimam moles densata , quae esset quattuor elementorum materia . 
Sphaera autem infima , quae est sphaera lunae , ex se etiam lumen gignens , lumine suo et molem infra se contentam congregavit et congregando partes eius extimas subtiliavit et disgregavit . 
Non tamen fuit huius luminis potentia tanta , ut congregando partes eius extimas disgregaret ad summum . 
Propterea remansit in omni parte molis huius imperfectio et possibilitas receptionis congregationis et disgregationis . 
Et pars suprema molis huius disgregata non ad summum , sua tamen disgregatione ignis effecta , remansit adhuc materia elementorum . 
Et hoc elementum ex se lumen gignens et molem infra se contentam congregans eius partes extimas disgregavit , minori tamem ipsius ignis disgregatione ; et sic produxit ignem . 
- Ignis vero ex se lumen gignens et molem infra contentam congregans eius partes extimas disgregavit , minori tamen ipsius disgregatione ; et sic arem produxit . 
- Ar quoque ex se corpus spirituale vel spiritum corporalem generans et intra se contentum congregans et congregando exteriora eius disgregans aquam produxit et terram . 
Sed quia in aqua plus remansit de virtute congregante , quam disgregante , remansit etiam ipsa aqua cum terra ponderosa . 
Hoc igitur modo productae sunt in esse sphaerae mundi huius sensibilis : novem scilicet caelestes , inalterabiles , inaugmentabiles , ingenerabiles et incorruptibiles , utpote completae , et quattuor existentes modo contrario , alterabiles , augmentabiles , generabiles et corruptibiles , utpote incompletae . 
- Et patens est , quoniam omne corpus superius secundum lumen ex se progenitum est species et perfectio corporis sequentis . 
Et sicut unitas potentia est omnis numerus sequens , sic corpus primum multiplicatione sui luminis est omne corpus sequens . 
Terra autem est omnia corpora superiora aggregatione in se luminum superiorum . 
Propterea ipsa est , quae a poetis Pan dicitur id est totum ; et eadem Cybele , quasi cubile , a cubo id est soliditate nominatur , quia ipsa est omnium corporum maxime compressa , hoc est Cybele mater deorum omnium , quia , cum in ipsa superiora lumina sint collecta , non sunt tamen in ea per operationes suas exorta , sed possibile est educi ex ea in actum et operationem lumen cuiuscunque sphaerae volueris ; et ita ex ea quasi ex matre quadam quivis deorum procreabitur . 
- Media autem corpora in duabus se habent habitudinibus . 
Ad inferiora quidem namque se habent sicut caelum primum ad omnia reliqua ; et ad superiora , sicut terra ad omnia cetera . 
Et sic modis aliquibus in quolibet eorum sunt omnia reliqua . 
Et species et perfectio corporum omnium est lux : sed superiorum corporum magis spiritualis et simplex , inferiorum vero corporum magis corporalis et multiplicata . 
Nec sunt omnia corpora eiusdem speciei , licet a luce simpla vel multiplicata fuerint profecta , sicut nec omnes numeri sunt eiusdem speciei , cum tamen sint ab unitate maiori vel minori multiplicatione collecti . 
Et in hoc sermone forte manifesta est intentio dicentium ; omnia esse unum ab unius lucis perfectione ; et intentio dicentium ; ea , quae sunt multa , esse multa ab ipsius lucis diversa multiplicatione . 
; Cum autem corpora inferiora participant formam superiorum corporum , corpus inferius participatione eiusdem formae cum superiore corpore est receptivum motus ab eadem virtute motiva incorporali , a qua virtute motiva movetur corpus superius . 
Quapropter virtus incorporalis intelligentiae vel animae , quae movet sphaeram primam et supremam motu diurno , movet omnes sphaeras caelestes inferiores eodem diurno motu . 
Sed quanto inferiores fuerint , tanto debilius hunc motum recipiunt , quia quanto fuerit sphaera inferior , tanto est in ea lux prima corporalis minus pura et debilior . 
Licet autem elementa participent formam caeli primi , non tamen moventur a motore caeli primi motu diurno . 
Quamquam participant illa luce prima , non tamen oboediunt virtuti motivae primae , cum habeant istam lucem impuram , debilem , elongatam a puritate eius in corpore primo , et cum , habeant etiam densitatem materiae , quae est principium resistentiae et inoboedientiae . 
Putant tamen aliqui , quod sphaera ignis circumrotetur motu diurno , et significationem ipsius ponunt circumrotationem cometarum , et dicunt etiam hunc motum derivari usque in aquas maris , ita ut ex eo proveniat fluxus marium . 
Verumtamen omnes recte philosophantes terram ab hoc motu dicunt esse immunem . 
Eodem quoque modo sphaerae , quae sunt post sphaeram secundam , quae fere secundum computationem in sursum facta nominatur octava , quia participant formam illius , communicant omnes in motu suo , quem habent proprium praeter motum diurnum . 
Ipsae autem caelestes sphaerae , quia completae sunt , non receptibiles rarefactionis aut condensationis , lux in eis non inclinat partes materiae a centro , ut rarefaciat eas , vel ad centrum , ut condenset . 
Et propter hoc ipsae sphaerae caelestes non sunt receptibiles motus sursum aut deorsum , sed solummodo motus circularis a virtute motiva intellectiva , quae in sese aspectum corporaliter reverberans ipsas sphaeras corporali circulat revolutione . 
Ipsa autem elementa , quia incompleta , rarefactibilia et condensabilia , inclinat lumen , quod in eis est , aut a centro , ut rarefaciat , aut ad centrum , ut condenset . 
Et propter hoc ipsa sunt aut sursum aut deorsum naturaliter mobilia . 
In supremo autem corpore , quod est simplicissimum corporum , est reperire quattuor , scilicet formam , materiam , compositionem et compositum . 
- Forma autem , utpote simplicissima , unitatis obtinet locum . 
- Materia autem propter duplicem potentiam ipsius , susceptibilitatem scilicet impressionum et earundem receptibilitatem , et etiam propter densitatem , quae radicaliter est ipsius materiae , quae primo et principaliter accidit binario , binarii naturam merito sortitur . 
- Compositio vero ternarium in se tenet , quia in ea patet materia formata et forma materiata et ipsa compositionis proprietas , quae a materia et forma alia et tertia reperitur in unoquoque composito . 
- Et quod est compositum praeter haec tria proprium , sub numero quaternario comprehenditur . 
- Est ergo in primo corpore , in quo scilicet virtualiter cetera corpora sunt , quaternarius , et ideo radicaliter numerus ceterorum corporum non ultra denarium invenitur . 
Unitas namque formae et binarius materiae et ternarius compositionis et quaternarius compositi , cum aggregantur ; denarium constituunt . 
Propter hoc est denarius , numerus corporum sphaerarum mundi , quia sphaera elementorum licet dividatur in quattuor , una tamen est participatione naturae terrestris corruptibilis . 
Ex his patet , quod denarius sit numerus universitatis perfectus , quia omne totum et perfectum aliquid habet in se sicut formam et unitatem , et aliquid sicut materiam et binarium , et aliquid sicut compositionem et ternarium , et aliquid sicut compositum et quaternarium . 
Nec contingit ultra haec quattuor quintum addere . 
Quapropter omne totum et perfectum est decem . 
His autem manifestum est , quod solae quinque proportiones repertae in his quattuor numeris unum , duo , tria , quattuor aptantur compositioni et concordiae stabilienti omne compositum . 
Quapropter istae solae quinque proportiones concordes sunt in muscis modulationibus , gesticulationibus et rythmicis temporibus . 
Explicit tractatus de luce Lincolniensis . 
