Vt uos in uostris uoltis mercimoniis emundis uendundisque me laetum lucris adficere atque adiuuare in rebus omnibus , et ut res rationesque uostrorum omnium bene expedire uoltis peregrique et domi , bonoque atque amplo auctare perpetuo lucro quasque incepistis res quasque inceptabitis , et uti bonis uos uostrosque omnis nuntiis me adficere uoltis , ea adferam , ea ut nuntiem quae maxume in rem uostram communem sient ( nam uos quidem id iam scitis concessum et datum mi esse ab dis aliis , nuntiis praesim et lucro ) : haec ut me uoltis adprobare , adnitier lucrum ut perenne uobis semper suppetat , ita huic facietis fabulae silentium itaque aequi et iusti hic eritis omnes arbitri . 
Nunc quoiius iussu uenio et quam ob rem uenerim dicam simulque ipse eloquar nomen meum . 
Ioui iussu uenio : nomen Mercuriost mihi : pater huc me misit ad uos oratum meus ; tam etsi pro imperio uobis quod dictum foret scibat facturos , quippe qui intellexerat uereri uos se et metuere , ita ut aequom est Iouem ; uerum profecto hoc petere me precario a uobis iussit leniter dictis bonis . 
Etenim ille quoius huc iussu uenio , Iuppiter non minu quam uostrum quiuis formidat malum : humana matre natus , humano patre mirari non est aequom sibi si praetimet ; atque ego quoque etiam , qui Iouis sum filius , contagione mei patris metuo malum . 
Propterea pace aduenio et pacem ad uos fero : iustam rem et facilem esse oratam a uobis uolo , nam iustae ab iustis iustus sum orator datus . 
Nam iniusta ab iustis impetrari non decet , iusta autem ab iniustis petere insipientia est ; quippe illi iniqui ius ignorant neque tenent . 
Nunc iam huc animum omnes quae loquar aduortite . 
Debetis uelle quae uelimus : meruimus et ego et pater de uobis et re publica ; nam quid ego memorem ( ut alios in tragoediis uidi , Neptunum , Virtutem , Victoriam , Martem , Bellonam commemorare quae bona uobis fecissent ) quis benefactis meu pater , deorum regnator , architectust omnibus ? 
sed mos numquam ille illi fuit patri meo ut exprobraret quod bonis faceret boni ; gratum arbitratur esse id a uobis sibi meritoque uobis bona se facere quae facit . 
Nunc quam rem oratum huc ueni primum proloquar ; post argumentum huius eloquar tragoediae . 
Quid ? 
contraxistis frontem quia tragoediam dixi futuram hanc ? 
deu sum , commutauero . 
Eandem hanc , si uoltis , faciam iam ex tragoedia comoedia ut sit omnibus isdem uorsibus . 
Vtrum sit an non uoltis ? 
sed ego stultior , quasi nesciam uos uelle , qui diuos siem . 
Teneo quid animi uostri super hac re siet : faciam ut commixta sit ; sit tragicomoedia ; nam me perpetuo facere ut sit comoedia , reges quo ueniant et di , non par arbitror . 
Quid igitur ? 
quoniam hic seruos quoque partis habet , faciam sit , proinde ut dixi , tragicomoedia . 
Nunc hoc me orare a uobis iussit Iuppiter ut conquistores singula in subsellia eant per totam caueam spectatoribus , si quoi fauitores delegatos uiderint , ut is in cauea pignus capiantur togae ; siue qui ambissent palmam his histrionibus seu quoiquam artifici ( seu per scriptas litteras seu qui ipse ambisset seu per internuntium ) , siue adeo aediles perfidiose quoi duint , sirempse legem iussit esse Iuppiter , quasi magistratum sibi alteriue ambiuerit . 
Virtute dixit uos uictores uiuere , non ambitione neque perfidia : qui minus eadem histrioni sit lex quae summo uiro ? 
uirtute ambire oportet , non fauitoribus . 
Sat habet fauitorum semper qui recte facit , si illis fides est quibus est ea res in manu . 
Hoc quoque etiam mihi in mandatis is dedit ut conquistores fierent histrionibus : qui sibi mandasset delegati ut plauderent quiue quo placeret alter fecisset minus , eius ornamenta et corium uti conciderent . 
Mirari nolim uos quapropter Iuppiter nunc histriones curet ; ne miremini : ipse hanc acturust Iuppiter comoediam . 
Quid ? 
admiratin estis ? 
quasi uero nouom nunc proferatur Iouem facere histrioniam ; etiam , histriones anno quom in proscaenio hic Iouem inuocarunt , uenit , auxilio is fuit . 
Praeterea certo prodit in tragoedia . 
Hanc fabulam , inquam , hic Iuppiter hodie ipse aget et ego una cum illo . 
Nunc uos animum aduortite , dum huius argumentum eloquar comoediae . 
Haec urbs est Thebae . 
In illisce habitat aedibus Amphitruo , natus Argis ex Argo patre , quicum Alcumena est nupta , Electri filia . 
Is nunc Amphitruo praefectust legionibus , nam cum Telobois bellum est Thebano poplo . 
Is priu quam hinc abiit ipsemet in exercitum , grauidam Alcumenam fecit uxorem suam . 
Nam ego uos nouisse credo iam ut sit pater meus , quam liber harum rerum multarum siet quantusque amator siet quod complacitum est semel . 
Is amare occepit Alcumenam clam uirum usuramque eiius corporis cepit sibi , et grauidam fecit is eam compressu suo . 
Nunc de Alcumena ut rem teneatis rectius , utrimque est grauida , et ex uiro et ex summo Ioue . 
Et meu pater nunc intus hic cum illa cubat , et haec ob eam rem nox est facta longior , dum cum illa quacum uolt uoluptatem capit ; sed ita adsimulauit se , quasi Amphitruo siet . 
Nunc ne hunc ornatum uos meum admiremini , quod ego huc processi sic cum seruili schema : ueterem atque antiquam rem nouam ad uos proferam , propterea ornatus in nouom incessi modum . 
Nam meu pater intus nunc est eccum Iuppiter ; in Amphitruonis uortit sese imaginem omnesque eum esse censent serui qui uident : ita uorsipellem se facit quando lubet . 
Ego serui sumpsi Sosiae mi imaginem , qui cum Amphitruone abiuit hinc in exercitum , ut praeseruire amanti meo possem patri atque ut ne qui essem familiares quaererent , uorsari crebro hic quom uiderent me domi ; nunc , quom esse credent seruom et conseruom suom , hau quisquam quaeret qui siem aut quid uenerim . 
Pater nunc intus suo animo morem gerit : cubat complexus quoiius cupiens maxume est ; quae illi ad legionem facta sunt memorat pater meus Alcumenae : illa illum censet uirum suom esse , quae cum moecho est . 
Ibi nunc meu pater memorat legiones hostium ut fugauerit , quo pacto sit donis donatus plurumis . 
Ea dona quae illic Amphitruoni sunt data apstulimus : facile meu pater quod uolt facit . 
Nunc hodie Amphitruo ueniet huc ab exercitu et seruos , quoiius ego fero hanc imaginem . 
Nunc internosse ut nos possitis facilius , ego has habebo usque hic in petaso pinnulas ; tum meo patri autem torulus inerit aureus sub petaso : id signum Amphitruoni non erit . 
Ea signa nemo homo horum familiarium uidere poterit : uerum uos uidebitis . 
Sed Amphitruonis illi est seruos Sosia : a portu illic nunc huc cum lanterna aduenit . 
Abigam iam ego illunc aduenientem ab aedibus . 
Adeste : erit operae pretium spectantibus Iouem et Mercurium facere hic histrioniam . 
Qui me alter est audacior homo aut qui confidentior , iuuentutis mores qui sciam , qui hoc noctis solus ambulem ? 
quid faciam nunc si tresuiri me in carcerem compegerint ? 
ind cras quasi e promptaria cella depromar ad flagrum , nec caussam liceat dicere mihi , neque in ero quicquam auxili siet , nec quisquam sit quin me omnes esse dignum deputent . 
Ita quasi incudem me miserum homines octo ualidi caedant : ita peregre adueniens hospitio puplicitus accipiar . 
Haec eri inmodestia coegit me , qui hoc noctis a portu ingratiis excitauit . 
Nonne idem huc luci me mittere potuit ? 
opulento homini hoc seruitus dura est , hoc magi miser est diuiti seruos : noctesque diesque adsiduo satis superque est quod facto aut dicto adest opus , quietu ne sis . 
Ipse dominu diues operis , laboris expers , quodquomque homini accidit lubere , posse retur : aequom esse putat , non reputat labori quid sit , nec aequom anne iniquom imperet cogitabit . 
Ergo in seruitute expetunt multa iniqua : habendum et ferundum hoc onust cum labore . 
Satiust me queri illo modo seruitutem : hodie qui fuerim liber , eum nunc potiuit pater seruitutis ; hic qui uerna natust queritur . 
Sum uero uerna uerbero : numero mihi in mentem fuit dis aduenientem gratias pro meritis agere atque adloqui ? 
ne illi edepol si merito meo referre studeant gratiam , aliquem hominem adlegent qui mihi aduenienti os occillet probe , quoniam bene quae in me fecerunt ingrata ea habui atque inrita . 
Facit ille quod uolgo hau solent , ut quid se sit dignum sciat . 
Quod numquam opinatus fui neque alius quisquam ciuium sibi euenturum , id contigit , ut salui poteremur domi . 
Victores uictis hostibus legiones reueniunt domum , duello exstincto maxumo atque internecatis hostibus . 
Quod multa Thebano poplo acerba obiecit funera , id ui et uirtute militum uictum atque expugnatum oppidum est imperio atque auspicio mei eri Amphitruonis maxume . 
Praedaque agroque adoriaque adfecit popularis suos regique Thebano Creoni regnum stabiliuit suom . 
Me a portu praemisit domum ut haec nuntiem uxori suae , ut gesserit rem publicam ductu , imperio , auspicio suo . 
Ea nunc meditabor quo modo illi dicam , quom illo aduenero . 
Si dixero mendacium , solens meo more fecero . 
Nam quom pugnabant maxume , ego tum fugiebam maxume ; uerum quasi adfuerim tamen simulabo atque audita eloquar . 
Sed quo modo et uerbis quibus me deceat fabularier , prius ipse mecum etiam uolo hic meditari . 
Sic hoc proloquar . 
Principio ut illo aduenimus , ubi primum terram tetigimus , continuo Amphitruo delegit uiros primorum principes ; eos legat , Telobois iubet sententiam ut dicant suam : si sine ui et sine bello uelint rapta et raptores tradere , si quae asportassent reddere , se exercitum extemplo domum redducturum , abituros agro Argiuos , pacem atque otium dare illis ; sin aliter sient animati neque dent quae petat , sese igitur summa ui uirisque eorum oppidum oppugnassere . 
Haec ubi Telobois ordine iterarunt quos praefecerat Amphitruo , magnanimi uiri freti uirtute et uiribus superbe nimi ferociter legatos nostros increpant , respondent bello se et suos tutari posse , proinde uti propere suis de finibus exercitus deducerent . 
Haec ubi legati pertulere , Amphitruo castris ilico producit omnem exercitum . 
Contra Teloboae ex oppido legiones educunt suas nimi pulchris armis praeditas . 
Postquam utrimque exitum est maxuma copia , dispertiti uiri , dispertiti ordines , nos nostras more nostro et modo instruximus legiones , item hostes contra legiones suas instruont . 
Deinde utrique imperatores in medium exeunt , extra turbam ordinum conloquontur simul . 
Conuenit , uicti utri sint eo proelio , urbem , agrum , aras , focos seque uti dederent . 
Postquam id actum est , tubae contra utrimque occanunt , consonat terra , clamorem utrimque ecferunt . 
Imperator utrimque , hinc et illinc , Ioui uota suscipere , utrimque hortari exercitum . 
tum pro se quisque id quod quisque potest et ualet edit , ferro ferit , tela frangunt , boat caelum fremitu uirum , ex spiritu atque anhelitu nebula constat , cadunt uolneris ui et uirium . 
Denique , ut uoluimus , nostra superat manus : hostes crebri cadunt , nostri contra ingruont . 
Vicimus ui feroces . 
Sed fugam in se tamen nemo conuortitur nec recedit loco quin statim rem gerat ; animam amittunt prius quam loco demigrent : quisque ut steterat iacet optinetque ordinem . 
Hoc ubi Amphitruo erus conspicatus est , ilico equites iubet dextera inducere . 
Equites parent citi : ab dextera maxumo cum clamore inuolant impetu alacri , foedant et proterunt hostium copias iure iniustas . 
Numquam etiam quicquam adhuc uerborum est prolocutus perperam : namque ego fui illi in re praesenti et meu quom pugnatum est pater . 
Perduelles penetrant se in fugam ; ibi nostris animus additust : uortentibus Telobois telis complebantur corpora ipsusque Amphitruo regem Pterelam sua optruncauit manu . 
Haec illist pugnata pugna usque a mani ad uesperum ( hoc adeo hoc commemini magi quia illo die inpransus fui ) , sed proelium id tandem diremit nox interuentu suo . 
Postridie in castra ex urbe ad nos ueniunt flentes principes : uelatis manibus orant ignoscamus peccatum suom , deduntque se , diuina humanaque omnia , urbem et liberos in dicionem atque in arbitratum cuncti Thebano poplo . 
Post ob uirtutem ero Amphitruoni patera donata aurea est , qui Pterela potitare rex est solitus . 
Haec sic dicam erae . 
Nunc pergam eri imperium exsequi et me domum capessere . 
Attat , illic huc iturust . 
Ibo ego illic obuiam , neque ego hunc hominem huc hodie ad aedis has sinam umquam accedere ; quando imago est huiius in me , certum est hominem eludere . 
Et enim uero quoniam formam cepi huius in med et statum , decet et facta moresque huius habere me similis item . 
Itaque me malum esse oportet , callidum , astutum admodum , atque hunc telo suo sibi , malitia , a foribus pellere . 
Sed quid illuc est ? 
caelum aspectat . 
Opseruabo quam rem agat . 
Certe edepol , si quicquamst aliud quod credam aut certo sciam , credo ego hac noctu Nocturnum obdormiuisse ebrium . 
Nam neque se Septentriones quoquam in caelo commouent , neque se Luna quoquam mutat atque uti exorta est semel , nec Iugulae neque Vesperugo neque Vergiliae occidunt . 
Ita statim stant signa , neque nox quoquam concedit die . 
Perge , Nox , ut occepisti ; gere patri morem meo : optumo optume optumam operam das , datam pulchre locas . 
Neque ego hac nocte longiorem me uidisse censeo , nisi item unam , uerberatus quam pependi perpetem ; eam quoque edepol etiam multo haec uicit longitudine . 
Credo edepol equidem dormire Solem atque adpotum probe ; mira sunt nisi inuitauit sese in cena plusculum . 
Ain uero , uerbero ? 
deos esse tui similis putas ? 
ego pol te istis tuis pro dictis et male factis , furcifer , accipiam ; modo sis ueni huc : inuenies infortunium . 
Vbi sunt isti scortatores qui soli inuiti cubant ? 
haec nox scita est exercendo scorto conducto male . 
Meu pater nunc pro huius uerbis recte et sapienter facit , qui complexus cum Alcumena cubat amans , animo opsequens . 
Ibo ut erus quod imperauit Alcumenae nuntiem . 
Sed quis hic est homo quem ante aedis uideo hoc noctis ? 
non placet . 
Nullust hoc metuculosus aeque . 
Mi in mentem uenit , illic homo hodie hoc denuo uolt pallium detexere . 
Timet homo : deludam ego illum . 
Perii , dentes pruriunt ; certe aduenientem hic me hospitio pugneo accepturus est . 
Credo misericors est : nunc propterea quod me meus erus fecit ut uigilarem , hic pugnis faciet hodie ut dormiam . 
Oppido interii . 
Opsecro hercle , quantus et quam ualidus est ! 
Clare aduorsum fabulabor , auscultet hic quae loquar ; igitur magi modum maiorem in sese concipiet metum . 
Agite , pugni , iam diu est quod uentri uictum non datis . 
iam pridem uidetur factum heri quod homines quattuor in soporem conlocastis nudos . 
Formido male ne ego hic nomen meum commutem et Quintus fiam e Sosia ; quattuor uiros sopori se dedisse hic autumat : metuo ne numerum augeam illum . 
em nunciam ergo : sic uolo . 
Cingitur : certe expedit se . 
Non feret quin uapulet . 
Quis homo ? 
Quisquis homo huc profecto uenerit , pugnos edet . 
Apage , non placet me hoc noctis esse : cenaui modo ; proin tu istam cenam largire , si sapis , essurientibus . 
Hau malum huic est pondus pugno . 
Perii , pugnos ponderat . 
Quid si ego illum tractim tangam , ut dormiat ? 
Seruaueris , nam continuas has tris noctes peruigilaui . 
Pessumest , facimus nequiter , ferire malam male discit manus ; alia forma esse oportet quem tu pugno legeris . 
Illic homo me interpolabit meumque os finget denuo . 
Exossatum os esse oportet quem probe percusseris . 
Mirum ni hic me quasi murenam exossare cogitat . 
Vltro istunc qui exossat homines ! 
perii si me aspexerit . 
Olet homo quidam malo suo . 
Ei , numnam ego obolui ? 
Atque hau longe abesse oportet uerum longe hinc afuit . 
Illic homo superstitiosust . 
Gestiunt pugni mihi . 
Si in me exerciturus , quaeso in parietem ut primum domes . 
Vox mi ad auris aduolauit . 
Ne ego homo infelix fui qui non alas interuelli : uolucrem uocem gestito . 
Illic homo a me sibi malam rem arcessit iumento suo . 
Non equidem ullum habeo iumentum . 
Onerandus est pugnis probe . 
Lassus sum hercle e naui , ut uectus huc sum : etiam nunc nauseo ; uix incedo inanis , ne ire posse cum onere existumes . 
Certe enim hic nescioquis loquitur . 
Saluos sum , non me uidet : " nescioquem " loqui autumat ; mihi certo nomen Sosiaest . 
Hinc enim mihi dextra uox auris , ut uidetur uerberat . 
Metuo , uocis ne uicem hodie hic uapulem , quae hunc uerberat . 
Optume eccum incedit ad me . 
Timeo , totus torpeo . 
Non edepol nunc ubi terrarum sim scio , si quis roget , neque miser me commouere possum prae formidine . 
Ilicet : mandata eri perierunt una et Sosia . 
Verum certumst confidenter hominem contra conloqui , qui possim uideri huic fortis , a me ut apstineat manum . 
Quo ambulas tu qui Volcanum in cornu conclusum geris ? 
Quid id exquiris tu qui pugnis os exossas hominibus ? 
Seruosne an liber ? 
Vtquomque animo conlibitum est meo . 
Ain uero ? 
Aio enim uero . 
Verbero . 
Mentire nunc . 
At iam faciam ut uerum dicas dicere . 
Quid eo est opus ? 
Possum scire quo profectus , quoius sis aut quid ueneris ? 
Huc eo . 
Eri sum seruos . 
Numquid nunc es certior ? 
Ego tibi istam hodie , sceleste , comprimam linguam . 
Hau potes : bene pudiceque adseruatur . 
Pergin argutarier ? 
quid apud hasce aedis negoti est tibi ? 
Immo quid tibi est ? 
Rex Creo uigiles nocturnos singulos semper locat . 
facit : quia nos eramus peregri , tutatust domi ; at nunc abi sane , aduenisse familiaris dicito . 
Nescio quam tu familiaris sis : nisi actutum hinc abis , familiaris , accipiere faxo hau familiariter . 
Hic , inquam , habito ego atque horunc sum . 
At scin quo modo ? 
faciam ego hodie te superbum , nisi hinc abis . 
Quonam modo ? 
Auferere , non abibis , si ego fustem sumpsero . 
Quin me esse huiiuis familiai familiarem praedico . 
Vide sis quam mox uapulare uis , nisi actutum hinc abis Tun domo prohibere peregre me aduenientem postulas ? 
Haecine tua domust ? 
Ita inquam . 
Quis erus est igitur tibi ? 
Amphitruo , qui nunc praefectust Thebanis legionibus , quicum nupta est Alcumena . 
Quid ais ? 
quid nomen tibi est ? 
Sosiam uocant Thebani , Dauo prognatum patre . 
Ne tu istic hodie malo tuo compositis mendaciis aduenisti , audaciai columen , consutis dolis . 
Immo equidem tunicis consutis huc aduenio , non dolis . 
At mentiris etiam : certo pedibus , non tunicis uenis . 
Ita profecto . 
Nunc profecto uapula ob mendacium . 
Non edepol uolo profecto . 
At pol profecto ingratiis . 
Hoc quidem " profecto " certum est , non est arbitrarium . 
Tuam fidem opsecro . 
Tun te audes Sosiam esse dicere , qui ego sum ? 
Perii . 
Parum etiam , praeut futurum est , praedicas . 
Quoius nunc es ? 
Tuo , nam pugnis usu fecisti tuom . 
Pro fidem , Thebani ciues ! 
Etiam clamas , carnufex ? 
loquere , quid uenisti ? 
Vt esset quem tu pugnis caederes . 
Quoius es ? 
Amphitruonis , inquam , Sosia . 
ergo istoc magis , quia uaniloquos , uapulabis : ego sum , non tu , Sosia . 
Ita di faciant , ut tu potius sis atque ego te ut uerberem . 
Etiam muttis ? 
Iam tacebo . 
Quis tibi erust ? 
Quem tu uoles . 
Quid igitur ? 
qui nunc uocare ? 
Nemo nisi quem iusseris . 
Amphitruonis te esse aiebas Sosiam . 
Peccaueram , nam Amphitruonis socium ne me esse uolui dicere . 
Scibam equidem nullum esse nobis nisi me seruom Sosiam . 
Fugit te ratio . 
Vtinam istuc pugni fecissent tui . 
Ego sum Sosia ille quem tu dudum esse aiebas mihi . 
Opsecro ut per pacem liceat te adloqui , ut ne uapulem . 
Immo indutiae parumper fiant , si quid uis loqui . 
Non loquar nisi pace facta , quando pugnis plus uales . 
Dicito quid uis , non nocebo . 
Tuae fide credo ? 
Meae . 
Quid si falles ? 
Tum Mercurius Sosiae iratus siet . 
Animum aduorte . 
Nunc licet mi libere quiduis loqui . 
Amphitruonis ego sum seruos Sosia . 
Etiam denuo ? 
Pacem feci , foedus feci . 
Vera dico . 
Vapula . 
Vt lubet quid tibi lubet fac , quoniam pugnis plus uales ; uerum , utut es facturus , hoc quidem hercle hau reticebo tamen . 
Tu me uiuos hodie numquam facies quin sim Sosia . 
Certe edepol tu me alienabis numquam quin noster siem ; nec praesente nobis alius quisquamst seruos Sosia . 
Qui cum Amphitruone hinc una iueram in exercitum . 
Hic homo sanus non est . 
Quod mihi praedicas uitium , id tibi est . 
Quid , malum , non sum ego seruos Amphitruonis Sosia ? 
nonne hac noctu nostra nauis huc ex portu Persico uenit , quae me aduexit ? 
non me huc erus misit meus ? 
nonne ego nunc sto ante aedis nostras ? 
non mi est lanterna in manu ? 
non loquor , non uigilo ? 
nonne hic homo modo me pugnis contudit ? 
fecit hercle , nam etiam mi misero nunc malae dolent . 
Quid igitur ego dubito , aut qur non intro eo in nostram domum ? 
Quid , domum uostram ? 
Ita enim uero . 
Quin quae dixisti modo omnia ementitus : equidem Sosia Amphitruoni sum . 
Nam noctu hac soluta est nauis nostra e portu Persico , et ubi Pterela rex regnauit oppidum expugnauimus , et legiones Teloboarum ui pugnando cepimus , et ipsus Amphitruo optruncauit regem Pterelam in proelio . 
Egomet mihi non credo , quom illaec autumare illum audio ; hic quidem certe quae illic sunt res gestae memorat memoriter . 
Sed quid ais ? 
quid Amphitruoni a Telobois est datum ? 
Pterela rex qui potitare solitus est patera aurea . 
Elocutus est . 
Vbi patera nunc est ? 
Est in cistula ; Amphitruonis opsignata signo est . 
Signi dic quid est ? 
Cum quadrigis Sol exoriens . 
Quid me captas , carnufex ? 
Argumentis uicit , aliud nomen quaerundum est mihi . 
Nescio unde haec hic spectauit . 
Iam ego hunc decipiam probe ; nam quod egomet solus feci , nec quisquam alius adfuit , in tabernaclo , id quidem hodie numquam poterit dicere . 
Si tu Sosia es , legiones quom pugnabant maxume , quid in tabernaclo fecisti ? 
uictus sum si dixeris . 
Cadus erat uini , inde impleui hirneam . 
Ingressust uiam . 
Eam ego , ut matre fuerat natum , uini eduxi meri . 
Factumst illud , ut ego illic uini hirneam ebiberim meri . 
Mira sunt nisi latuit intus illic in illac hirnea . 
Quid nunc ? 
uincon argumentis te non esse Sosiam ? 
Tu negas med esse ? 
Quid ego ni negem , qui egomet siem ? 
Per Iouem iuro med esse neque me falsum dicere . 
At ego per Mercurium iuro tibi Iouem non credere ; nam iniurato scio plus credet mihi quam iurato tibi . 
Quis ego sum saltem , si non sum Sosia ? 
te interrogo . 
Vbi ego Sosia nolim esse , tu esto sane Sosia ; nunc , quando ego sum , uapulabis , ni hinc abis , ignobilis . 
Certe edepol , quom illum contemplo et formam cognosco meam , quem ad modum ego sum ( saepe in speculum inspexi ) , nimi similest mei ; itidem habet petasum ac uestitum : tam consimilest atque ego ; sura , pes , statura , tonsus , oculi , nasum uel labra , malae , mentum , barba , collus : totus . 
Quid uerbis opust ? 
si tergum cicatricosum , nihil hoc similist similius . 
Sed quom cogito , equidem certo idem sum qui semper fui . 
Noui erum , noui aedis nostras ; sane sapio et sentio . 
Non ego illi optempero quod loquitur . 
Pultabo fores . 
Quo agis te ? 
Domum . 
Quadrigas si nunc inscendas Iouis atque hinc fugias , ita uix poteris ecfugere infortunium . 
Nonne erae meae nuntiare quod erus meu iussit licet ? 
Tuae si quid uis nuntiare : hanc nostram adire non sinam . 
Nam si me inritassis , hodie lumbifragium hinc auferes . 
Abeo potius . 
Di inmortales , opsecro uostram fidem , ubi ego perii ? 
ubi immutatus sum ? 
ubi ego formam perdidi ? 
an egomet me illic reliqui , si forte oblitus fui ? 
nam hicquidem omnem imaginem meam , quae antehac fuerat , possidet . 
Viuo fit quod numquam quisquam mortuo faciet mihi . 
Ibo ad portum atque haec uti sunt facta ero dicam meo ; nisi etiam is quoque me ignorabit : quod ille faxit Iuppiter , ut ego hodie raso capite caluos capiam pilleum . 
prospere hoc hodie operis processit mihi : amoui a foribus maxumam molestiam , patri ut liceret tuto illam amplexarier . 
Iam ille illuc ad erum quom Amphitruonem aduenerit , narrabit seruom hinc sese a foribus Sosiam amouisse ; ille adeo illum mentiri sibi credet , neque credet huc profectum , ut iusserat . 
Erroris ambo ego illos et dementiae complebo atque Amphitruonis omnem familiam , adeo usque satietatem dum capiet pater illius quam amat . 
Igitur demum omnes scient quae facta . 
Denique Alcumenam Iuppiter rediget antiquam coniugi in concordiam . 
Nam Amphitruo actutum uxori turbas conciet atque insimulabit eam probri ; tum meu pater eam seditionem illi in tranquillum conferet . 
Nunc de Alcumena dudum quo dixi minus , hodie illa pariet filios geminos duos : alter decumo post mense nascetur puer quam seminatust , alter mense septumo ; eorum Amphitruonis alter est , alter Iouis : uerum minori puero maior est pater , minor maiori . 
Iamne hoc scitis quid siet ? 
sed Alcumenai huius honoris gratia pater curauit uno ut fetu fieret , uno ut labore apsoluat aerumnas duas et ne in suspicione ponatur stupri et clandestina ut celetur consuetio . 
Quamquam , ut iam dudum dixi , resciscet tamen Amphitruo rem omnem . 
Quid igitur ? 
nemo id probro profecto ducet Alcumenae ; nam deum non par uidetur facere , delictum suom suamque ut culpam expetere in mortalem ut sinat . 
Orationem comprimam : crepuit foris . 
Amphitruo subditiuos eccum exit foras cum Alcumena uxore usuraria . 
uale , Alcumena , cura rem communem , quod facis ; atque imperce quaeso : menses iam tibi esse actos uides . 
Mihi necesse est ire hinc ; uerum quod erit natum tollito . 
Quid istuc est , mi uir , negoti quod tu tam subito domo abeas ? 
Edepol hau quod tui me neque domi distaedeat ; sed ubi summus imperator non adest ad exercitum , citius quod non facto est usus fit quam quod facto est opus . 
Nimis hic scitust sycophanta , qui quidem meu sit pater . 
Opseruatote , ut quam blande mulieri palpabitur . 
Ecastor te experior quanti facias uxorem tuam . 
Satin habes si feminarum nulla est quam aeque diligam ? 
Edepol ne illa si istis rebus te sciat operam dare , ego faxim ted Amphitruonem esse malis quam Iouem . 
Experiri istuc mauellem me quam mi memorarier . 
Prius abis quam lectus ubi cubuisti concaluit locus . 
Heri uenisti media nocte , nunc abis . 
Hoccin placet ? 
Accedam atque hanc appellabo et subparasitabor patri . 
Numquam edepol quemquam mortalem credo ego uxorem suam sic ecflictim amare , proinde ut hic te ecflictim deperit . 
Carnufex , non ego te noui ? 
abin e conspectu meo ? 
quid tibi hanc curatio est rem , uerbero , aut muttitio ? 
quoii ego iam hoc scipione Ah noli . 
Muttito modo . 
Nequiter paene expediuit prima parasitatio . 
Verum quod tu dicis , mea uxor , non te mi irasci decet . 
Clanculum abii : a legione operam hanc surrupui tibi , ex me primo ut prima scires rem ut gessissem publicam . 
Ea tibi omnia enarraui . 
Nisi te amarem plurumum , non facerem . 
facitne ut dixi ? 
timidam palpo percutit . 
Nunc , ne legio persentiscat , clam illuc redeundum est mihi , ne me uxorem praeuortisse dicant prae re publica . 
Lacrumantem ex abitu concinnas tu tuam uxorem . 
Tace , ne corrumpe oculos , redibo actutum . 
Id " actutum " diu est . 
Non ego te hic lubens relinquo neque abeo aps te . 
Sentio , nam qua nocte ad me uenisti , eadem abis . 
Qur me tenes ? 
tempus est : exire ex urbe priu quam lucescat uolo . 
Nunc tibi hanc pateram , quae dono mi illi ob uirtutem data est , Pterela rex qui potitauit , quem ego mea occidi manu , Alcumena , tibi condono . 
Facis ut alias res soles . 
Ecastor condignum donum , qualest qui donum dedit . 
Immo sic : condignum donum , qualest quoi dono datumst . 
Pergin autem ? 
nonne ego possum , furcifer , te perdere ? 
Noli amabo , Amphitruo , irasci Sosiae caussa mea . 
Faciam ita ut uis . 
Ex amore hic admodum quam saeuos est . 
Numquid uis ? 
Vt quom apsim me ames , me tuam te apsenti tamen . 
Eamus , Amphitruo . 
Lucescit hoc iam . 
Abi prae , Sosia ; iam ego sequar . 
Numquid uis ? 
Etiam : ut actutum aduenias . 
Licet , prius tua opinione hic adero : bonum animum habe . 
Nunc te , nox , quae me mansisti , mitto ut concedas die , ut mortalis inlucescat luce clara et candida . 
Atque quanto , nox , fuisti longior hac proxuma , tanto breuior dies ut fiat faciam , ut aeque disparet et dies e nocte accedat . 
Ibo et Mercurium supsequar . 
Age i tu secundum . 
Sequor , supsequor te . 
Scelestissumum te arbitror . 
Nam quamobrem ? 
Quia id quod neque est neque fuit neque futurum est mihi praedicas . 
Eccere , iam tuatim facis , ut tuis nulla apud te fides sit . 
Quid est ? 
quo modo ? 
iam quidem hercle ego tibi istam scelestam , scelus , linguam apscidam . 
Tuos sum , proinde ut commodumst et lubet quidque facias ; tamen quin loquar haec uti facta sunt hic , numquam ullo modo me potes deterrere . 
Scelestissume , audes mihi praedicare id , domi te esse nunc qui hic ades ? 
Vera dico . 
Malum quod tibi di dabunt , atque ego hodie dabo . 
Istuc tibist in manu , nam tuos sum . 
Tun me , uerbero , audes erum ludificari ? 
Tune id dicere audes , quod nemo umquam homo antehac uidit nec potest fieri , tempore uno homo idem duobus locis ut simul sit ? 
Profecto ut loquor res ita est . 
Iuppiter te perdat . 
Quid mali sum , ere , tua ex re promeritus ? 
Rogasne , inprobe , etiam qui ludos facis me ? 
Merito maledicas mihi , si id ita factum est . 
Verum hau mentior , resque uti facta dico . 
Homo hic ebrius est , ut opinor . 
Vtinam ita essem . 
Optas quae facta . 
Egone ? 
Tu istic . 
Vbi bibisti ? 
Nusquam equidem bibi . 
Quid hoc sit hominis ? 
Equidem deciens dixi : domi ego sum , inquam , ecquid audis ? 
et apud te adsum Sosia idem . 
Satin hoc plane , satin diserte , ere , nunc uideor tibi locutus esse ? 
Vah , apage te a me . 
Quid est negoti ? 
Pestis te tenet . 
Nam qur istuc dicis ? 
equidem ualeo et saluos sum recte , Amphitruo . 
At te ego faciam hodie proinde ac meritus es , ut minu ualeas et miser sis , saluo domum si rediero : iam sequere sis , erum qui ludificas dictis delirantibus , qui quoniam eru quod imperauit neglexisti persequi , nunc uenis etiam ultro inrisum dominum : quae neque fieri possunt neque fando umquam accepit quisquam profers , carnufex quoius ego hodie in tergum istaec faxo expetant mendacia . 
Amphitruo , miserruma istaec miseria est seruo bono , apud erum qui uera loquitur , si id ui uerum uincitur . 
Quo id , malum , pacto potest nam ( mecum argumentis puta ) fieri , nunc uti tu et hic sis et domi ? 
id dici uolo . 
Sum profecto et hic et illic . 
Hoc quoiuis mirari licet . 
Neque tibi istuc mirum mirum magi uidetur quam mihi . 
Quo modo ? 
Nihilo , inquam , mirum magi tibi istuc quam mihi ; neque , ita me di ament , credebam primo mihimet Sosiae , donec Sosia illic egomet fecit sibi uti crederem . 
Ordine omne , uti quidque actum est , dum apud hostis sedimus , edissertauit . 
Tum formam una apstulit cum nomine . 
Neque lact lactis magis est simile quam ille ego similest mei . 
Nam ut dudum ante lucem a portu me praemisisti domum Quid igitur ? 
Priu multo ante aedis stabam quam illo adueneram . 
Quas , malum , nugas ? 
satin tu sanus es ? 
Sic sum ut uides . 
Huic homini nescioquid est mali mala obiectum manu , postquam a me abiit . 
Fateor , nam sum optusus pugnis pessume . 
Quis te uerberauit ? 
Egomet memet , qui nunc sum domi . 
Caue quicquam , nisi quod rogabo te , mihi responderis . 
Omnium primum iste qui sit Sosia , hoc dici uolo . 
Tuos est seruos . 
Mihi quidem uno te plus etiam est quam uolo , neque postquam sum natus habui nisi te seruom Sosiam . 
At ego nunc , Amphitruo , dico : Sosiam seruom tuom praeter me alterum , inquam , adueniens faciam ut offendas domi , Dauo prognatum patre eodem quo ego sum , forma , aetate item qua ego sum . 
Quid opust uerbis ? 
geminus Sosia hic factust tibi . 
Nimia memoras mira . 
Sed uidistin uxorem meam ? 
Quin intro ire in aedis numquam licitum est . 
Quis te prohibuit ? 
Sosia ille quem iam dudum dico , is qui me contudit . 
Quis istic Sosia est ? 
Ego , inquam . 
Quotiens dicendum est tibi ? 
Sed quid ais ? 
num obdormiuisti dudum ? 
Nusquam gentium . 
Ibi forte istum si uidisses quendam in somnis Sosiam . 
Non soleo ego somniculose eri imperia persequi . 
Vigilans uidi , uigilans nunc ut uideo , uigilans fabulor , uigilantem ille me iam dudum uigilans pugnis contudit . 
Quis homo ? 
Sosia , inquam , ego ille . 
Quaeso , nonne intellegis ? 
Qui , malum , intellegere quisquam potis est ? 
ita nugas blatis . 
Verum actutum nosces , quom illum nosces seruom Sosiam . 
Sequere hac igitur me , nam mi istuc primum exquisito est opus . 
Sed uide ex naui ecferantur quae imperaui iam omnia . 
Et memor sum et diligens , ut quae imperes compareant ; non ego cum uino simitu ebibi imperium tuom . 
Vtinam di faxint infecta dicta re eueniant tua . 
Satin parua res est uoluptatum in uita atque in aetate agunda praequam quod molestum est ? 
ita quoiq comparatum est in aetate hominum ; ita dis est placitum , uoluptatem ut maeror comes consequatur : quin incommodi plus malique ilico adsit , boni si optigit quid . 
Nam ego id nunc experior domo atque ipsa de me scio , quoi uoluptas parumper datast dum uiri mi potestas uidendi fuit noctem unam modo ; atque is repente abiit a me hinc ante lucem . 
Sola hic mi nunc uideor , quia ille hinc abest quem ego amo praeter omnis . 
Plus aegri ex abitu uiri , quam ex aduentu uoluptati cepi . 
Sed hoc me beat saltem , quom perduellis uicit et domum laudis compos reuenit : id solacio est . 
Apsit , dum modo laude parta domum recipiat se ; feram et perferam usque abitum eiius animo forti atque offirmato , id modo si mercedis datur mi , ut meus uictor uir belli clueat . 
Satis mi esse ducam . 
Virtus praemium est optumum ; uirtus omnibus rebus anteit profecto : libertas , salus , uita , res et parentes , patria et prognati tutantur , seruantur : uirtus omnia in sese habet , omnia adsunt bona quem penest uirtus . 
Edepol me uxori exoptatum credo aduenturum domum , quae me amat , quam contra amo , praesertim re gesta bene , uictis hostibus : quos nemo posse superari ratust , eos auspicio meo atque ductu primo coetu uicimus . 
Certe enim med illi expectatum optato uenturum scio . 
Quid ? 
me non rere expectatum amicae uenturum meae ? 
Meu uir hicquidem est . 
Sequere hac tu me . 
Nam quid ill reuortitur qui dudum properare se aibat ? 
an ille me temptat sciens atque id se uolt experiri , suom abitum ut desiderem ? 
ecastor med haud inuita se domum recipit suam . 
Amphitruo , redire ad nauem meliust nos . 
Qua gratia ? 
Quia domi daturus nemo est prandium aduenientibus . 
Qui tibi nunc istuc in mentemst ? 
Quia enim sero aduenimus . 
Qui ? 
Quia Alcumenam ante aedis stare saturam intellego . 
Grauidam ego illanc hic reliqui quom abeo . 
Ei perii miser . 
Quid tibi est ? 
Ad aquam praebendam commodum adueni domum , decumo post mense , ut rationem te dictare intellego . 
Bono animo es . 
Scin quam bono animo sim ? 
si situlam cepero , numquam edepol tu mihi diuini creduis post hunc diem , ni ego illi puteo , si occepso , animam omnem intertraxero . 
Sequere hac me modo ; alium ego isti rei adlegabo , ne time . 
Magi nunc me meum officium facere , si huic eam aduorsum , arbitror . 
Amphitruo uxorem salutat laetus , speratam suam , quam omnium Thebis uir unam esse optumam diiudicat , quamque adeo ciues Thebani uero rumiferant probam . 
Valuistin usque ? 
exspectatum aduenio ? 
Hau uidi magis . 
Exspectatum eum salutat magis hau quicquam quam canem . 
Et quom grauidam et quom te pulchre plenam aspicio , gaudeo . 
Opsecro ecastor , quid tu me deridiculi gratia sic salutas atque appellas , quasi dudum non uideris , quasi qui nunc primum recipias te domum huc ex hostibus , atque me nunc proinde appellas quasi multo post uideris ? 
Immo equidem te nisi nunc hodie nusquam uidi gentium . 
Cur negas ? 
Quia uera didici dicere . 
Haud aequom facit qui quod didicit id dediscit . 
An periclitamini quid animi habeam ? 
sed quid huc uos reuortimini tam cito ? 
An te auspicium commoratum est an tempestas continet qui non abiisti ad legiones , ita uti dudum dixeras ? 
Dudum ? 
quam dudum istuc factum est ? 
Temptas . 
Iam dudum , modo . 
Qui istuc potis est fieri , quaeso , ut dicis : iam dudum , modo ? 
Quid enim censes ? 
te ut deludam contra lusorem meum , qui nunc primum te aduenisse dicas , modo qui hinc abieris . 
Haec quidem deliramenta loquitur . 
Paullisper mane , dum edormiscat unum somnum . 
Quaene uigilans somniat ? 
Equidem ecastor uigilo et uigilans id quod factum est fabulor . 
Nam dudum ante lucem et istunc et te uidi . 
Quo in loco ? 
Hic in aedibus ubi tu habitas . 
Numquam factum est . 
Non taces ? 
Quid si e portu nauis huc nos dormientis detulit ? 
Etiam tu quoque adsentaris huic ? 
Quid uis fieri ? 
Non tu scis ? 
Bacchae bacchanti si uelis aduorsarier , ex insana insaniorem facies , feriet saepius ; si opsequare , una resoluas plaga . 
At pol qui certa res hanc est obiurgare , quae me hodie aduenientem domum noluerit salutare . 
Inritabis crabrones . 
Tace . 
Alcumena , unum rogare te uolo . 
Quiduis roga . 
Num tibi aut stultitia accessit aut superat superbia ? 
Qui istuc in mentemst tibi ex me , mi uir , percontarier ? 
Quia salutare aduenientem me solebas antidhac , appellare itidem ut pudicae suos uiros quae sunt solent . 
Eo more expertem te factam adueniens offendi domi . 
Ecastor equidem te certo heri aduenientem ilico et salutaui et ualuissesne usque exquisiui simul , mi uir , et manum prehendi et osculum tetuli tibi . 
Tun heri hunc salutauisti ? 
Et te quoque etiam , Sosia . 
Amphitruo , speraui ego istam tibi parituram filium ; uerum non est puero grauida . 
Quid igitur ? 
Insania . 
Equidem sana sum et deos quaeso ut salua pariam filium . 
Verum tu malum magnum habebis si hic suom officium facit : ob istuc omen , ominator , capies quod te condecet . 
Enim uero praegnati oportet et malum et malum dari ut quod obrodat sit , animo si male esse occeperit . 
Tu me heri hic uidisti ? 
Ego , inquam , si uis deciens dicere . 
In somnis fortasse . 
Immo uigilans uigilantem . 
Vae mihi ! 
Quid tibi est ? 
Delirat uxor . 
Atra bili percita est . 
Nulla res tam delirantis homines concinnat cito . 
Vbi primum tibi sensisti , mulier , impliciscier ? 
Equidem ecastor sana et salua sum . 
Qur igitur praedicas te heri me uidisse , qui hac noctu in portum aduecti sumus ? 
ibi cenaui atque ibi quieui in naui noctem perpetem , neque meum pedem huc intuli etiam in aedis , ut cum exercitu hinc profectus sum ad Teloboas hostis eosque ut uicimus . 
Immo mecum cenauisti et mecum cubuisti . 
Quid est ? 
Vera dico . 
Non de hac quidem hercle re ; de aliis nescio . 
Primulo diluculo abiisti ad legiones . 
Quo modo ? 
Recte dicit , ut commeminit : somnium narrat tibi . 
Sed , mulier , postquam experrecta es , te prodigiali Ioui aut mola salsa hodie aut ture comprecatam oportuit . 
Vae capiti tuo ! 
Tua istuc refert si curaueris . 
Iterum iam hic in me inclementer dicit , atque id sine malo . 
Tace tu . 
Tu dice : egone aps te abii hinc hodie cum diluculo ? 
Quis igitur nisi uos narrauit mi illi ut fuerit proelium ? 
An etiam id tu scis ? 
Quipp qui ex te audiui , ut urbem maxumam expugnauisses regemque Pterelam tute occideris . 
Egone istuc dixi ? 
Tute istic , etiam astante hoc Sosia . 
Audiuistin tu me narrare haec hodie ? 
Vbi ego audiuerim ? 
Hanc roga . 
Mequidem praesente numquam factumst , quod sciam . 
Mirum quin te aduorsus dicat . 
Sosia , age me huc aspice . 
Specto . 
Vera uolo loqui te , nolo adsentari mihi . 
Audiuistin tu hodie me illi dicere ea quae illa autumat ? 
Quaeso edepol , num tu quoque etiam insanis , quom id me interrogas , qui ipsus equidem nunc primum istanc tecum conspicio simul ? 
Quid nunc , mulier ? 
Audin illum ? 
Ego uero , ac falsum dicere . 
Neque tu illi neque mihi uiro ipsi credis ? 
Eo fit quia mihi plurumum credo et scio istaec facta proinde ut proloquor . 
Tun me heri aduenisse dicis ? 
Tun te abiisse hodie hinc negas ? 
Nego enim uero , et me aduenire nunc primum aio ad te domum . 
Opsecro , etiamne hoc negabis , te auream pateram mihi dedisse dono hodie , qua te illi donatum esse dixeras ? 
Neque edepol dedi neque dixi ; uerum ita animatus fui itaque nunc sum ut ea te patera donem . 
Sed quis istuc tibi dixit ? 
Ego equidem ex te audiui et ex tua accepi manu pateram . 
Mane , mane , opsecro te . 
Nimi demiror , Sosia , qui illaec illi me donatum esse aurea patera sciat , nisi tu dudum hanc conuenisti et narrauisti haec omnia . 
Neque edepol ego dixi neque istam uidi nisi tecum simul . 
Quid hoc sit hominis ? 
Vin proferri pateram ? 
Proferri uolo . 
Fiat . 
I tu , Thessala , intus pateram proferto foras , qua hodie meu uir donauit me . 
Secede huc tu , Sosia . 
Enim uero illud praeter alia mira miror maxume , si haec habet pateram illam . 
An etiam credis id , quae in hac cistellula tuo signo opsignata fertur ? 
Saluom signum est ? 
Inspice . 
Recte , ita est ut opsignaui . 
Quaeso , quin tu istanc iubes pro cerrita circumferri ? 
Edepol qui facto est opus ? 
nam haec quidem edepol laruarum plenast . 
Quid uerbis opust ? 
em tibi pateram , eccam . 
Cedo mi . 
Age aspice huc sis nunciam tu qui quae facta infitiare ; quem ego iam hic conuincam palam . 
Estne haec patera qua donatus illi ? 
Summe Iuppiter , quid ego uideo ? 
haec ea est profecto patera . 
Perii , Sosia . 
Aut pol haec praestigiatrix mulier multo maxuma est aut pateram hic inesse oportet . 
Agedum , exsolue cistulam . 
Quid ego istam exsoluam ? 
opsignatast recte , res gesta est bene : tu peperisti Amphitruonem alium , ego alium peperi Sosiam ; nunc si patera pateram peperit , omnes congeminauimus . 
Certum est aperire atque inspicere . 
Vide sis signi quid siet , ne posterius in me culpam conferas . 
Aperi modo ; nam haec quidem nos delirantis facere dictis postulat . 
Vnde haec igitur est nisi aps te quae mihi dono data est ? 
Opu mi est istuc exquisito . 
Iuppiter , pro Iuppiter ! 
Quid tibi est ? 
Hic patera nulla in cistulast . 
Quid ego audio ? 
Id quod uerumst . 
At cum cruciatu iam , nisi apparet , tuo . 
Haec quidem apparet . 
Quis igitur tibi dedit ? 
Qui me rogat . 
Me captas , quia tute ab naui clanculum huc alia uia praecucurristi , atque hinc pateram tute exemisti atque eam huic dedisti , post hanc rusum opsignasti clanculum . 
Ei mihi ! 
Iam tu quoque huiius adiuuas insaniam ? 
ain heri nos aduenisse huc ? 
Aio , adueniensque ilico me salutauisti , et ego te , et osculum tetuli tibi . 
Iam illud non placet principium de osculo . 
Perge exsequi . 
Lauisti . 
Quid postquam laui ? 
Accubuisti . 
Eugae optume ! 
Nunc exquire . 
Ne interpella . 
Perge porro dicere . 
Cena adposita est ; cenauisti mecum , ego accubui simul . 
In eodem lecto ? 
In eodem . 
Ei , non placet conuiuium . 
Sine modo argumenta dicat . 
Quid postquam cenauimus ? 
Te dormitare aibas ; mensa ablata est , cubitum hinc abiimus . 
Vbi tu cubuisti ? 
In eodem lecto tecum una in cubiculo . 
Perdidisti . 
Quid tibi est ? 
Haec me modo ad mortem dedit . 
Quid iam , amabo ? 
Ne me appella . 
Quid tibi est ? 
Perii miser , quia pudicitiae huiius uitium me hinc apsente est additum . 
Opsecro ecastor , qur istuc , mi uir , ex ted audio ? 
Vir ego tuo sim ? 
ne me appella , falsa , falso nomine . 
Haeret haec res , si quidem haec iam mulier facta est ex uiro . 
Quid ego feci qua istaec propter dicta dicantur mihi ? 
Tute edictas facta tua , ex me quaeris quid deliqueris . 
Quid ego tibi deliqui , si quoi nupta sum tecum fui ? 
Tun mecum fueris ? 
quid illac inpudente audacius ? 
saltem , tute si pudoris egeas , sumas mutuom . 
Istuc facinus quod tu insimulas nostro generi non decet . 
Tu si me inpudicitiai captas , capere non potes . 
Pro di inmortales , cognoscin tu me saltem , Sosia ? 
Propemodum . 
Cenauin ego heri in naui in portu Persico ? 
Mihi quoque adsunt testes qui illud quod ego dicam adsentiant . 
Nescio quid istuc negoti dicam , nisi si quispiam est Amphitruo alius , qui forte ted hinc apsenti tamen tuam rem curet teque apsente hic munus fungatur tuom . 
Nam quom de illo subditiuo Sosia mirum nimist , certe de istoc Amphitruone iam alterum mirum est magis . 
Nescioquis praestigiator hanc frustratur mulierem . 
Per supremi regis regnum iuro et matrem familias Iunonem , quam me uereri et metuere est par maxume , ut mi extra unum te mortalis nemo corpus corpore contigit , quo me inpudicam faceret . 
Vera istaec uelim . 
Vera dico , sed nequiquam , quoniam non uis credere . 
Mulier es , audacter iuras . 
Quae non deliquit , decet audacem esse , confidenter pro se et proterue loqui . 
Satis audacter . 
Vt pudicam decet . 
in uerbis probas . 
Non ego illam mi dotem duco esse quae dos dicitur sed pudicitiam et pudorem et sedatum cupidinem , deum metum , parentum amorem et cognatum concordiam , tibi morigera atque ut munifica sim bonis , prosim probis . 
Ne ista edepol , si haec uera loquitur , examussim est optuma . 
Delenitus sum profecto ita ut me qui sim nesciam . 
Amphitruo es profecto , caue sis ne tu te usu perduis ita nunc homines immutantur , postquam peregre aduenimus . 
Mulier , istanc rem inquisitam certum est non amittere . 
Edepol me lubente facies . 
Quid ais ? 
responde mihi , quid si adduco tuom cognatum huc a naui Naucratem , qui mecum una uectust una naui , atque is si denegat facta quae tu facta dicis , quid tibi aequom est fieri ? 
numquid caussam dicis quin te hoc multem matrimonio ? 
Si deliqui , nulla caussa est . 
Conuenit . 
Tu , Sosia , duc hos intro . 
Ego huc ab naui mecum adducam Naucratem . 
Nunc quidem praeter nos nemo est . 
Dic mihi uerum serio : ecquis alius Sosia intust qui mei similis siet ? 
Abin hinc a me , dignus domino seruos ? 
Abeo , si iubes . 
Nimis ecastor facinus mirum est qui illi conlibitum siet meo uiro sic me insimulare falso facinus tam malum . 
Quidquid est , iam ex Naucrate cognato id cognoscam meo . 
Ego sum ille Amphitruo , quoii est seruos Sosia , idem Mercurius qui fit quando commodumst , in superiore qui habito cenaculo , qui interdum fio Iuppiter quando lubet ; huc autem quom extemplo aduentum adporto , ilico Amphitruo fio et uestitum immuto meum . 
Nunc huc honoris uostri uenio gratia , ne hanc incohatam transigam comoediam ; simul Alcumenae , quam uir insontem probri Amphitruo accusat , ueni ut auxilium feram : nam mea sit culpa , quod egomet contraxerim , si id Alcumenae innocenti expetat . 
Nunc Amphitruonem memet , ut occepi semel , esse adsimulabo atque in horum familiam hodie frustrationem iniciam maxumam ; post igitur demum faciam res fiat palam atque Alcumenae in tempore auxilium feram faciamque ut uno fetu et quod grauida est uiro et me quod grauidast pariat sine doloribus . 
Mercurium iussi me continuo consequi , si quid uellem imperare . 
Nunc hanc adloquar . 
Durare nequeo in aedibus . 
Ita me probri , stupri , dedecoris a uiro argutam meo ! 
Ea quae sunt facta infectare est at clamitat , quae neque sunt facta neque ego in me admisi arguit ; atque id me susque deque esse habituram putat . 
Non edepol faciam , neque me perpetiar probri falso insimulatam , quin ego illum aut deseram aut sati faciat mi ille atque adiuret insuper nolle esse dicta quae in me insontem protulit . 
Faciundum est mi illud fieri quod illaec postulat , si me illam amantem ad sese studeam recipere : quando ego quod feci id factum Amphitruoni offuit atque illi dudum meus amor negotium insonti exhibuit , nunc autem insonti mihi illius ira in hanc et male dicta expetent . 
Sed eccum uideo qui modo me miseram arguit stupri , dedecoris . 
Te uolo , uxor , conloqui . 
Quo te auortisti ? 
Ita ingeni ingenium meumst : inimicos semper osa sum optuerier . 
Heia autem inimicos ? 
Sic est , uera praedico ; nisi etiam hoc falso dici insimulaturus es . 
Nimi uerecunda es . 
potin ut apstineas manum ? 
nam certo , si sis sanus aut sapias satis , quam tu inpudicam esse arbitrere et praedices , cum ea tu sermonem nec ioco nec serio tibi habeas , nisi sis stultior stultissumo . 
Si dixi , nihilo magis es neque ego esse arbitror , et id huc reuorti uti me purgarem tibi . 
Nam numquam quicquam meo animo fuit aegrius quam postquam audiui ted esse iratam mihi . 
Qur dixisti ? 
inquies . 
Ego expediam tibi . 
Non edepol quo te esse inpudicam crederem ; uerum periclitatus sum animum tuom quid faceres et quo pacto id ferre induceres . 
Equidem ioco illa dixeram dudum tibi , ridiculi caussa . 
Vel hunc rogato Sosiam . 
Quin huc adducis meum cognatum Naucratem , testem quem dudum te adducturum dixeras te huc non uenisse ? 
Si quid dictum est per iocum , non aequom est id te serio praeuortier . 
Ego illum scio quam doluerit cordi meo . 
Per dexteram tuam te , Alcumena , oro , opsecro , da mihi hanc ueniam , ignosce , irata ne sies . 
Ego istaec feci uerba uirtute inrita ; nunc , quando factis me inpudicis apstini , ab inpudicis dictis auorti uolo . 
Valeas , tibi habeas res tuas , reddas meas . 
Iuben mi ire comites ? 
Sanan es ? 
Si non iubes , ibo egomet ; comitem mihi Pudicitiam duxero . 
Mane . 
Arbitratu tuo ius iurandum dabo me meam pudicam esse uxorem arbitrarier . 
Id ego si fallo , tum te , summe Iuppiter , quaeso Amphitruoni ut semper iratus sies . 
A , propitius sit potius . 
Confido fore ; nam ius iurandum uerum te aduorsum dedi . 
Iam nunc irata non es ? 
Non sum . 
facis . 
Nam in hominum aetate multa eueniunt huiusmodi : capiunt uoluptates , capiunt rusum miserias ; irae interueniunt , redeunt rusum in gratiam . 
Verum irae si quae forte eueniunt huiusmodi inter eos , rusum si reuentum in gratiam est , bis tanto amici sunt inter se quam prius . 
Primum cauisse oportuit ne diceres , uerum eadem si idem purgas mi , patiunda sunt . 
Iube uero uasa pura adornari mihi , ut quae apud legionem uota uoui si domum rediissem saluos , ea ego exsoluam omnia . 
Ego istuc curabo . 
Euocate huc Sosiam ; gubernatorem qui in mea naui fuit Blepharonem arcessat qui nobiscum prandeat . 
Is adeo inpransus ludificabitur , quom ego Amphitruonem collo hinc opstricto traham . 
Mirum quid solus se cum secreto ille agat . 
Atque aperiuntur aedes . 
Exit Sosia . 
Amphitruo , adsum . 
Si quid opus est , impera , imperium exsequar . 
Sosia , optume aduenis . 
Iam pax est inter uos duos ? 
nam quia uos tranquillos uideo , gaudeo et uolupest mihi . 
Atque ita seruom par uidetur frugi sese instituere : proinde eri ut sint , ipse item sit ; uoltum e uoltu comparet : tristis sit , si eri sint tristes ; hilarus sit , si gaudeant . 
Sed age responde : iam uos rediistis in concordiam ? 
Derides qui scis haec dudum me dixisse per iocum . 
An id ioco dixisti ? 
equidem serio ac uero ratus . 
Habui expurigationem ; facta pax est . 
Optume est . 
Ego rem diuinam intus faciam , uota quae sunt . 
Censeo . 
Tu gubernatorem a naui huc euoca uerbis meis Blepharonem , uti re diuina facta mecum prandeat . 
Iam hic ero quom illic censebis esse me . 
Actutum huc redi . 
Numquid uis , quin abeam iam intro , ut apparentur quibus opust ? 
I sane , et quantum potest parata fac sint omnia . 
Quin uenis quando uis intro ? 
faxo hau quicquam sit morae . 
Recte loquere et proinde diligentem ut uxorem decet . 
Iam hisce ambo , et seruos et era , frustra sunt duo , qui me Amphitruonem rentur esse : errant probe . 
nunc tu , diuine Sosia , huc fac adsies , ( audis quae dico , tam etsi praesens non ades ) , face iam Amphitruonem aduenientem ab aedibus ut abigas ; quouis pacto fac commentu sis . 
Volo deludi illunc , dum cum hac usuraria uxore nunc mi morigero . 
Haec curata sint fac sis , proinde adeo ut uelle med intellegis , atque ut ministres mi , mihi quom sacruficem . 
Concedite atque apscedite omnes , de uia decedite , nec quisquam tam auidax fuat homo qui obuiam opsistat mihi . 
Nam mihi quidem hercle qui minus liceat deo minitarier populo , ni decedat mihi , quam seruolo in comoediis ? 
ill nauem saluam nuntiat aut irati aduentum senis : ego sum Ioui dicto audiens , eius iussu nunc huc me adfero . 
Quam ob rem mihi magi par est uia decedere et concedere . 
Pater uocat me , eum sequor , eius dicto , imperio sum audiens ; ut filium bonum patri esse oportet , itidem ego sum patri . 
Amanti subparasitor , hortor , adsto , admoneo , gaudeo . 
Si quid patri uolupest , uoluptas ea mihi multo maxumast . 
Amat : sapit ; recte facit , animo quando opsequitur suo , quod omnis homines facere oportet , dum id modo fiat bono . 
Nunc Amphitruonem uolt deludi meu pater : faxo probe iam hic deludetur , spectatores , uobis inspectantibus . 
Capiam coronam mi in caput , adsimulabo me esse ebrium ; atque illuc susum escendero : inde optume aspellam uirum de supero , quom huc accesserit ; faciam ut sit madidus sobrius . 
Deinde illi actutum sufferet suo seruos poenas Sosia : eum fecisse ille hodie arguet quae ego fecero hic . 
Quid id mea ? 
meo me aequomst morigerum patri , eius studio seruire addecet . 
Sed eccum Amphitruonem , aduenit ; iam ille hic deludetur probe , siquidem uos uoltis auscultando operam dare . 
Ibo intro , ornatum capiam qui potis decet ; dein susum ascendam in tectum ut illum hinc prohibeam . 
Naucratem quem conuenire uolui in naui non erat , neque domi neque in urbe inuenio quemquam qui illum uiderit . 
Nam omnis plateas perreptaui , gymnasia et myropolia ; apud emporium atque in macello , in palaestra atque in foro , in medicinis , in tostrinis , apud omnis aedis sacras sum defessus quaeritando : nusquam inuenio Naucratem . 
Nunc domum ibo atque ex uxore hanc rem pergam exquirere , quis fuerit quem propter corpus suom stupri compleuerit . 
Nam me quam illam quaestionem inquisitam hodie amittere mortuom satiust . 
Sed aedis occluserunt . 
Eugepae , pariter hoc fit atque ut alia facta sunt . 
Feriam fores . 
Aperite hoc . 
Heus , ecquis hic est ? 
Ecquis hoc aperit ostium ? 
Quis ad fores est ? 
Ego sum . 
Quid " ego sum " ? 
Ita loquor . 
Tibi Iuppiter dique omnes irati certo sunt qui sic frangas fores . 
Quo modo ? 
Eo modo , ut profecto uiuas aetatem miser . 
Sosia . 
Ita : sum Sosia , nisi me esse oblitum existumas . 
Quid nunc uis ? 
Sceleste , at etiam quid uelim , id tu me rogas ? 
Ita , rogo . 
Paene ecfregisti , fatue , foribus cardines . 
an fores censebas nobis publicitus praeberier ? 
quid me aspectas , stolide ? 
quid nunc uis tibi ? 
aut quis tu es homo ? 
Verbero , etiam quis ego sim me rogitas , ulmorum Accheruns ? 
quem pol ego hodie ob istaec dicta faciam feruentem flagris . 
Prodigum te fuisse oportet olim in adulescentia . 
Quidum ? 
Quia senecta aetate a me mendicas malum . 
Cum cruciatu tuo istaec hodie , uerna , uerba funditas . 
Sacrufico ego tibi . 
Qui ? 
Quia enim te macto infortunio . 
At ego te cruce et cruciatu mactabo , mastigia . 
Erus Amphitruost occupatus . 
Abiendi nunc tibi etiam occasiost . 
Optumo iure infringatur aula cineris in caput . 
Ne tu postules matulam unam tibi aquai infundi in caput . 
Laruatus . 
Edepol hominem miserum ! 
Medicum quaerita . 
Exiurauisti te mihi dixe per iocum . 
Quaeso aduenienti morbo medicari iube : tu certe aut laruatus aut cerritus es . 
Nisi hoc ita factum est , proinde ut factum esse autumo , non caussam dico quin uero insimules probri . 
Quoius ? 
quae me apsente corpus uolgauit suom . 
Quid minitabas te facturum , si istas pepulissem fores ? 
Ibi scrobes ecfodito plus sexagenos in dies . 
Noli pessumae precari . 
Animam comprime . 
Manufestum hunc optorto collo teneo furem flagiti . 
Immo ego hunc , Thebani ciues , qui domi uxorem meam impudicitia impediuit , teneo , thensaurum stupri . 
Nilne te pudet , sceleste , populi in conspectum ingredi ? 
Clandestino . 
Qui nequeas nostrorum uter sit Amphitruo decernere . 
Vos inter uos partite ; ego abeo , mihi negotium est neque ego umquam usquam tanta mira me uidisse censeo . 
Blepharo , quaeso ut aduocatus mi adsis neue abeas . 
Vale . 
Quid med aduocato opust qui utri sim aduocatus nescio ? 
Intro ego hinc eo : Alcumena parturit . 
Perii miser . 
Quid ego ? 
quem aduocati iam atque amici deserunt ? 
numquam edepol me inultus istic ludificabit , quisquis est ; iam ad regem recta me ducam resque ut facta est eloquar . 
Ego pol illum ulciscar hodie Thessalum ueneficum , qui peruorse perturbauit familiae mentem meae . 
Sed ubi illest ? 
intro edepol abiit , credo ad uxorem meam . 
Qui me Thebis alter uiuit miserior ? 
quid nunc agam , quem omnes mortales ignorant et ludificant ut lubet ? 
certumst , intro rumpam in aedis : ubi quemque hominem aspexero , si ancillam seu seruom siue uxorem siue adulterum seu patrem siue auom uidebo , optruncabo in aedibus . 
Neque me Iuppiter neque di omnes id prohibebunt , si uolent , quin sic faciam uti constitui . 
Pergam in aedis nunciam . 
Spes atque opes uitae meae iacent sepultae in pectore , neque ullast confidentia iam in corde , quin amiserim ; ita mi uidentur omnia , mare , terra , caelum , consequi iam ut opprimar , ut enicer . 
Me miseram , quid agam nescio . 
Ita tanta mira in aedibus sunt facta . 
Vae miserae mihi , animo malest , aquam uelim . 
Corrupta sum atque apsumpta sum . 
Caput dolet , neque audio , nec oculis prospicio satis , nec me miserior femina est neque ulla uideatur magis . 
Ita erae meae hodie contigit . 
Nam ubi parturit , deos inuocat , strepitus , crepitus , sonitus , tonitrus : ut subito , ut prope , ut ualide tonuit ! 
ubi quisque institerat , concidit crepitu . 
Ibi nescioquis maxuma uoce exclamat : " Alcumena , adest auxilium , ne time : et tibi et tuis propitius caeli cultor aduenit . 
Exsurgite " inquit " qui terrore meo occidistis prae metu . 
" Vt iacui , exsurgo . 
Ardere censui aedis , ita tum confulgebant . 
Ibi me inclamat Alcumena ; iam ea res me horrore adficit . 
Erilis praeuortit metus : accurro , ut sciscam quid uelit . 
Atque illam geminos filios pueros peperisse conspicor ; neque nostrum quisquam sensimus , quom peperit , neque prouidimus . 
Sed quid hoc ? 
quis hic est senex qui ante aedis nostras sic iacet ? 
numnam hunc percussit Iuppiter ? 
credo edepol , nam pro Iuppiter sepultust quasi sit mortuos . 
Ibo et cognoscam , quisquis est . 
Amphitruo hic quidem est eru meus . 
Amphitruo . 
Perii . 
Surge . 
Interii . 
Cedo manum . 
Quis me tenet ? 
Tua Bromia ancilla . 
Totus timeo , ita med increpuit Iuppiter . 
Nec secus est quasi si ab Accherunte ueniam . 
Sed quid tu foras egressa es ? 
Eadem nos formido timidas terrore impulit in aedibus tu ubi habitas . 
Nimia mira uidi . 
Vae mihi , Amphitruo ; ita mihi animus etiam nunc abest . 
Agedum expedi : scin me tuom esse erum Amphitruonem ? 
Scio . 
Vide etiam nunc . 
Scio . 
Haec sola sanam mentem gestat meorum familiarium . 
Immo omnes sani sunt profecto . 
At me uxor insanum facit suis foedis factis . 
At ego faciam tu idem ut aliter praedices , Amphitruo , piam et pudicam esse tuam uxorem ut scias . 
De ea re signa atque argumenta paucis uerbis eloquar . 
Omnium primum : Alcumena geminos peperit filios . 
Ain tu , geminos ? 
Geminos . 
Di me seruant . 
Sine me dicere , ut scias tibi tuaeque uxori deos esse omnis propitios . 
Loquere . 
Postquam parturire hodie uxor occepit tua , ubi utero exorti dolores , ut solent puerperae , inuocat deos inmortalis ut sibi auxilium ferant , manibus puris , capite operto . 
Ibi continuo contonat sonitu maxumo ; aedis primo ruere rebamur tuas . 
Aedes totae confulgebant tuae quasi essent aureae . 
Quaeso , apsoluito hinc me extemplo , quando sati deluseris . 
Quid fit deinde ? 
Dum haec aguntur , interea uxorem tuam neque gementem neque plorantem nostrum quisquam audiuimus ; ita profecto sine dolore peperit . 
Iam istuc gaudeo , utut me erga merita est . 
Mitte istaec atque haec quae dicam accipe . 
Postquam peperit , pueros lauere iussit nos . 
Occepimus . 
Sed puer ille quem ego laui , ut magnust et multum ualet ! 
Neque eum quisquam conligare quiuit incunabulis . 
Nimia mira memoras ; si istaec uera sunt , diuinitus non metuo quin meae uxori latae suppetiae sient . 
Magi iam faxo mira dices . 
Postquam in cunas conditust , deuolant angues iubatae deorsum in impluuium duo maxumae : continuo extollunt ambo capita . 
Ei mihi ! 
Ne paue . 
Sed angues oculis omnis circumuisere . 
Postquam pueros conspicatae , pergunt ad cunas citae . 
Ego cunas recessim rusum uorsum trahere et ducere , metuens pueris , mihi formidans ; tantoque angues acrius persequi . 
Postquam conspexit anguis ille alter puer , citus e cunis exsilit , facit recta in anguis impetum : alteram altera prehendit eas manu perniciter . 
Mira memoras , nimi formidolosum facinus praedicas ; nam mihi horror membra misero percipit dictis tuis . 
Quid fit deinde ? 
porro loquere . 
Puer ambo anguis enicat . 
Dum haec aguntur , uoce clara exclamat uxorem tuam Quis homo ? 
Summus imperator diuom atque hominum Iuppiter . 
Is se dixit cum Alcumena clam consuetum cubitibus , eumque filium suom esse qui illas anguis uicerit ; alterum tuom esse dixit puerum . 
Pol me hau paenitet , si licet boni dimidium mihi diuidere cum Ioue . 
Abi domum , iube uasa pura actutum adornari mihi , ut Iouis supremi multis hostiis pacem expetam . 
Ego Teresiam coniectorem aduocabo et consulam quid faciundum censeat ; simul hanc rem ut facta est eloquar . 
Sed quid hoc ? 
quam ualide tonuit . 
Di , opsecro uostram fidem . 
Bono animo es , adsum auxilio , Amphitruo , tibi et tuis : nihil est quod timeas . 
Hariolos , haruspices mitte omnis ; quae futura et quae facta eloquar , multo adeo melius quam illi , quom sum Iuppiter . 
Primum omnium Alcumenae usuram corporis cepi , et concubitu grauidam feci filio . 
Tu grauidam item fecisti , quom in exercitum profectus : uno partu duos peperit simul . 
Eorum alter , nostro qui est susceptus semine , suis factis te inmortali adficiet gloria . 
Tu cum Alcumena uxore antiquam in gratiam redi : hau promeruit quam ob rem uitio uorteres ; mea ui subactast facere . 
Ego in caelum migro . 
Faciam ita ut iubes et te oro promissa ut serues tua . 
ibo ad uxorem intro , missum facio Teresiam senem . 
Nunc , spectatores , Ioui summi caussa clare plaudite . 
