Esto nunc Sol testis et haec mihi Terra precanti et Dirae ultrices et tu , Saturnia Iuno ! 
ad te confugio ; nam te dare iura loquuntur conubiis . 
si quid pietas antiqua labores respicit humanos , nostro succurre labori , alma Uenus ! 
quicumque oculis haec aspicis aequis , accipite haec meritumque malis aduertite numen ! 
quid primum deserta querar ? 
conubia nostra reppulit et sparsos fraterna caede penates . 
quid Syrtes aut Scylla mihi , quid uasta Charybdis profuerit mediosque fugam tenuisse per hostis ? 
improbe amor , quid non mortalia pectora cogis ? 
iussa aliena pati iterumque reuoluere casus , ire iterum in lacrimas . 
sed nullis ille mouetur fletibus , infixum stridit sub pectore uulnus . 
extinctus pudor atque immitis rupta tyranni foedera et oblitus famae melioris amantis oblitusue sui est : lacrimae uoluuntur inanes . 
nusquam tuta fides , uana spe lusit amantem crudelis . 
quid , si non arua aliena domosque ignotas peteret , pro uirginitate reponit ? 
heu pietas , heu prisca fides ! 
captiua uidebo reginam thalamo cunctantem ostroque superbo . 
haut impune quidem , si quid mea carmina possunt ! 
Rerum cui summa potestas , precibus si flecteris ullis et si pietate meremur , nostro succurre labori . 
et tu , Saturnia Iuno , cui uincla iugalia curae , oculis haec aspicis aequis ? 
nemorum Latonia custos triuiis ululata per urbes , sic nos in sceptra reponis ? 
quid , o pulcherrime coniunx , potuisti linquere solam , per tot discrimina rerum nequiquam erepte periclis ? 
manet alta mente repostum , quam forti pectore et armis quaesitas sanguine dotes . 
felix , heu nimium felix , dum fata deusque sinebant ! 
nescis , heu , perdita necdum , quae te dementia cepit caput obiectare periclis . 
haec nos suprema manebant , hoc ignes araeque parabant ? 
nostram nunc accipe mentem : uaginaque eripe ferrum ferroque auerte dolorem ! 
Femina , quae nostris erras in finibus hostis , flecte uiam uelis ; neque enim nescimus et urbem et genus inuisum et non innoxia uerba ; hostilis facies ne occurrat et omina turbet . 
Nullae hic insidiae nec tanta superbia uictis , non ea uis animo , nec sic ad proelia ueni . 
Non , ut rere , meas effugit nuntius auris , unde genus ducis uarium et mutabile semper . 
Tu potes unanimes armare in proelia fratres funereasque inferre faces et cingere flamma , pacem orare manu et uertere sidera retro atque odiis uersare domos . 
tibi nomina mille , mille nocendi artes fecundaque poenis uiscera notumque , furens quid femina possit . 
cede locis pelagoque uolans da uela patenti ! 
Rex , genus egregium , liceat te uoce moneri . 
pauca tibi e multis , quoniam est oblata facultas , dicam equidem , licet arma mihi mortemque mineris . 
ne pete conubiis natam : meminisse iuuabit ; dissice compositam pacem ; miserere tuorum ! 
Ne tantos mihi finge metus neue omine tanto prosequere : causas nequiquam nectis inanes . 
stat sua cuique dies . 
non ipsi exscindere ferro caelicolae ualeant , fati quod lege tenetur . 
nec mea iam mutata loco sententia cedit . 
Non equidem inuideo genero dignisque hymenaeis , non iam coniugium antiquum , quod prodidit , oro : tempus inane peto : liceat subducere classem ; extremam hanc oro ueniam . 
succurre relictae , dum pelago desaeuit hiems ; miserere parentis , o genitor ! 
et nos aliquod nomenque decusque gessimus , scis ipse , neque est te fallere quidquam . 
nunc uicti , tristes ( quoniam fors omnia uersat ) submissi petimus terram litusque rogamus innocuum , neque te ullius uiolentia uincat . 
Quid causas petis in me exitiumque meorum ? 
quidquid id est , timeo uatum praedicta priorum . 
eia age , rumpe moras ! 
quo me decet usque teneri ? 
Quem sequimur ? 
quoue ire iubes ? 
ubi ponere sedes ? 
Ire ad conspectum cari genitoris et ora , dum curae ambiguae , dum spes incerta futuri . 
Nunc scio quid sit amor . 
hospitio prohibemur arenae , nec spes ulla fugae , nulla hinc exire potestas , quassataeque rates , geminique sub ubere nati , et glacialis hiems aquilonibus asperat undas . 
si te nulla mouet tantae pietatis imago , indulge hospitio noctem non amplius unam ! 
hanc sine me spem ferre tui ; audentior ibo . 
Desine iam tandem : tota quod mente petisti , largior et repetens iterumque iterumque monebo . 
si te his attigerit terris Aurora morantem , unum pro multis dabitur caput . 
O digno coniuncta uiro , dotabere uirgo . 
ferte facis propere , thalamo deducere adorti . 
ore fauete omnes et cingite tempora ramis . 
Uelamus fronde per urbem Uotisque incendimus aras . 
Heu corda oblita tuorum Uatum praedicta priorum , Fati sortisque futurae ! 
Spe multum captus inani Mactat de more bidentis Phoeboque patrique Lyaeo , Cui uincla iugalia curae , Cumulatque altaria donis . 
Tremere omnia uisa repente , Fibrae apparere minaces , Uox reddita fertur ad aures : " Thalamis neu crede paratis , Funus crudele uidebis . 
" Carpebant membra quietem , Animalia somnus habebat , Ferali carmine bubo In fletum ducere uoces : Tristis denuntiat iras . 
Quae tanta insania , ciues , Uelati tempora ramis ? 
Thalamo deducere adorti Quaeso miserescite regis ! 
Recubans sub tegmine fagi Diuino carmine pastor Uocat in certamina diuos : Ramo frondente pependit . 
Quae te dementia cepit , Saxi de uertice pastor , Diuina Palladis arte Phoebum superare canendo ? 
Raptim secat aethera pinnis Fugiens Minoia regna Ausus se credere caelo Uitamque relinquit in aulas . 
Demens uidet agmina Pentheus , Incensas pectore matres ; Uocat agmina saeua sororum : Caput a ceruice reuulsum , Iuuenem sparsere per agros . 
En quid ago ? 
uulgi quae uox peruenit ad aures ? 
Obstipui magnoque irarum fluctuat aestu Durus amor ; taedet caeli conuexa tueri . 
Quae potui infelix ! 
quae memet in omnia uerti , Cui pecudum fibrae , caeli cui sidera parent , Heu furiis incensa feror ! 
stat gratia facti . 
Illum ego per flammas et mille sequentia tela , Per uarios casus , per tot discrimina rerum Eripui leto . 
fateor , arma impia sumpsi . 
Sed quid ego haec autem nequiquam ingrata reuoluo ? 
Quid loquor aut ubi sum ? 
ictum iam foedus et omnes Compositae leges . 
credo , mea uulnera restant . 
Non hoc ista sibi tempus spectacula poscit , Sed cape dicta memor , duri solacia casus . 
Sensibus hic imis nostram nunc accipe mentem : Heu fuge crudelis terras , fuge litus auarum ! 
Cara mihi nutrix , claudit nos obice pontus , Deest iam terra fugae ; rerum pars altera adempta est . 
Hac gener atque socer patriaque excedere suadet . 
Tu ne cede malis , sed contra audentior ito ; Et quo quemque modo fugiasque ferasque laborem , Tu modo posce deos ueniam , tu munera supplex Tende petens pacem causasque innecte morandi Carminibus : forsan miseros meliora sequentur . 
Nunc oblita mihi tot carmina . 
uox faucibus haesit ; Mens immota manet et caeco carpitur igni . 
Carmina uel caelo possunt deducere lunam , Sistere aquam fluuiis , deducere montibus ornos . 
Has herbas atque haec ponto mihi lecta uenena Ipse dedit ; nihil ille deos , nil carmina curat . 
Quid struis ? 
aut qua spe inimica in gente moraris ? 
Aut pugnam aut aliquid iam dudum inuadere magnum ; Seu uersare dolos , seu certae occumbere morti . 
Quod uotis optastis , adest : timor omnis abesto . 
Hic domus , haec patria est , nullum maris aequor arandum . 
Soluite corde metum tandem tellure potiti Per uarios casus . 
bene gestis corpora rebus Procurate , uiri ; iuuat indulgere choreis . 
Unde tremor terris ? 
qua ui maria alta tumescunt ? 
Quid tantum Oceano properent se tingere soles ? 
Nescio quod certum est : in nubem cogitur aer . 
Aspice conuexo nutantem pondere mundum , Et fratris radiis obnoxia surgere luna . 
Media fert tristis sucos , infecta uenenis , Quo thalamum eripiat atque ossibus implicet ignem . 
Fare age quid uenias iam istinc et comprime gressum . 
Ad te confugio , precibusque inflectere nostris . 
O dulcis coniunx , non haec sine numine diuum Eueniunt . 
tanta meae si te ceperunt taedia laudis , Hos cape factorum comites , his moenia quaere ! 
Non fugis hinc praeceps , dum praecipitare potestas Iam propiore deo ? 
nescis , heu perdita , nescis , Nec quae te circumstent deinde pericula , cernis ! 
Hanc quoque deserimus sedem . 
tibi ducitur uxor . 
Cui , pater et coniunx , quondam tua dicta relinquor ? 
Et sedet hoc animo , dotalis regia cordi est Externique iterum thalami . 
Mene fugis ? 
hoc sum terraque marique secuta ? 
Hic labor extremus , longarum haec meta uiarum , Hi nostri reditus expectatique triumphi ? 
Quid tua sancta fides ? 
iterum crudelia retro Fata uocant . 
tantis nequiquam erepte periclis , Mene fugis ? 
per ego has lacrimas , per si quis amatae Tangit honos animum , et mensas , quas aduena adisti , Per conubia nostra , per inceptos hymenaeos Te precor : o miserere animi non digna ferentis . 
Namque aliud quid sit , quod iam implorare queamus ? 
Ipse mihi nuper Libycis tu testis in undis : Tum rauca adsiduo longe sale saxa sonabant ; Ionioque mari tantis surgentibus undis , Luctantis uentos tempestatesque sonoras Compressi et rabiem tantam caelique marisque . 
Unius in miseri exitium proque omnibus unum Obieci caput , id sperans fore munus amanti . 
Sed quid ego ambages et iussa exorsa reuoluo ? 
Nil super imperio moueor ; sperauimus ista Tempore , quo primum fortes ad aratra iuuencos Obieci et tauros spirantis naribus ignem , Seminibusque satis immanis dentibus hydri Exiluit legio et campo stetit agmen aperto , Telorum seges et iaculis increuit acutis . 
Ferrea progenies duris caput extulit aruis . 
Illi inter sese magna ui uulnera miscent , Confixique suis telis et pectora duro Transfossi ligno animasque in uulnera ponunt . 
Auro ingens coluber seruabat in arbore ramos Nec uisu facilis nec dictu affabilis ulli . 
Ille manum patiens immania terga resoluit . 
Ut me conspexit flammantia lumina torquens , Ceruicem inflexam posuit somnosque petiuit . 
Si te nulla mouet tantarum gloria rerum , Sin absumpta salus nec habet fortuna regressum , Si nulla est regio , miseris quam det tua coniunx I decus i nostrum , faciat te prole parentem Egregia interea coniunx melioribus , opto , Auspiciis ! 
possem hinc asportare Creusam : Spero equidem mediis , si quid pia numina possunt , Supplicia hausurum scopulis ; dabis , improbe , poenas , Quod minime reris , rebus iam rite paratis . 
Desine meque tuis incendere teque querellis . 
Nam mihi parta quies , nullum maris aequor arandum , Nec ueni , nisi fata locum sedemque dedissent . 
Heu tot incassum fusos patiere labores , Nec uenit in mentem fumans sub uomere taurus , Iam grauior Pelias et aena undantia flammis Squamosusque draco et quaesitae sanguine dotes ? 
In regnis hoc ausa tuis Haec loca non tauri spirantes naribus ignem , Inuertere satis immanis dentibus hydri ; Nec galea densisque uirum seges horruit hastis , Nec uim tela ferunt : mitte hanc de pectore curam . 
Nam quis te , iuuenum confidentissime , nostras Iussit adire domos ? 
pelagine erroribus actus , An fratris miseri letum ut crudele uideres ? 
Siue errore uiae seu tempestatibus acti Auguriis agimur diuom ; feror exul in altum . 
Quis deus in fraudem , quae te dementia cepit Commaculare manus , fraterna caede penates ? 
Aut ego tela dedi aut uitam committere uentis Hortati sumus ? 
aut quae dura potentia nostra ? 
Nil nostri miserere , nihil mea carmina curas ; Efficiam , posthac ne quemquam uoce lacessas . 
Nec dulcis natos , Ueneris nec praemia noris . 
Quid causas petis et irrita iurgia iactas ? 
Iamque uale , melior quoniam pars acta diei est . 
Utere sorte tua , susceptum perfice munus . 
Nunc iter ad regem nobis . 
quod te adloquor , hoc est . 
Num fletu ingemuit nostro aut miseratus amantem est ? 
Et dubitamus adhuc ? 
lacrimantem et multa uolentem Dicere deseruit rapidusque in tecta recessit . 
Quid labor aut benefacta iuuant ? 
mea tristia fata Fessa iacent . 
ubi nunc nobis deus ille magister Et Furiis agitatus amor et conscia uirtus ? 
Nam quid dissimulo aut quae me ad maiora reseruo Stat casus renouare omnis , dare lintea retro , Rursus et est casus abies uisura marinos . 
Te sine , frater , erit . 
quod si mea numina non sunt , Flectere si nequeo superos , Acheronta mouebo ! 
Dictis exarsit in iras Insani Martis amore , Poenorum qualis in aruis Uenantum septa corona Fulua ceruice leaena ; Qualis mala gramina pastus Tractu se colligit anguis Tumidum quem bruma tegebat : Caput altum in proelia tollit , Linguis micat ore trisulcis ; Qualis Furiis agitatus Orestes Armatam facibus matrem ; Ardens agit aequore toto Patriasque obtruncat ad aras : Triuiis ululata per urbem Qualis trieterica Baccho Inter deserta ferarum , Palla subcincta cruenta , Uocat agmina saeua sororum ; Qualis philomela sub umbra Pectus signata cruentum Late loca questibus implet , Maerens miserabile carmen , Cantu solata laborem ; Qualis miserabilis Orpheus Grauiter pro coniuge saeuit Deserti ad Strymonis undam : Te solo in litore se cum Anima fugiente uocabat , Scirent si ignoscere Manes . 
Quo feror ? 
unde abii ? 
rumpit pauor , ossaque et artus Perfudit toto proruptus corpore sudor . 
Genua labant , gelidus oculos stupor urget inertis , Arrectaeque horrore comae et uox faucibus haesit . 
Quo res summa loco ? 
unde haec tam clara repente Tempestas siue more furit ? 
maria omnia caelo Miscuit , ingeminant abruptis nubibus ignes . 
Fare age mihique haec edissere uera roganti . 
Aedibus in mediis quaeque ipse miserrima uidi Horresco referens . 
palla subcincta cruenta In medioque focos nocturnas inchoat aras Intenditque locum sertis et fronde coronat Funerea , crinem uittis innexa cruentis , Unum exuta pedem uinclis , in ueste recincta , Spargens umida mella soporiferumque papauer . 
Sparserat et latices simulatos fontis Auerni , Sanguineam uoluens aciem , manibusque cruentis Pro molli uiola casiaque crocoque rubenti Urit odoratam nocturno in lumine cedrum Scillamque elleborosque grauis et sulphura uiua , Obscuris uera inuoluens lacrimisque coactis Uoce uocans Hecaten ; et non memorabile numen Ferro accincta uocat . 
Haec effata silet , oculis micat acribus ignem , Expectans , quae signa ferant , ignara futuri . 
Eripiunt subito nubes caelumque diemque , Et tremefacta solo tellus ; micat ignibus aether . 
Continuo auditae uoces uagitus et ingens ; Uisus adesse pedum sonitus et saeua sonare Uerbera ; tum uisaeque canes ululare per umbras Aduentante dea , refluitque exterritus amnis Et pauidae matres pressere ad pectora natos . 
Exhinc Gorgoneis Allecto infecta uenenis Exurgitque facem attollens atque intonat ore : " Respice ad haec ; adsum dirarum ab sede sororum Bella manu letumque gero . 
" Talia cernentem tandem sic orsa uicissim : " Uenisti tandem . 
mecum partire laborem , Tu dea , tu praesens animis illabere nostris . 
Dissice compositam pacem , sere crimina belli ( Namque potes ) , colui uestros si semper honores . 
" Talibus Allecto dictis exarsit in iram Horrendum stridens rabidoque haec addidit ore : " O germana mihi , mitte hanc de pectore curam . 
Et nunc , si bellare paras et luctu miscere hymenaeos Funereasque inferre faces et cingere flamma , Quidquid in arte mea possum , meminisse necesse est , Quantum ignes animaeque ualent : absiste precando . 
" Dixerat ; attollit stridentis anguibus alas , Ardentis dare uisa faces , supera ardua linquens . 
Illa dolos operi flammisque sequacibus iras Iungebat , duplicem gemmis auroque coronam Consertam squamis serpentum : flamma uolantem Implicat inuoluitque domum caligine caeca , Prospectum eripiens oculis ; mihi frigidus horror Membra quatit gelidusque coit formidine sanguis : Improuisum aspris ueluti qui sentibus anguem Aut uidet aut uidisse putat , metuensque pericli Incipit effari , nec uox aut uerba sequuntur . 
Idque audire sat est , quo me decet usque teneri . 
Uadite et haec regi memores mandata referte . 
Hoc habet . 
haec melior magnis data uictima diuis . 
Talia coniugia et talis celebrent hymenaeos ! 
Tu secreta pyram natorum maxima nutrix Erige , tuque ipsa pia tege tempora uitta , Uerbenasque adole pinguis nigrumque bitumen . 
Sacra Ioui Stygio , quae rite incepta paraui , Perficere est animus finemque imponere curis . 
Discessere omnes medii spatiumque dedere . 
Heu stirpem inuisam et fatis contraria nostris ! 
Huc ades , o formose puer . 
qui spiritus illi ! 
Sic oculos , sic ille manus , sic ora ferebat ! 
Perfidus et cuperem ipse parens spectator adesset . 
Parce pias scelerare manus ! 
aut quo tibi nostri Pulsus amor ? 
si iuris materni cura remordet , Natis parce tuis et nos rape in omnia tecum ; Quo res cumque cadunt , ullum et commune periclum . 
Aspice nos . 
adsum dirarum ab sede sororum : Infelix simulacrum , laniatum corpore toto . 
Quid dubitas ? 
audendum dextra , nunc ipsa uocat res . 
Auctor ego audendi . 
fecundum concute pectus . 
Si concessa peto , si poenas ore reposco , Nullum in caede nefas ; et amor non talia curat . 
Hostis amare , quid increpitas mea tristia fata ? 
Suggere tela mihi finemque impone labori . 
Sanguine quaerendi reditus . 
Nec te noster amor pietas nec mitigat ulla , Nec uenit in mentem natorum sanguine matrem Commaculare manus ? 
nostri tibi cura recessit Et matri praereptus amor ? 
Crimen amor uestrum spretaeque iniuria formae His mersere malis . 
fratrem ne desere frater . 
Poenarum exhaustum satis est , uia facta per hostis , Et genus inuisum dextra sub Tartara misi . 
Iamiam nulla mora est currus agitare uolantis . 
Ei mihi , quid tanto turbantur moenia luctu ? 
Quaecumque est fortuna , mea est ; quid denique restat ? 
Dic age , namque mihi fallax haut ante repertus . 
En perfecta tibi promissa coniugis arte Munera ! 
ingentem luctum ne quaere tuorum . 
Sed si tantus amor menti , si tanta cupido est , Expediam dictis et te tua fata docebo . 
Conspectu in medio cum dona imponeret aris ( A uirgo infelix ! 
) oculos deiecta decoros , Undique conueniunt per limina laeta frequentes Matres atque uiri cumulantque altaria donis . 
Religione patrum biforem dat tibia cantum , Cum subito dictuque oritur mirabile monstrum . 
Ecce leuis summo descendit corpore pestis , Incipit ac totis Uulcanum spargere tectis , Regalisque accensa comas , accensa coronam Membra sequebantur , artus sacer ignis edebat . 
Diffugiunt comites et quae sibi quisque timebat Tecta metu petiere , et sic ubi concaua furtim Saxa petunt , furit immissis Uulcanus habenis . 
Nec uires herbarum infusaque flumina prosunt , Quaesitaeque nocent artes , miserabile dictu ! 
Illa autem per populos aditumque per auia quaerit , Arte noua speculata locum , paribusque reuinxit Serpentum spiris uentosasque addidit alas , Ense leuis nudo , perfusos sanguine currus . 
Quo sequar ? 
aut quid iam misero mihi denique restat ? 
Me me , adsum qui feci , in me omnia tela Conicite , hanc animam quocumque absumite leto ! 
Funeris heu tibi causa fui ; dux femina facti ! 
Huc geminas nunc flecte acies et conde sepulcro Corpora natorum , cape dona extrema tuorum . 
Et tumulum facite et tumulo super addite carmen : " Saeuus amor docuit natorum sanguine matrem Commaculare manus , luctu miscere hymenaeos Et super aetherias errare licentius auras . 
" Crudelis mater , tanton me crimine dignum Duxisti et patrios foedasti funere uultus ? 
Arma , uiri , ferte arma ! 
date tela , ascendite muros ! 
Quo moriture ruis ? 
thalamos ne desere pactos ! 
Hortator scelerum , nostram nunc accipe mentem . 
Siue animis siue arte uales , si pectore robur Concipis , et si adeo dotalis regia cordi est ; Quae nunc deinde mora est ? 
nostrasne euadere demens Sperasti te posse manus ? 
opta ardua pinnis Astra sequi clausumque caua te condere terra Et famam extingui ueterum sic posse malorum . 
Haec uia sola fuit , haec nos suprema manebat Exitiis positura modum . 
Sat fatis Uenerique datum est . 
feror exul in altum , Germanum fugiens et non felicia tela , Ultra anni solisque uias . 
quid denique restat ? 
Et longum , formose , uale , et quisquis amores Aut metuet dulces aut experietur amaros . 
