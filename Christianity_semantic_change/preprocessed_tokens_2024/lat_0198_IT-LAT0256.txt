De Sacramento aquae nostrae qua ablutis delictis pristinae caecitatis in vitam aeternam liberamur non erit otiosum digestum istud , instruens tam eos qui cum maxime formantur quam et illos qui simpliciter credidisse contenti , non exploratis rationibus traditionum , temptabilem fidem per imperitiam portant . 
atque , adeo nuper conversata istic quaedam de caina haeresi vipera venenatissima doctrina sua plerosque rapuit , imprimis baptismum destruens . 
plane secundum naturam : nam fere viperae et aspides ipsique reguli serpentes arida et inaquosa sectantur . 
sed nos pisciculi secundum nostrum Iesum Christum in aqua nascimur , nec aliter quam in aqua permanendo salvi sumus . 
itaque illa monstrosissima , cui nec integre quidem docendi ius erat , optime norat necare pisciculos de aqua auferens . 
Sedenim quanta vis est perversitatis ad fidem labefactandam vel in totum non recipiendam , ut ex his eam impugnet ex quibus constat . 
nihil adeo est quod obduret mentes hominum quam simplicitas divinorum operum quae in actu videtur , et magnificentia quae in effectu repromittitur . 
et hinc quoque , quoniam tanta simplicitate , sine pompa sine apparatu novo aliquo , denique sine sumptu , homo in aqua demissus et inter pauca verba tinctus non multo vel nihilo mundior resurgit , eo incredibilis existimatur consecutio aeternitatis . 
mentior si non e contrario idolorum sollemnia vel arcana de suggestu et apparatu deque sumptu fidem et auctoritatem sibi extruunt . 
pro misera incredulitas , quae denegas deo proprietates suas , simplicitatem et potestatem . 
quid ergo ? 
nonne mirandum est lavacro dilui mortem ? 
quia mirandum est , idcirco non creditur ? 
atquin eo magis credendum est : qualia enim decet esse opera divina nisi super omnem admirationem ? 
nos quoque ipsi miramur , sed quia credimus . 
ceterum incredulitas miratur quia non credit : miratur enim simplicia quasi vana , magnifica quasi impossibilia . 
et sit plane ut putas : satis ad utrumque divina pronuntiatio praecucurrit : Stulta mundi elegit deus ut confundat sapientiam eius : et , Quae difficilia penes homines facilia penes deum . 
nam si deus et sapiens et potens , quod etiam praetereuntes eum non negant , merito in adversis sapientiae potentiaeque , id est in stultitia et impossibilitate , materias operationis suae instituit : quoniam virtus omnis ex his causam accipit a quibus provocatur . 
Huius memores pronuntiationis tanquam praescriptionis , nihilo minus quam stultum et impossibile sit aqua reformari tractamus . 
quod utique ista materia tantae dignationis meruit officium , ut opinor auctoritas liquidi elementi exigenda est . 
atquin plurima suppetit , et quidem a primordio . 
nam unum ex his est quae ante omnem mundi suggestum impolita adhuc specie penes deum quiescebant in principio . 
In primordio , inquit , fecit deus caelum et terram : terra autem erat invisibilis et incomposita , et tenebrae erant super abyssum , et spiritus dei ferebatur super aquas . 
habes , homo , imprimis aetatem venerari aquarum , quod antiqua substantia ; dehinc dignationem , quod divini spiritus sedes , gratior scilicet ceteris tunc elementis . 
nam et tenebrae totae adhuc sine cultu siderum informes , et tristis abyssus et terra imparata et caelum rude : solus liquor , semper materia perfecta laeta simplex de suo pura , dignum vectaculum deo subiciebat . 
quid quod exinde dispositio mundi modulatricibus quodammodo aquis deo constitit ? 
nam ut firmamentum caeleste suspenderet in medietate , distinctis aquis fecit ; ut terram aridam expanderet , segregaris aquis expediit . 
ordinato dehinc per elementa mundo cum incolae darentur , primis aquis praeceptum est animas producere : primus liquor quod viveret edidit , ne mirum sit in baptismo si aquae animare noverunt . 
non enim ipsius quoque hominis figulandi opus sociantibus aquis absolutum est ? 
adsumpta est de terra materia [ convenit ] , non tamen habilis nisi humecta et sucida , quam scilicet ante quartum diem segregatae aquae in stationem suam superstite humore limo temperarant . 
si exinde universa vel plura prosequar quae de elementi istius auctoritate commemorem , quanta vis eius aut gratia , quot ingenia quot officia quantum instrumenti mundo ferat , vereor ne laudes aquae potius quam baptismi rationes videar congregasse : licet eo plenius docerem non esse dubitandum si materiam quam in omnibus rebus et operibus suis deus disposuit , etiam in sacramentis propriis parere fecit , si quae vitam terrenam gubernat etiam caelestia procura . 
Sed ea satis erit praecerpsisse in quibus et ratio baptismi recognoscitur prima illa quae iam tunc etiam ipso habitu praenotabatur ad baptismi figuram , dei spiritum qui ab initio super aquas vectabatur super aquas intinctorem moraturum . 
sanctum autem utique super sanctum ferebatur , aut ab eo quod superferebatur id quod ferebat sanctitatem mutuabatur , quoniam subiecta quaeque materia eius quae desuper imminet qualitatem rapiat necesse est , maxime corporalis spiritalem et penetrare et insidere facilem per substantiae suae subtilitatem . 
ita de sancto sanctificata natura aquarum et ipsa sanctificare concepit . 
ne quis ergo dicat , ' numquid ipsis enim aquis tinguimur quae tunc in primordio fuerunt ? 
' non utique ipsis , si non ex ea parte ipsis qua genus quidem unum , species vero complures . 
quod autem generi attributum est etiam in species redundat . 
ideoque nulla distinctio est mari quis an stagno , flumine an fonte , lacu an alveo diluatur , nec quicquam refert inter eos quos Ioannes in Iordane et quos Petrus in Tiberi tinxit : nisi si et ille spado quem Philippus inter vias fortuita aqua tint plus salutis aut minus rettulit . 
igitur omnes aquae de pristina originis praerogativa sacramentum sanctificationis consequuntur invocato deo . 
supervenit enim statim spiritus de caelis et aquis superest sanctificans eas de semetipso , et ita sanctificatae vim sanctificandi combibunt . 
quanquam ad simplicem actum competat similitudo , ut quoniam vice sordium delictis inquinamur aquis abluamur . 
sed delicta sicut in carne non comparent , quia nemo super cutem portat maculasidololatriae aut stupri aut fraudis , ita et eiusmodi in spiritu sordent , qui est auctor delicti : spiritus enim dominatur , caro famulatur . 
tamen utrumque inter se communicant reatum , spiritus ob imperium , caro ob ministerium . 
igitur medicatis quodammodo aquis per angeli interventum et spiritus in aquis corporaliter diluitur et caro in eisdem spiritaliter emundatur . 
Sedenim nationes extraneae ab omni intellectu spiritalium potestatem eadem efficacia idolis suis subministrant . 
sed viduis aquis sibi mentiuntur . 
nam et sacris quibusdam per lavacrum initiantur Isidis alicuius aut Mithrae . 
ipsos etiam deos suos lavationibus efferunt . 
ceterum villas domos templa totasque urbes aspergine circumlatae aquae expiant . 
passim certe ludis Apollinaribus et Pelusiis tinguuntur , idque se in regenerationem et impunitatem periuriorum suorum agere praesumunt . 
item penes veteres quisque se homicidio infecerat purgatrices aquas explorabat . 
igitur si idolo , natura aquae quod propria [ materia ] sit abluendi , auspici emundationis blandiuntur , quanto id verius aquae praestabunt per dei auctoritatem a quo omnis natura earum constituta est : si religione aquas medicari putant , quae potior religio quam dei vivi agnitio ? 
hic quoque studium diaboli recognoscimus res dei aemulantis , cum et ipse baptismum in suis exercet . 
quid simile ? 
immundus emundat , perditor liberat , damnatus absolvit ? 
suam videlicet operam destruet diluens delicta quae inspirat ipse . 
haec quidem in testimonium posita sort repellentibus fidem , si minime credant rebus dei , quarum adfectationibus apud aemulatorem dei credunt . 
an non et alias sine ullo sacramento immundi spiritus aquis incubant adfectantes illam in primordio divini spiritus gestationem ? 
sciunt opaci quique fontes et avii quique rivi , et in balneis piscinae et euripi in domibus vel cisternae , et putei qui rapere dicuntur , scilicet per vim spiritus nocentis . 
nam et esetos et lymphaticos et hydrophobas vocant quos aquae necaverunt aut amentia vel formidine exercuerunt . 
quorsum ista rettulimus ? 
ne quis durius credat angelum dei sanctum aquis in salutem hominis temperandis adesse , cum angelus mali profanus commercium eiusdem elementi in perniciem hominis frequentet . 
angelum aquis intervenire si novum videtur , exemplum futuri praecucurrit . 
piscinam Bethsaidam angelus interveniens commovebat . 
observabant qui valetudinem querebantur . 
nam si quis praevenerat descendere illuc , queri post lavacrum desinebat . 
figura ista medicinae corporalis spiritalem medicinam canebat , ex forma qua semper carnalia in figura spiritalium antecedunt . 
proficiente itaque in omnibus gratia dei plus aquis et angelo accessit : qui vitia corporis remediabant nunc spiritum medentur , qui temporalem operabantur salutem nunc aeternam reformant , qui unum semel in anno liberabant nunc quotidie populos conservant deleta morte per ablutionem delictorum . 
exempto scilicet reatu eximitur et poena . 
ita restituitur homo deo ad similitudinem eius qui retro ad imaginem dei fuerat : imago in effigie , similitudo in aeternitate censetur : recipit enim illum dei spiritum quem tunc de adflatu eius acceperat sed post amiserat per delictum . 
Non quod in aqua spiritum sanctum consequimur , sed in aqua emundati sub angelo spiritui sancto praeparamur . 
hic quoque figura praecessit . 
sicut enim Ioannes antepraecursor domini fuit praeparans vias eius , ita et angelus baptismi arbiter superventuro spiritui sancto vias dirigit abolitione delictorum , quam fides impetrat obsignata in patre et filio et spiritu sancto . 
nam si in tribus testibus stabit omne verbum , dei quarto magis donum ? 
habemus benedictione eosdem arbitros fidei quos et sponsores salutis . 
sufficit ad fiduciam spei nostrae etiam numerus nominum divinorum . 
cum autem sub tribus et testatio fidei et sponsio salutis pigneretur , necessario adicitur ecclesiae mentio , quoniam ubi tres , id est pater et filius et spiritus sanctus ; ibi ecclesia quae trium corpus est . 
Exinde egressi de lavacro perungimur beriedicta unctione de pristina disciplina qua ungui oleo de cornu in sacerdotium solebant , ex quo Aaron a Moyse unctus est . 
unde christus dicitur a chrismate quod est unctio , quae ; et ; domino nomen accommodavit , facta spiritalis quia spiritu unctus est a deo patre : sicut in Actis , Collecti sunt enim vero in ista civitate adversus sanctum filium tuum quem unxisti . 
sic et in nobis carnaliter currit unctio sed spiritaliter proficit , quomodo et ipsius baptismi carnalis actus quod in aqua mergimur , spiritalis effectus quod delictis liberamur . 
Dehinc manus imponitur per benedictionem advocans et invitans spiritum sanctum . 
sane humano ingenio licebit spiritum in aquam arcessere et concorporationem eorum accommodatis desuper manibus alio spiritu tantae claritatis animare , deo autem in suo organo non licebit per manus sanctas sublimitatem modulari spiritalem ? 
sed est hoc quoque de veteri sacramento quo nepotes suos ex Ioseph , Ephrem et Manassem , Iacob [ capitibus ] impositis et intermutatis manibus benedixit , et quidem ita transversim obliquatis in se ut Christum deformantes iam tunc portenderent benedictionem in Christo futuram . 
tunc ille sanctissimus spiritus super emundata et benedicta corpora libens a patre descendit superque baptismi aquas tanquam pristinam sedem recognoscens conquiescit : columbae figura delapsus in dominum ut natura spiritus sancti declararetur per animal simplicitatis et innocentiae , quod etiam corporaliter ipso felle careat columba . 
ideoque Estote , inquit , simplices ut columbae : ne hoc quidem sine argumento praecedentis figurae : quemadmodum enim post aquas diluvii quibus iniquitas antiqua purgata est , post baptismum ut ita dixerim mundi , pacem caelestis irae praeco columba terris adnuntiavit dimissa ex arca et cum olea reversa - quod signum etiam ad nationes pacis praetenditureadem dispositione spiritalis effectus terrae , id est carni nostrae , emergenti de lavacro post vetera delicta columba sancti spiritus advolat pacem dei adferens , emissa de caelis ubi ecclesia est arcae figura . 
' sed mundus rursus deliquit , quo male comparetur baptismus diluvio . 
' itaque igni destinatur , sicut et homo cum post baptismum delicta restaurat : ut hoc quoque in signum admonitionis nostrae debeat accipi . 
Quot igitur patrocinia naturae , quot privilegia gratiae , quot sollemnia disciplinae , figurae praestructiones praedicationes , religionem aquae ordinaverunt . 
primum quidem , cum populus de Aegypto [ libere ] expeditus vim regis Aegypti per aquam transgressus evadit , ipsum regem cum totis copiis aqua extinguit . 
quae figura manifestior in baptismi Sacramento ? 
liberantur de saeculo nationes per aquam scilicet , et diabolum dominatorem pristinum in aqua oppressum derelinquunt . 
item aqua de amaritudinis vitio in suum commodum suavitatis Mosei ligno remediatur . 
lignum illud erat Christus venenatae et amarae retro naturae venas in saluberrimam aquam , baptismi scilicet , ex sese remedians . 
haec est aqua quae de comite petra populo profluebat : si enim petra Christus , sine dubio aqua in Christo baptismum videmus benedici . 
quanta aquae gratia penes deum et Christum eius ad baptismi confirmationem . 
nunquam sine aqua Christus : siquidem et ipse aqua tinguitur , prima rudimenta potestatis suae vocatus ad nuptias aqua auspicatur , cum sermonem facit sitientes ad aquam suam invitat sempiternam , cum de agape docet aquae calicem parvo oblatum inter opera dilectionis probat : ad puteum vires resumit , super aquam incedit , libenter transfretat , aquam discentibus ministrat . 
perseverat testimonium baptismi usque ad passionem : cum deditur in crucem aqua intervenit - sciunt Pilati manus : cum vulneratur aqua de latere prorumpit - scit lancea militis . 
Diximus quantum mediocritati nostrae licuit de universis quae baptismi religionem instruunt . 
nunc ad reliquum statum eius aeque ut potero progrediar de quaestiunculis quibusdam . 
baptismus a Ioanne denuntiatus iam tunc habuit quaestionem ab ipso quidem domino propositam ad pharisaeos , caelestisne is baptismus esset an veto terrenus : de quo illi non valuerunt constanter respondere , utpote non intelligentes quia nec credentes . 
nos quidem quantula fide sumus tantulo et intellectu possumus aestimare divinum quidem eum baptismum fuisse , mandatu tamen non et potestate , quod et Ioannem a domino missum legimus in hoc munus , ceterum humanum condicione . 
nihil enim caeleste praestabat , sed caelestibus praeministrabat , paenitentiae scilicet praepositus quae est in hominis voluntate . 
denique legis doctores et pharisaei , qui credere noluerunt , nec paententiam inire voluerunt . 
quodsi paenitentia humanum est et baptismus ipsius eiusdem condicionis fuerit necesse est : aut daret et spiritum sanctum et remissionem peccatorum si caelestis fuisset . 
sed neque peccata dimittit neque spiritum indulget nisi solus deus . 
etiam ipse dominus nisi ipse prius ascenderet ad patrem aliter negavit spiritum descensurum . 
ita quod dominos nondum conferebat servus utique praestare non posset . 
adeo postea in Actin Apostolorum invenimus [ quoniam ] qui Ioannis baptismum habebant spiritum accepisse sanctum , quem ne auditu quidem noverant . 
ergo non erat caeleste quod caelestia non exhibebat , cum ipsum quod caeleste in Ioanne fuerat , spiritus prophetiae , post totius spiritus in dominum translationem usque adeo defecerit ut quem praedicaverat , quem advenientem designaverat , postmodum an ipse esset miserit sciscitatum . 
agebatur itaque baptismus paenitentiae quasi candidatus remissionis et sanctificarionis in Christo subsecuturae . 
nam quod legimus , Praedicabat baptismum paenitentiae in remissionem peccatorum , in futuram remissionem enuntiatum est , siquidem paenitentia antecedit , remissio sequitur , et hoc est viam praeparare : qui autem praeparat non idem ipse perficit sed alii perficiendum procurat . 
ipse profitetur sua non esse caelestia sed Christi dicendo , Qui de terra est terrena loquitur , qui de supernis venit super omnes est : item soli se paenitentiae tinguere , venturum mox qui tingueret in spiritu et igni : scilicet quia vera et stabilis fides spiritu tinguitur in salutem , simulata autem et infirma igni tinguitur in iudicium . 
' Sed ecce ' , inquiunt , ' venit dominus et non tinxit : legimus enim , Et tamen Iesus non ipse tinguebat verum discipuli eius . 
' quasi revera ipsum suis manibus tincturum Ioannes praedicasset . 
non utique sic intelligendum est , sed simpliciter dictum more communi , sicut est verbi gratia ' imperator proposuit edictum ' aut ' praefectus fustibus cecidit ' . 
numquid ipse proponit aut numquid ipse caedit ? 
semper is dicitur facere cui praeministratur . 
ita erit accipiendum Ipse vos tinguet pro eo quod est ' per ipsum tinguemini ' , vel ' in ipsum ' . 
sed nec moveat quosdam quod non ipse tinguebat . 
in quem enim tingueret ? 
in paenitentiam ? 
quo ergo illi praecursorem ? 
in peccatorum remissionem , quam verbo dabat ? 
in semetipsum , quem in humilitate celabat ? 
in spiritum sanctum , qui nondum ad patrem ascenderat ? 
in ecclesiam , quam nondum apostolis struxerat ? 
itaque tinguebant discipuli eius ut ministri , ut Ioannes antepraecursor , eodem baptismo Ioannis , ne quo alio putes : quia nec extat alias nisi postea Christi , qui tunc utique a discentibus dari non poterat utpote nondum adimpleta gloria domini nec instructa efficacia lavacri per passionem et resurrectionem , quia nec mors nostra dissolvi posset nisi domini passione nec vita restitui sine resurrectione ipsius . 
Cum vero praescribitur nemini sine baptismo competere salutem , ex illa maxime pronuntiatione domini qui ait , Nisi natus ex aqua quis erit non habebit vitam , suboriuntur scrupulosi immo temerarii retractatus quorundam quomodo ex ista praescriptione [ praestructione ] apostolis salus competat quos tinctos non inveniamus in domino praeter Paulum : immo cum Paulus solus ex illis baptismum Christi induerit , aut praeiudicatum esse de ceterorum periculo qui careant aqua Christi ut praescriptio salva sit , aut rescindi praescriptionem si etiam et non tinctis salus statuta est . 
audivi , domino teste , eiusmodi , ne qui me tam perditum existimet ut ultro excogitem libidine stili quae aliis scrupulum incutiant . 
et nunc illis ut potero respondebo qui negant apostolos tinctos . 
nam si [ humanum ] Ioannis baptismum impetrarant , domini cur desiderabant , quatenus unum baptismum definierat ipse dominus dicens Petro perfundi volenti , Qui semel lavit non habet necesse rursum , quod utique non tincto non omnino dixisset ? 
et haec est probatio exerta adversus illos qui adimunt apostolis etiam Ioannis baptismum , ut destruant aquae sacramentum . 
an credibile videri potest in eis personis viam tunc domino non praeparatam , id est baptismum Ioannis , quae ad viam domini per totum orbem aperiendam destinabantur ? 
ipse dominos nullius paenitentiae debitor tinctus est : peccatoribus non fuit necesse ? 
quod ergo alii tincti non sint , non iam comites Christi sed aemuli fidei , legis doctores et pharisaei . 
unde et suggeritur , cum adversantes domino tingui noluerint , eos qui dominum sequebantur tinctos fuisse nec cum aemulis [ suis ] sapuisse , maxime quando dominus cui adhaerebant testimonio Ioannem extulisset , Nemo , dicens , maior inter natos feminarum Ioanne baptizatore . 
alii plane satis coacte iniciunt tunc apostolos baptismi vicem implesse cum in navicula fluctibus mergerentur : ipsum quoque Petrum [ per ] mare ingredientem satis mersum . 
ut opinor autem aliud est aspergi vel intercipi violentia maris , aliud tingui disciplina religionis . 
ceterum navicula illa figuram ecclesiae praeferebat quod in mari , id est in saeculo , fluctibus id est persecutionibus et temptationibus inquietetur , domino per patientiam velut dormiente donec orationibus sanctorum in ultimis suscitatus compescat saeculum et tranquillitatem suis reddat . 
nunc sive tincti quoquo modo fuerunt sive illoti perseveraverunt ut et illud dictum domini de uno lavacro sub Petri persona ad nos tantummodo spectet , de salute tamen apostolorum satis temerarium est aestimare : quia illis vel primae adlectionis et exinde individuae familiaritatis praerogativa compendium baptismi conferre posset , cum illum opinor sequebantur [ illum ] qui credenti cuique salutem pollicebatur : Fides tua te , aiebat , salvum fecit , et , Remittuntur tibi peccata , credenti utique nec tamen tincto . 
id si apostolis defuit nescio quorum fides tuta sit . 
uno verbo domini suscitatus teloneum dereliquit , patrem et navem et artem qua vitam sustentabat deseruit , [ qui ] patris exsequias despexit , summum illud domini praeceptum , Qui patrem aut matrem mihi praeposuerit non est me dignus , ante perfecit quam audivit . 
Hinc ergo scelestissimi illi provocantes quaestiones , Adeo , dicunt , baptismus non est necessarius quibus fides satis est : nam et Abraham nullius aquae nisi fidei Sacramento deo placuisse . 
sed in omnibus posteriora concludunt et sequentia antecedentibus praevalent . 
fuerit salus retro per fidem nudam ante domini passionem et resurrectionem : at ubi fides aucta est , credentibus in nativitatem passionem resurrectionemque eius addita est ampliato sacramento obsignatio baptismi , vestimentum quodammodo fidei quae retro erat nuda , nec potest iam sine sua ; salvare ; lege . 
lex enim tinguendi imposita est , et forma praescripta : Ite , inquit , docete nationes tinguentes eas in nomine patris et filii et spiritus sancti . 
huic legi collata definitio illa , Nisi quis renatus fuerit ex aqua et spiritu sancto non introibit in regno caelorum , obstrinxit fidem ad baptismi necessitatem . 
itaque omnes exinde credentes tinguebantur . 
tunc et Paulus ubi credidit tunc tinctus est : et hoc est quod ei dominus in illa plaga orbationis praeceperat ; Exsurge , dicens , et introi in Damascum : illic tibi demonstrabitur quid debeas agere , scilicet tingui , quod solum ei deerat . 
alioquin satin didicerat atque crediderat Nazarenum esse dominum dei filium . 
Sed et de ipso apostolo revolvunt , quod dixerit , Non enim me ad tinguendum Christus misit , quasi hoc argumento baptismus adimatur . 
cur ergo tint Gaium et Crispum et Stephanae domum ? 
quanquam etsi non eum miserat Christus ad tinguendum , attamen aliis apostolis praeceperat tinguere . 
verum haec pro condicione tunc temporis ad Corinthios scripta sunt , quoniam schismata inter illos et dissensiones movebantur dum alius Paulo se deputet , alius Apollo . 
propter quod pacificus apostolus , ne sibi omnia defendere videretur , non ad tinguenduxn se missum ait sed ad praedicandum . 
nam et prius est praedicare , posterius tinguere si prius praedicatum . 
puto autem licuit et tinguere cui licuit et praedicare . 
Nescio si quid amplius ad controversiam baptismi ventilatur . 
sane retexam quod supra omisi , ne imminentes sensus videar interscindere . 
unus omnino baptismus est nobis tam ex domini evangelio quam et apostoli litteris , quoniam unus deus et unum baptisma et una ecclesia in caelis . 
sed circa haereticos sane quae custodiendum sit digne quis retractet . 
ad nos enim editum est : haeretici autem nullum consortium habent nostrae disciplinae , quos extraneos utique testatur ipsa ademptio communicationis . 
non debeo in illis cognoscere quod mihi est praeceptum , quia non idem deus est nobis et illis , nec unus Christus , id est idem : ergo nec baptismus unus , quia non idem . 
quem cum rite non habeant sine dubio non habent , nec capit numerare quod non habetur : ita nec possunt accipere , quia non habent . 
sed de isto plenius iam nobis in Graeco digestum est . 
semel ergo lavacrum inimus , semel delicta abluuntur , quia ea iterari non oportet . 
ceterum Israel Iudaeus quotidie lavat quia quotidie inquinatur . 
quod ne in nobis quoque factitaretur propterea de uno lavacro definitum est . 
felix aqua quae semel abluit , quae ludibrio peccatoribus non est , quae non adsiduitate sordium infecta rursus quos diluit inquinat . 
Est quidem nobis etiam secundum lavacrum , unum et ipsum , sanguinis scilicet , de quo dominos Habeo , inquit , baptismo tingui , cum iam tinctus fuisset . 
venerat enim per aquam et sanguinem , sicut Ioannes scripsit , ut aqua tingueretur sanguine glorificaretur . 
proinde nos faceret aqua vocatos sanguine electos hos duos baptismos de vulnere percussi lateris emisit , quia qui in sanguinem eius crederent aqua lavarentur , qui aqua lavissent et sanguine oporterent . 
hic est baptismus qui lavacrum et non acceptum repraesentat et perditum reddit . 
Superest ad concludendam materiolam de observatione quoque dandi et accipiendi baptismi commonefacere . 
dandi quidem summum habet ius summus sacerdos , si qui est episcopus : dehinc presbyteri et diaconi , non tamen sine episcopi auctoritate , propter ecclesiae honorem quo salvo salva pax est . 
alioquin etiam laicis ius est : ' quod enim ex aequo accipitur ex aequo dari potest ; nisi episcopi iam aut presbyteri aut diaconi vocabuntur discentes domini : id est , ut sermo non debet abscondi ab ullo , proinde et baptismus segue dei census ab omnibus exerceri potest ' . 
sed quanto magis laicis disciplina verecundiae et modestiae incumbit cum ea [ quae ] maioribus competat , ne sibi adsumant [ dicatum ] episcopi of Ficium . 
episcopates aemulatio schismatum mater est . 
omnia licere dixit sanctissimus apostolus sed non omnia expedire . 
sufficit scilicet in necessitatibus [ ut ] utaris sicubi aut loci aut temporis aut personae condicio compellit : tunc enim constantia succurrentis excipitur cum urguetur circumstantia periclitantis , quoniam reus erit perditi hominis si supersederit praestare quod libere potuit . 
petulantia autem mulieris quae usurpavit docere utique non etiam tinguendi ius sibi rapiet , nisi si quae nova bestia venerit similis pristinae , ut quemadmodum illa baptismum auferebat ita aliqua per se [ eum ] conferat . 
quod si quae Acta Pauli , quae perperam scripta sunt , exemplum Theclae ad licentiam mulierum docendi tinguendique defendant , sciant in Asia presbyterum qui eam scripturam construxit , quasi titulo Pauli de suo cumulans , convictum atque confessum id se amore Pauli fecisse loco decessisse . 
quam enim fidei proximum videtur ut is docendi et tinguendi daret feminae potestatem qui ne discere quidem constanter mulieri permisit ? 
Taceant , inquit , et domi viros suos consulant . 
Ceterum baptismum non temere credendum esse sciunt quorum officium est . 
Omni petenti te dato , suum habet titulum proprie ad eleemosynam pertinentem . 
immo illud potius respiciendum , Nolite dare sanctum canibus et porcis proicere margaritam vestram , et , Manus ne facile imposueritis nechamartiis alienis communicaveritis . 
quodsi quia Philippus tam facile tinxit eunuchum , recogitemus manifestam et exertam dignationem domini intercessisse . 
spiritus Philippo praeceperat in eam viam tendere : spado et ipse inventus est non otiosus nec qui subito tingui concupisceret , sed ad templum orandi gratia profectus scripturae divinae impressus : sic oportebat deprehendi cui ultro deus apostolum miserat , [ ad ] quem rursus spiritus ut se curriculo eunuchi adiungeret iussit : scriptura ipsius fidei occurrit in tempore , exhortatus adsumitur , dominos ostenditur , fides non moratur , aqua non expectatur , apostolus perfecto negotio abripitur . 
sed et Paulus revera cito tinctus est : cito enim cognoverat Simon hospes vas eum esse electionis constitutum . 
dei dignatio suas praemittit praerogativas : omnis petitio et decipere et decipi potest . 
itaque pro cuiusque personae condicione ac dispositione , etiam aetate , cunctatio baptismi utilior est , praecipue tamen circa parvulos . 
quid enim necesse , si non tam necesse est , sponsores etiam periculo ingeri , qui et ipsi per mortalitatem destituere promissiones suas possunt et proventu malae indolis falli ? 
ait quidem dominos , Nolite illos prohibere ad me venire : veniant ergo , dum adolescunt , dum discunt , dum quo veniant docentur : fiant Christiani cum Christum nosse potuerint . 
quid festinat innocens aetas ad remissionem peccatorum ? 
cautius agetur in saecularibus , ut cui substantia terrena non creditur divina credatur ? 
norint petere salutem , ut petenti dedisse videaris . 
non minore de causa innupti quoque procrastinandi , in quibus temptatio praeparata est tam virginibus per maturitatem quam viduis per vagationem , donec aut nubant aut continentiae corroborentur . 
si qui pondus intellegant baptismi magis timebunt consecutionem quam dilationem . 
fides integra secura est de salute . 
Diem baptismo sollemniorem pascha praestat , cum et passio domini in qua tinguimur adimpleta est . 
nec incongruenter ad figuram interpretabitur quod cum ultimum pascha dominus esset acturus , missis discipulis ad praeparandum , Convenietis , inquit , hominem aquam baiulantem : paschae celebrandae locum de signo aquae ostendit . 
exinde pentecoste ordinandis lavacris laetissimum spatium est , quo et domini resurrectio inter discipulos frequentata est et gratia spiritus sancti dedicata et spes adventus domini subostensa , quod tunc in caelos recuperato eo angeli ad apostolos dixerunt sic venturum quemadmodum et in caelos conscendit , utique in pentecoste . 
sedenim Hieremias cum dicit , Et congregabo illos ab extremis terrae in die festo paschae , diem significat et pentecostes , qui est proprie dies festus . 
ceterum omnis dies domini est : omnis hora , omne tempus habile baptismo . 
si de sollemnitate interest , de gratia nihil refert . 
Ingressuros baptismum orationibus crebris , ieiuniis et geniculationibus et pervigiliis orare oportet , et cum confessione omnium retro delictorum , ut exponant etiam baptismum Ioannis : Tinguebantur , inquit , confitentes delicta sua - nobis gratulandum est si non publice confitemur iniquitates aut turpitudines nostras - simul enim de pristinis satisfacimus conflictatione carnis et spiritus , et subsecuturis temptationibus munimenta praestruimus . 
Vigilate et orate , inquit , ne incidatis in temptationem . 
et ideo credo temptati sunt quoniam obdormierunt , ut adprehensum dominum destituerint et qui cum eo perstiterit et gladio sit usus ter etiam negaverit . 
nam et praecesserat dictum , neminem intemptatum regna caelestia consecuturum . 
ipsum dominum post lavacrum statim temptationes circumsteterunt quadraginta diebus ieiuniis functum . 
' ergo et nos ' dicet aliquis , ' a lavacro potius ieiunare oportet . 
' et quis enim prohibet , nisi necessitas gaudii gratulatio salutis ? 
sed dominus , quantulum aestimo , de figura Israelis exprobrationem in ipsum retorsit . 
namque populus mare transgressus et in solitudinem translatus , per quadraginta annos illic cum divinis copiis aleretur , nihilominus ventris et gulae meminerat quam dei . 
deinde dominos , post aquam segregates in deserta quadraginta dierum ieiunia emensus , ostendit non pane vivere hominem dei sed dei verbo , temptationesque plenitudini et immoderantiae ventris appositas abstinentia elidi . 
igitur benedicti , quos gratia dei expectat , cum de illo sanctissimo lavacro novi natalis ascenditis et primas manus apud matrem cum fratribus aperitis , petite de patre , petite de domino , peculia gratiae , distributiones charismatum subiacere . 
Petite et accipietis , inquit . 
quaesistis enim et invenistis , pulsastis et apertum est vobis . 
tantum oro , ut cum petitis etiam Tertulliani peccatoris memineritis . 
