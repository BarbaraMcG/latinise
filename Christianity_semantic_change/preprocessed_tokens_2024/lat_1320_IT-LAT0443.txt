Universis et singulis presentes litteras inspecturis , Dantes Alagherii de Florentia inter vere phylosophantes minimus , in Eo salutem qui est principium veritatis et lumen . 
Manifestum sit omnibus vobis quod , existente me Mantue , questio quedam exorta est , que dilatrata multotiens ad apparentiam magis quam ad veritatem , indeterminata restabat : unde cum in amore veritatis a pueritia mea continue sim nutritus , non sustinui questionem prefatam linquere indiscussam ; sed placuit de ipsa verum ostendere , nec non argumenta facta contra dissolvere , tum veritatis amore , tum etiam odio falsitatis . 
Et ne livor multorum , qui absentibus viris invidiosis mendacia confingere solent , post tergum bene dicta transmutent , placuit insuper in hac cedula meis digitis exarata quod determinatum fuit a me relinquere , et formam totius disputationis calamo designare . 
Questio igitur fuit de situ et figura sive forma duorum elementorum , aque videlicet et terre ; et voco hic ; formam ; illam quam Phylosophus ponit in quarta specie qualitatis in . 
Et restricta fuit questio ad hoc , tanquam ad principium investigande veritatis , ut quereretur utrum aqua in spera sua , hoc est in sua naturali circumferentia , in aliqua parte esset altior terra que emergit ab aquis et quam comuniter quartam habitabilem appellamus . 
Et arguebatur quod sic multis rationibus , quarum , quibusdam omissis propter earum levitatem , quinque retinui que aliquam efficaciam habere videbantur . 
Prima fuit talis : Duarum circumferentiarum inequaliter a se distantium impossibile est idem esse centrum : circumferentia aque et circumferentia terre inequaliter distanti ; ergo etc . 
Deinde procedebatur : Cum centrum terre sit centrum universi , ut ab omnibus confirmatur ; et omne , quod habet positionem in mundo aliam ab eo , sit altius ; quod circumferentia aque sit altior circumferentia terre concludebatur , cum circumferentia sequatur undique ipsum centrum . 
Maior principalis sillogismi videbatur patere per ea que demonstrata sunt in geometria ; minor per sensum , eo quod videmus in aliqua parte terre circumferentiam includi a circumferentia aque , in aliqua vero excludi . 
Secunda ratio : Nobiliori corpori debetur nobilior locus : aqua est nobilius corpus quam terra : ergo aque debetur nobilior locus . 
Et , cum locus tanto sit nobilior quanto superior propter magis propinquare nobilissimo continenti quod est celum primum , relinquitur quod locus aque sit altior loco terre et per consequens quod aqua sit altior terra , cum situs loci et locati non differat . 
Maior et minor principalis sillogismi huius rationis quasi manifeste dimittebantur . 
Tertia ratio erat : Omnis oppinio que contradicit sensui est mala oppinio : oppinari aquam non esse altiorem terra est contradicere sensui ; ergo est mala oppinio . 
Prima dicebatur patere per Commentatorem super tertio ; secunda sive minor per experientiam nautarum , qui vident , in mari existentes , montes sub se , probant dicendo quod ascendendo malum vident eos , in navi vero non vident ; quod videtur accidere propter hoc , quod terra valde inferior sit et depressa a dorso maris . 
Quarto arguebatur sic : Si terra non esset inferior ipsa aqua , terra esset totaliter sine aquis , saltem in parte detecta , de qua queritur : et sic nec essent fontes neque flumina neque lacus ; cuius oppositum videmus : quare oppositum eius ex quo sequebatur est verum , scilicet quod aqua sit altior terra . 
Consequentia probabatur per hoc , quod aqua naturaliter fertur deorsum : et cum mare sit principium omnium aquarum ut patet per Phylosophum in suis , si mare non esset altius quam terra , non moveretur aqua ad ipsam terram , cum in omni motu naturali aque principium oporteat esse altius . 
Item arguebatur quinto : Aqua videtur maxime sequi motum lune , ut patet in accessu et recessu maris ; cum igitur orbis lune sit ecentricus , rationabile videtur quod aqua in sua spera ecentricitatem imitetur orbis lune , et per consequens sit ecentrica ; et cum hoc esse non possit nisi sit altior terra , ut in prima ratione ostensum est , sequitur idem quod prius . 
Hiis igitur rationibus , et aliis non curandis , conantur ostendere suam oppinionem esse veram qui tenent aquam esse altiorem terra ista detecta sive habitabili , licet in contrarium est sensus et ratio . 
Ad sensum enim videmus per totam terram flumina descendere ad mare , tam meridionale quam septentrionale , tam orientale quam occidentale ; quod non esset , si principia fluminum et tractus alveorum non essent altiora ipsa superficie maris . 
Ad rationem vero patebit inferius , et hoc multis rationibus demonstrabitur . 
In ostendendo , sive determinando de situ et forma duorum elementorum , ut superius tangebatur , hic erit ordo . 
Primo demonstrabitur impossibile aquam in aliqua parte sue circumferentie altiorem esse hac terra emergente sive detecta . 
Secundo demonstrabitur terram hanc emergentem esse ubique altiorem totali superficie maris . 
Tertio instabitur contra demonstrata et solvetur instantia . 
Quarto ostendetur causa finalis et efficiens huius elevationis sive emergentie terre . 
Quinto solvetur ad argumenta superius prenotata . 
Dico ergo propter primum quod si aqua , in sua circumferentia considerata , esset in aliqua parte altior quam terra , hoc esset de necessitate altero istorum duorum modorum : vel quod aqua esset ecentrica , sicut prima et quinta ratio procedebat ; vel quod , concentrica existens , esset gibbosa in aliqua parte , secundum quam terre superhemineret ; aliter esse non posset , ut subtiliter inspicienti satis manifestum est : sed neutrum istorum est possibile ; ergo nec illud ex quo alterum vel alterum sequebatur . 
Consequentia , ut dicitur , est manifesta per locum a sufficienti divisione cause ; impossibilitas consequentis per ea que ostendentur apparebit . 
Ad evidentiam igitur dicendorum , duo supponenda sunt : primum est quod aqua naturaliter movetur deorsum ; secundum est quod aqua est labile corpus naturaliter , et non terminabile termino proprio . 
Et si quis hec duo principia vel alterum ipsorum negaret , ad ipsum non esset determinatio , cum contra negantem principia alicuius scientie non sit disputandum in illa scientia , ut patet ex primo ; sunt etenim hec principia inventa sensu et inductione , quorum est talia invenire , ut patet ex primo . 
Ad destructionem igitur primi membri consequentis dico quod aquam esse ecentricam est impossibile . 
Quod sic demonstro : Si aqua esset ecentrica , tria impossibilia sequerentur ; quorum primum est quod aqua esset naturaliter mobilis sursum et deorsum ; secundum est quod aqua non moveretur deorsum per eandem lineam cum terra ; tertium est quod gravitas equivoce predicaretur de ipsis ; que omnia non tantum falsa sed impossibilia esse videntur . 
Consequentia declaratur sic : sit celum circumferentia in qua tres cruces , aqua in qua due , terra in qua una ; et sit centrum celi et terre punctus in quo A , centrum vero aque ecentrice punctus in quo B ; ut patet in figura signata . 
Dico ergo quod , si aqua erit in A et habeat transitum , quod naturaliter movebitur ad B , cum omne grave moveatur ad centrum proprie circumferentie naturaliter ; et cum moveri ab A ad B sit moveri sursum , cum A sit simpliciter deorsum ad omnia , aqua movebitur naturaliter sursum ; quod erat primum impossibile , quod sequi dicebatur . 
Preterea sit gleba terre in Z , et ibidem sit quantitas aque , et absit omne prohibens : cum igitur , ut dictum est , omne grave moveatur ad centrum proprie circumferentie , terra movebitur per lineam rectam ad A , et aqua per lineam rectam ad B ; sed hoc oportebit esse per lineas diversas , ut patet in figura signata ; quod non solum est impossibile , sed rideret Aristotiles si audiret . 
Et hoc erat secundum quod declarari debebatur . 
Tertium vero declaro sic : Grave et leve sunt passiones corporum simplicium , que moventur motu recto ; et levia moventur sursum , gravia vero deorsum . 
Hoc enim intendo per grave et leve , quod sit mobile ; sicut vult Phylosophus in . 
Si igitur aqua moveretur ad B , terra vero ad A , cum ambo sint corpora gravia , movebuntur ad diversa deorsum ; quorum una ratio esse non potest , cum unum sit deorsum simpliciter , aliud vero secundum quid . 
Et cum diversitas in ratione finium arguat diversitatem in hiis que sunt propter illos , manifestum est quod diversa ratio fluitatis erit in aqua et in terra ; et cum diversitas rationis cum identitate nominis equivocationem faciat , ut patet per Phylosophum in , sequitur quod gravitas equivoce predicetur de aqua et terra ; quod erat tertium consequentie membrum declarandum . 
Sic igitur patet per veram demonstrationem hoc , quod aqua non est ecentrica ; quod erat primum consequentis principalis consequentie quod destrui debebatur . 
Ad destructionem secundi membri consequentis principalis consequentie , dico quod aquam esse gibbosam est etiam impossibile . 
Quod sic demonstro : Sit celum in quo quatuor cruces , aqua in quo tres , terra in quo due ; et centrum terre et aque concentrice et celi sit D. Et presciatur hoc , quod aqua non potest esse concentrica terre , nisi terra sit in aliqua parte gibbosa supra centralem circumferentiam ut patet instructis in mathematicis , si in aliqua parte emergit a circumferentia aque . 
Et ideo gibbus aque sit in quo H , gibbus vero terre in quo G ; deinde protrahatur linea una a D ad H , et una alia a D ad F. Manifestum est quod linea que est a D ad H est longior quam que est a D ad F , et per hoc summitas eius est altior summitate alterius ; et cum utraque contingat in summitate sua superficiem aque , neque transcendat , patet quod aqua gibbi erit sursum per respectum ad superficiem ubi est F. Cum igitur non sit ibi prohibens si vera sunt que prius supposita erant , aqua gibbi dilabetur , donec coequetur ad D cum circumferentia centrali sive regulari ; et sic impossibile erit permanere gibbum , vel esse ; quod demonstrari debebat . 
Et preter hanc potissimam demonstrationem , potest etiam probabiliter ostendi quod aqua non habeat gibbum extra circumferentiam regularem ; quia quod potest fieri per unum , melius est quod fiat per unum quam per plura : sed totum propositum potest fieri per solum gibbum terre , ut infra patebit ; ergo non est gibbus in aqua ; cum Deus et natura semper faciat et velit quod melius est , ut patet per Phylosophum primo , et secundo . 
Sic igitur patet de primo sufficienter , videlicet quod impossibile est aquam in aliqua parte sue circumferentie esse altiorem , hoc est remotiorem ad centrum mundi , quam sit superficies huius terre habitabilis ; quod erat primum in ordine dicendorum . 
Si ergo impossibile est aquam esse ecentricam , ut per primam figuram demonstratum est , et esse cum aliquo gibbo , ut per secundam est demonstratum ; necesse est ipsam esse concentricam et coequam , hoc est equaliter in omni parte sue circumferentie distantem a centro mundi , ut de se patet . 
Nunc arguo sic : Quicquid superheminet alicui parti circumferentie distantis equaliter a centro , est remotius ab ipso centro quam aliqua pars ipsius circumferentie : sed omnia littora , tam ipsius Amphitritis quam marium mediterraneorum , superheminent superficiei contingentis maris , ut patet ad oculum ; ergo omnia littora sunt remotiora a centro mundi , cum centrum mundi sit centrum maris ut visum est , et superficies littorales sint partes totalis superficiei maris : et cum omne remotius a centro mundi sit altius , consequens est quod littora omnia sint superheminentia toti mari ; et si littora , multo magis alie regiones terre , cum littora sint inferiores partes terre ; et id flumina ad illa descendentia manifestant . 
Maior vero huius demonstrationis demonstratur in theorematibus geometricis ; et demonstratio est ostensiva , licet vim suam habeat , ut in hiis que demonstrate sunt superius per impossibile . 
Et sic patet de secundo . 
Sed contra ea que sunt determinata , sic arguitur : Gravissimum corpus equaliter undique ac potissime petit centrum : terra est gravissimum corpus ; ergo equaliter undique ac potissime petit centrum . 
Et ex hac conclusione sequitur , ut declarabo , quod terra equaliter in omni parte sue circumferentie distet a centro , per hoc quod dicitur equaliter ; et quod sit substans omnibus corporibus , per hoc quod dicitur potissime ; unde sequeretur , si aqua esset concentrica , ut dicitur , quod terra undique esset circumfusa et latens ; cuius contrarium videmus . 
Quod illa sequantur ex conclusione , sic declaro : Ponamus per contrarium sive oppositum consequentis illius quod est in omni parte equaliter distare , et dicamus quod non distet ; et ponamus quod ex una parte superficies terre distet per viginti stadia , ex alia per decem : et sic unum emisperium eius erit maioris quantitatis quam alterum : nec refert utrum parum vel multum diversificentur in distantia , dummodo diversificentur . 
Cum ergo maioris quantitatis terre sit maior virtus ponderis , emisperium maius per virtutem sui ponderis prevalentem impellet emisperium minus , donec adequetur quantitas utriusque , per cuius adequationem adequetur pondus ; et sic undique redibit ad distantiam quindecim stadiorum ; sicut et videmus in appensione ac adequatione ponderum in bilancibus . 
Per quod patet quod impossibile est terram equaliter centrum petentem diversimode sive inequaliter in sua circumferentia distare ab eo . 
Ergo necessarium est oppositum suum quod est equaliter distare , cum distet ; et sic declarata est consequentia , quantum ex parte eius quod est equaliter distare . 
Quod etiam sequatur ipsam substare omnibus corporibus , quod sequi etiam ex conclusione dicebatur , sic declaro : Potissima virtus potissime attingit finem , nam per hoc potissima est , quod citissime ac facillime finem consequi potest : potissima virtus gravitatis est in corpore potissime petente centrum , quod quidem est terra ; ergo ipsa potissime attingit finem gravitatis , qui est centrum mundi ; ergo substabit omnibus corporibus , si potissime petit centrum ; quod erat secundo declarandum . 
Sic igitur apparet esse impossibile quod aqua sit concentrica terre ; quod est contra determinata . 
Sed ista ratio non videtur demonstrare , quia propositio maior principalis sillogismi non videtur habere necessitatem . 
Dicebatur enim ; gravissimum corpus equaliter undique ac potissime petit centrum ; ; quod non videtur esse necessarium ; quia , licet terra sit gravissimum corpus comparatum ad alia corpora , comparatum tamen in se , secundum suas partes , potest esse gravissimum et non gravissimum , quia posset esse gravior terra ex una parte quam ex altera . 
Nam cum adequatio corporis gravis non fiat per quantitatem , in quantum quantitas , sed per pondus , poterit ibi esse adequatio ponderis , cum non sit ibi adequatio quantitatis ; et sic illa demonstratio est apparens et non existens . 
Sed talis instantia nulla est ; procedit enim ex ignorantia nature homogeneorum et simplicium . 
Corpora enim homogenea et corpora simplicia - sunt homogenea ut aurum depuratum , et simplicia ut ignis et terra - regulariter in suis partibus qualificantur omni naturali passione . 
Unde , cum terra sit corpus simplex , regulariter in suis partibus qualificatur , naturaliter et per se loquendo ; quare cum gravitas insit naturaliter terre , et terra sit corpus simplex , necesse est ipsam in omnibus partibus suis regularem habere gravitatem , secundum proportionem quantitatis ; et sic adhuc ratio instantie principalis . 
Unde respondendum est quod ratio instantie sophistica est , quia fallit secundum quid et simpliciter . 
Propter quod sciendum est quod Natura universalis non frustratur suo fine ; unde , licet natura particularis aliquando propter inobedientiam materie ab intento fine frustretur , Natura tamen universalis nullo modo potest a sua intentione deficere , cum Nature universali equaliter actus et potentia rerum , que possunt esse et non esse , subiaceant . 
Sed intentio Nature universalis est ut omnes forme , que sunt in potentia materie prime , reducantur in actum , et secundum rationem speciei sint in actu ; ut materia prima secundum suam totalitatem sit sub omni forma materiali , licet secundum partem sit sub omni privatione opposita , preter unam . 
Nam cum omnes forme , que sunt in potentia materie , ydealiter sint in actu in Motore celi , ut dicit Comentator in , si omnes iste forme non essent semper in actu , Motor celi deficeret ab integritate diffusionis sue bonitatis , quod non est dicendum . 
Et cum omnes forme materiales generabilium et corruptibilium , preter formas elementorum , requirant materiam et subiectum mixtum et complexionatum , ad quod tanquam ad finem ordinata sunt elementa in quantum elementa , et mixtio esse non possit ubi miscibilia simul esse non possunt , ut de se patet ; necesse est esse partem in universo ubi omnia miscibilia , scilicet elementa , convenire possint ; hec autem esse non posset , nisi terra in aliqua parte emergeretur , ut patet intuenti . 
Unde cum intentioni Nature universalis omnis natura obediat , necesse fuit etiam preter simplicem naturam terre , que est esse deorsum , inesse aliam naturam per quam obediret intentioni universalis Nature ; ut scilicet pateretur elevari in parte a virtute celi , tanquam obediens a precipiente , sicut videmus de concupiscibili et irascibili in homine ; que licet secundum proprium impetum ferantur secundum sensitivam affectionem , secundum tamen quod rationi obedibiles sunt , quandoque a proprio impetu retrahuntur , ut patet ex primo . 
Et ideo , licet terra secundum simplicem eius naturam equaliter petat centrum , ut in ratione instantie dicebatur , secundum tamen naturam quandam patitur elevari in parte , Nature universali obediens , ut mixtio sit possibilis . 
Et secundum hec salvatur concentricitas terre et aque ; et nichil sequitur impossibile apud recte phylosophantes , ut patet in ista figura , ut sit celum circulus in quo A , aqua circulus in quo B , terra circulus in quo C. Nec refert , quantum ad propositum verum , aqua parum vel multum a terra distare videatur . 
Et sciendum quod ista est vera , quia est qualis est forma et situs duorum elementorum ; alie due superiores false ; et posite sunt , non quia sic sit , sed ut sentiat discens , ut ille dicit in primo . 
Et quod terra emergat per gibbum et non per centralem circumferentiam , indubitabiliter patet , considerata figura terre emergentis ; nam figura terre emergentis est figura semilunii , qualis nullo modo esse posset si emergeretur secundum circumferentiam regularem sive centralem . 
Nam , ut demonstratum est in theorematibus mathematicis , necesse est circumferentiam regularem spere a superficie plana sive sperica , qualem oportet esse superficiem aque , emergere semper cum orizonte circulari . 
Et quod terra emergens habeat figuram qualis est semilunii , patet et per naturales de ipsa tractantes , et per astrologos climata describentes , et per cosmographos regiones terre per omnes plagas ponentes . 
Nam , ut comuniter ab omnibus habetur , hec habitabilis extenditur per lineam longitudinis a Gadibus , que supra terminos occidentales ad Hercule positos ponitur , usque ad hostia fluminis Ganges , ut scribit Orosius . 
Que quidem longitudo tanta est , ut occidente sole in equinoctiali existente illis qui sunt in altero terminorum , oritur illis qui sunt in altero , sicut per eclipsim lune compertum est ab astrologis . 
Igitur oportet terminos predicte longitudinis distare per clxxx gradus , que est dimidia distante totius circumferentie . 
Per lineam vero latitudinis , ut comuniter habemus ab eisdem , extenditur ab illis quorum cenith est circulus equinoctialis , usque ad illos quorum cenith est circulus descriptus a polo zodiaci circa polum mundi , qui quidem distat a polo mundi circiter xxiii gradus ; et sic extensio latitudinis est quasi lxvii graduum et non ultra , ut patet intuenti . 
Et sic patet quod terram emergentem oportet habere figuram semilunii vel quasi , quia illa figura resultat ex tanta latitudine et longitudine , ut patet . 
Si vero haberet orizontem circularem , haberet figuram circularem cum convexo ; et sic longitudo et latitudo non differrent in distantia terminorum , sicut manifestum esse potest etiam mulieribus . 
Et sic patet de tertio proposito in ordine dicendorum . 
Restat nunc videre de causa finali et efficiente huius elevationis terre , que demonstrata est sufficienter ; et hic est ordo artificialis , nam questio ; an est ; , debet precedere questionem ; propter quid est ; . 
Et de causa finali sufficiant que dicta sunt in premediata distinctione . 
Propter causam vero efficientem investigandam , prenotandum est quod tractatus presens non est extra materiam naturalem , quia inter ens mobile , scilicet aquam et terram , que sunt corpora naturalia ; et propter hec querenda est certitudo secundum materiam naturalem , que est hic materia subiecta ; nam circa unumquodque genus in tantum certitudo querenda est , in quantum natura rei recipit , ut patet ex primo . 
Cum igitur innata sit nobis via investigande veritatis circa naturalia ex notioribus nobis , nature vero minus notis , in certiora nature et notiora , ut patet ex primo , et notiores sint nobis in talibus effectus quam cause , - quia per ipsos inducimur in cognitionem causarum , ut patet , quia eclipsis solis duxit in cognitionem interpositions lune , unde propter admirari cepere phylosophari - , viam inquisitionis in naturalibus oportet esse ab effectibus ad causas . 
Que quidem via , licet habeat certitudinem sufficientem , non tamen habet tantam , quantam habet via inquisitionis in mathematicis , que est a causis , sive a superioribus , ad effectus , sive ad inferiora ; et ideo querenda est illa certitudo que sic demonstrando haberi potest . 
Dico igitur quod causa huius elevationis efficiens non potest esse terra ipsa ; quia , cum elevari sit quoddam ferri sursum , et ferri sursum sit contra naturam terre , et nichil , per se loquendo , possit esse causa eius quod est contra suam naturam , relinquitur quod terra huius elevationis efficiens causa esse non possit . 
Et similiter etiam neque aqua esse potest ; quia cum aqua sit corpus homogeneum , in qualibet sui parte , per se loquendo , uniformiter oportet esse virtuatam ; et sic non esset ratio quia magis elevasset hic quam alibi . 
Hec eadem ratio removet ab hac causalitate aerem et ignem ; et cum non restet ulterius nisi celum , reducendus est hic effectus in ipsum , tanquam in causam propriam . 
Sed cum sint plures celi , adhuc restat inquirere in quod , tanquam in propriam causam , habeat reduci . 
Non in celum lune ; quia cum organum sue virtutis sive influentie sit ipsa luna , et ipsa tantum declinet per zodiacum ab equinoctiali versus polum antarcticum quantum versus arcticum , ita elevasset ultra equinoctialem sicut citra ; quod non est factum . 
Nec valet dicere quod illa declinatio non potuit esse propter magis appropinquare terre per ecentricitatem ; quia si hec virtus elevandi fuisset in luna , cum agentia propinquiora virtuosius operentur , magis elevasset ibi quam hic . 
Hec eadem ratio removet ab huiusmodi causalitate omnes orbes planetarum . 
Et cum primum mobile , scilicet spera nona , sit uniforme per totum et per consequens uniformiter per totum virtuatum , non est ratio quia magis ab ista parte quam ab alia elevasset . 
Cum igitur non sint plura corpora mobilia , preter celum stellatum , quod est octava spera , necesse est hunc effectum in ipsum reduci . 
Ad cuius evidentiam sciendum quod , licet celum stellatum habeat unitatem in substantia , habet tamen multiplicitatem in virtute ; propter quod oportuit habere diversitatem illam in partibus quam videmus , ut per organa diversa virtutes diversas influeret ; et qui hec non advertit , extra limitem phylosophie se esse cognoscat . 
Videmus in eo differentiam in magnitudine stellarum et in luce , in figuris et ymaginibus constellationum ; que quidem differentie frustra esse non possunt , ut manifestissimum esse debet omnibus in phylosophia nutritis . 
Unde alia est virtus huius stelle et illius , et alia huius constellationis et illius , et alia virtus stellarum que sunt citra equinoctialem , et alia earum que sunt ultra . 
Unde cum vultus inferiores sint similes vultibus superioribus ut Ptolomeus dicit , consequens est quod , cum iste effectus non possit reduci nisi in celum stellatum ut visum est , quod similitudo virtualis agentis consistat in illa regione celi que operit hanc terram detectam . 
Et cum ista terra detecta extendatur a linea equinoctiali usque ad lineam quam describit polus zodiaci circa polum mundi , ut superius dictum est , manifestum est quod virtus elevans est illis stellis que sunt in regione celi istis duobus circulis contenta , sive elevet per modum attractionis , ut magnes attrahit ferrum , sive per modum pulsionis , generando vapores pellentes , ut in particularibus montuositatibus . 
Sed nunc queritur : Cum illa regio celi circulariter feratur , quare illa elevatio non fuit circularis ? 
Et respondeo quod ideo non fuit circularis , quia materia non sufficiebat ad tantam elevationem . 
Sed tunc arguetur magis , et queretur : Quare potius elevatio emisperialis fuit ab ista parte quam ab alia ? 
Et ad hoc est dicendum , sicut dicit Phylosophus in secundo , cum querit quare celum movetur ab oriente in occidentem et non e converso ; ibi enim dicit quod consimiles questiones vel a multa stultitia vel a multa presumptione procedunt , propterea quod sunt supra intellectum nostrum . 
Et ideo dicendum ad hanc questionem , quod ille dispensator Deus gloriosus , qui dispensavit de situ polorum , de situ centri mundi , de distantia ultime circumferentie universi a centro eius , et de aliis consimilibus , hoc fecit tanquam melius , sicut et illa . 
Unde cum dixit : ; Congregentur aque in locum unum , et appareat arida ; , simul et virtuatum est celum ad agendum , et terra potentiata ad patiendum . 
Desinant ergo , desinant homines querere que supra eos sunt , et querant usque quo possunt , ut trahant se ad inmortalia et divina pro posse , ac maiora se relinquant . 
Audiant amicum Iob dicentem : ; Nunquid vestigia Dei comprehendes , et Omnipotentem usque ad perfectionem reperies ? 
; . 
Audiant Psalmistam dicentem : ; Mirabilis facta est scientia tua ex me : confortata est , et non potero ad eam ; . 
Audiant Ysaiam dicentem : ; Quam distant celi a terra , tantum distant vie mee a viis vestris ; ; loquebatur equidem in persona Dei ad hominem . 
Audiant vocem Apostoli ad Romanos ; O altitudo divitiarum scientie et sapientie Dei : quam incomprehensibilia iudicia eius et investigabiles vie eius ! 
; . 
Et denique audiant propriam Creatoris vocem dicentis : ; Quo ego vado , vos non potestis venire ; . 
Et hec sufficiant ad inquisitionem intente veritatis . 
Hiis visis , facile est solvere ad argumenta que superius contra fiebant ; quod quidem quinto proponebatur faciendum . 
Cum igitur dicebatur : ; Duarum circumferentiarum inequaliter a se distantium impossibile est idem esse centrum ; ; dico quod verum est , si circumferentie sunt regulares sine gibbo vel gibbis ; et cum dicitur in minori quod circumferentia aque et circumferentia terre sunt huiusmodi , dico quod non est verum , nisi per gibbum qui est in terra ; et ideo ratio non procedit . 
Ad secundum , cum dicebatur : ; Nobiliori corpori debetur nobilior locus ; , dico quod verum est secundum propriam naturam , et concedo minorem ; sed cum concluditur quod ideo aqua debet esse in altiori loco , dico quod verum est secundum propriam naturam utriusque corporis ; secundum superheminentem causam , ut superius dictum est , accidit in hac parte terram esse superiorem ; et sic ratio deficiebat in prima propositione . 
Ad tertium , cum dicitur : ; Omnis oppinio que contradicit sensui est mala oppinio ; , dico quod ista ratio procedit ex falsa ymaginatione ; ymaginantur enim naute quod ideo non videant terram in pelago existentes de navi , quia mare sit altius quam ipsa terra ; sed hoc non est ; ymo esset contrarium , magis enim viderent . 
Sed est hoc , quia frangitur radius rectus rei visibilis inter rem et oculum a convexo aque ; nam cum aquam formam rotundam habere oporteat ubique circa centrum , necesse est in aliqua distantia ipsam efficere obstantiam alicuius convexi . 
Ad quartum , cum arguebatur : ; Si terra non esset inferior ; etc . 
, dico quod illa ratio fundatur in falso , et ideo nihil est . 
Credunt enim vulgares et physicorum documentorum ignari quod aqua ascendat ad cacumina montium et etiam ad locum fontium in forma aque ; sed istud est valde puerile , nam aque generantur ibi , ut per Phylosophum patet in suis , ascendente materia in forma vaporis . 
Ad quintum , cum dicitur quod aqua est corpus imitabile orbis lune , et per hoc concluditur quod debeat esse ecentrica , cum orbis lune sit ecentricus , dico quod ista ratio non habet necessitatem ; quia licet unum adimitetur aliud in uno , non propter hoc est necesse quod imitetur in omnibus . 
Videmus ignem imitari circulationem celi , et tamen non imitatur ipsum in non moveri recte , nec in non habere contrarium sue qualitati ; et ideo ratio non procedit . 
Et sic ad argumenta . 
Sic igitur determinatur determinatio et tractatus de forma et situ duorum elementorum , ut superius propositum fuit . 
Determinata est hec phylosophia dominante invicto domino , domino Cane Grandi de Scala pro Imperio sacrosancto Romano , per me Dantem Alagherium , Phylosophorum minimum , in inclita urbe Verona , in sacello Helene gloriose , coram universo clero Veronensi , preter quosdam qui , nimia caritate ardentes , aliorum rogamina non admittunt , et per humilitatis virtutem Spiritus Sancti pauperes , ne aliorum excellentiam probare videantur , sermonibus eorum interesse refugiunt . 
Et hoc factum est in anno a nativitate Domini nostri Iesu Christi millesimo trecentesimo vigesimo , in die Solis , quem prefatus noster Salvator per gloriosam suam nativitatem ac per admirabilem suam resurrectionem nobis innuit venerandum ; qui quidem dies fuit septimus a Ianuariis idibus , et decimus tertius ante kalendas Februarias . 
