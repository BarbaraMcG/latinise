Amnis ibat inter arua ualle fusus frigida , luce ridens calculorum , flore pictus herbido . 
Caerulas superne laurus et uirecta myrtea leniter motabat aura blandiente sibilo . 
Subter autem molle gramen flore adulto creuerat : et croco solum rubebat et lucebat liliis , et nemus fragrabat omne uiolarum sub spiritu . 
Inter ista dona ueris gemmeasque gratias omnium regina odorum uel colorum Lucifer auriflora praeminebat , flamma Diones , rosa . 
Roscidum nemus rigebat inter uda gramina : fonte crebro murmurabant hinc et inde riuuli , antra muscus et uirentes intus hederae uinxerant , qua fluenta labibunda guttis ibant lucidis . 
Has per umbras omnis ales plus canora quam putes cantibus uernis strepebat et susurris dulcibus . 
Hic loquentis murmur amnis concinebat frondibus , quis melos uocalis aurae musa Zephyri mouerat . 
Sic euntem per uirecta pulchra odora et musica ales amnis aura lucus flos et umbra iuuerat . 
Aurum , quod nigri manes , quod turbida uersant flumina , quod duris extorsit poena metallis ! 
aurum , quo pretio reserantur limina Ditis , quo Stygii regina poli Proserpina gaudet ! 
aurum , quod penetrat thalamos rumpitque pudorem , qua ductus saepe illecebra micat impius ensis ! 
in gremium Danaes non auro fluxit adulter mentitus pretio faciem fuluoque ueneno ? 
non Polydorum hospes saeuo necat incitus auro ? 
altrix infelix , sub quo custode pericli commendas natum ? 
cui regia pignora credis ? 
fit tutor pueri , fit custos sanguinis aurum ! 
immitis nidos coluber custodiet ante et catulos fetae poterunt seruare leaenae . 
sic etiam ut Troiam popularet Dorica pubes , aurum causa fuit , pretium dignissima merces : infami probro palmam conuendit adulter . 
denique cernamus , quos aurum seruit in usus . 
auro emitur facinus , pudor almus uenditur auro , tum patria atque parens , leges pietasque fidesque : omne nefas auro tegitur , fas proditur auro . 
porro hoc Pactolus , porro fluat et niger Hermus ? 
aurum , res gladii , furor amens , ardor auarus , te celent semper uada turbida , te luta nigra , te tellus mersum premat infera , te sibi nasci Tartareus cupiat Phlegethon Stygiaeque paludes ! 
inter liuentes pereat tibi fuluor harenas , nec post ad superos redeat faex aurea puros ! 
Ales , dum madida grauata nube udos tardius explicat uolatus , decepta in medio repente nisu capta est pondere depremente plumae : cassato solito uigore pennae , quae uitam dederant , dedere letum ; sic , quis ardua nunc tenebat alis , isdem protinus incidit ruinae . 
Quid sublimia circuisse prodest ? 
Qui celsi steterant , iacent sub imis ! 
Exemplum capiant , nimis petendo qui uentis tumidi uolant secundis . 
Omnipotens , annosa poli quem suspicit aetas , quem sub millenis semper uirtutibus unum nec numero quisquam poterit pensare nec aeuo , nunc esto affatus , si quo te nomine dignum est , quo sacer ignoto gaudes , quom maxima tellus intremit et sistunt rapidos uaga sidera cursus . 
tu solus , tu multus item , tu primus et idem postremus mediusque simul mundique superstes . 
nam sine fine tui labentia tempora finis . 
altus ab aeterno spectas fera turbine certo rerum fata rapi uitasque inuoluier aeuo atque iterum reduces supera in conuexa referri , scilicet ut mundo redeat quod partubus haustus perdiderit refluumque iterum per tempora fiat , tu ( siquidem fas est in temet tendere sensum et speciem temptare sacram , qua sidera cingis immensus longamque simul complecteris aethram ) fulmineis forsan rapida sub imagine membris flammifluum quoddam iubar es , quo cuncta coruscans ipse uides nostrumque premis solemque diemque . 
tu genus omne deum , tu rerum causa uigorque , tu natura omnis , deus innumerabilis unus , tu sexu plenus toto , tibi nascitur olim hic deus hic mundus , domus haec hominumque deumque , lucens , augusto stellatus flore iuuentae . 
quem ( precor , aspires ) , qua sit ratione creatus , quo genitus factusue modo , da nosse uolenti ; da , Pater , augustas ut possim noscere causas , mundanas olim moles quo foedere rerum sustuleris animamque leui quo maximus olim texueris numero , quo congrege dissimilique , quidque id sit uegetum , quod per cita corpora uiuit . 
