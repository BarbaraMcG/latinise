Aonias auido qui lambitis ore Camenas Castaliusque quibus , sumitur aure liquor , quos bene fruge sua Demosthenis horrea ditant , largus et irriguis implet Homerus aquis ; fercula siue quibus fert diues , uterque minister : Tullius ore cibum , pocula fonte Maro ; uos quoque qui numquam morituras carpitis escas , quos Paradisiaco germine Christus alit , facundo tonitru penetrati qui retinentur nunc monitis Pauli , postea claue Petri : Fortunatus ego hinc humili prece uoce saluto ( Italiae genitum Gallica rura tenent ) Pictauis residens , qua sanctus Hilarius olim natus in urbe fuit , notus in orbe pater . 
( eloquii currente rota penetrauit ad Indos ingeniumque potens ultima Thule colit ; perfundens cunctas uice solis nomine terras , cuius dona fauens Persa , Britannus habet . 
Christicolo Scythicas laxauit amore pruinas , dogmate feruenti frigida corda calent ) . 
Martinum cupiens uoto Radegundis , adhaesi , quam genuit caelo terra Thoringa sacro : germine regali pia neptis Herminefredi , cui de fratre patris Hamalafredus adest . 
mens ornata bonis fugitiuos spreuit honores , sciens in solo firma manere deo . 
regia lactineo commutans pallia cultu , uilior ancillae uestis amata tegit . 
splendida serraco quondam subuecta superbo nunc terit obsequio planta modesta lutum . 
quae prius insertis onerata est dextra zmaragdis seruit inops famulis sedulitate suis . 
aulae celsa regens quondam modo iussa ministrat : quae dominando prius , nunc famulando placet . 
paupertate potens et solo libera uoto clarius abiecto stat radiata loco . 
aurea fulcra tenens , iam tum sibi uilis honore , effugit extructum puluere fusa torum . 
si contemnatur , tunc nobilis esse fatetur , et putat esse minor , si datur ullus honor . 
parca cibo Eustochium superans , abstemia Paulam , uulnera quo curet dux Fauiola monet ; Melaniam studio reparans , pietate Blesillam , Marcellam uotis aequiperare ualens obsequio Martham renouat lacrimisque Mariam , peruigil Eugeniam , uult patiendo Theclam . 
sensibus ista gerit quidquid laudatur in illis , signa recognosco quae prius acta lego . 
omnia despiciens et adhuc in corpore constans spiritus hic uiuit , sed caro functa iacet . 
terram habitans caelos intrat bene libera sensu , atque homines inter iam super astra petit . 
cuius sunt epulae quidquid pia regula pangit , quidquid Gregorius Basiliusque docent , acer Athanasius , quod lenis Hilarius edunt , quos causae socios lux tenet una duos , quod tonat Ambrosius , Hieronymus atque coruscat , siue Augustinus fonte fluente ligat , Sedulius dulcis , quod Orosius edit acutus : regula Caesarii linea nata sibi est . 
his alitur ieiuna cibis , palpata nec umquam fit caro , sit nisi iam spiritus ante satur . 
cetera nunc taceam , melius quia teste Tonante iudicioque dei glorificanda manent . 
cui sua , quisque potest , sanctorum carmina uatum mittat , in exiguis munera larga libris : se putet inde dei dotare manentia templa quisquis ei uotis scripta beata ferat . 
haec quoque qui legitis , rogo , reddite uerba salutis , nam mihi charta leuis pondus amoris erit . 
Emicat ecce dies , nobis iter instat agendum , debita persoluens emicat ecce dies . 
me uocat inde pater radians Germanus in orbe , hinc retinet mater : me uocat inde pater . 
dulcis uterque mihi uoto amplectente cohaesit , plenus amore dei , dulcis uterque mihi . 
carior haec animo , quamquam sit et ille beato , clarior ille gradu , carior haec animo . 
mens tenet una duos aequali calce uiantes , ad pia tendentes mens tenet una duos . 
proficit alterutro quidquid bene gesserit alter , unius omne bonum proficit alterutro . 
sunt quia corde pares , iussus non ire recuso : obsequar ambobus , sunt quia corde pares ; nec tamen hinc abeo , quamuis noua tecta uidebo : corpore discedo nec tamen hinc abeo . 
hic ego totus ero nec corde ac mente reuellor ; sic quoque dum redeo , hic ego totus ero . 
porrigat arma mihi caelestia mater eunti : ut sibi plus habeat , porrigat arma mihi . 
Culmina multa polos radianti lumine complent laetanturque piis agmina sancta choris . 
carmine Dauitico plaudentia brachia texunt , creditur et sacros tripudiare gradu . 
coetibus angelicis hominum sociata propago reddit honorificum laudis amore sonum : alternis uicibus diuina poemata psallunt atque creatori mystica uerba canunt . 
lucida sidereo caeli strepit aula tumultu , laudibus et domini concutit astra fragor . 
hinc patriarcharum resonant modulamina uocum , inter quos Abrahae est maxima palma fide . 
a quo acceperunt , reddunt dehinc uerba prophetae , Moyses ante alios , dux mare teste , uiros . 
inde fauent fratres et celsa caterua piorum , lumen apostolicum praemeditante Petro , qui ualet ex meritis cineres animare sepultos et reuocare diem uoce iubente potest . 
hinc mercede pari sequitur pius ordo senatum , in quibus est Stephanus uictor honore prior , quos saxis gladiisque , fame site frigore flammis ereptos terris iungit in astra fides . 
casibus heu uariis quos sic tulit ira furentis , etsi mors dispar , lux tamen una tenet . 
inde dei genetrix pia uirgo Maria coruscat , uirgineoque agni de grege ducit oues . 
ipsa puellari medio circumdata coetu luce pudicitiae splendida castra trahit . 
per paradisiacas epulas sua uota canentes ista legit uiolas , carpit et illa rosas . 
pratorum gemmas ac lilia pollice rumpunt et quod odoratum est flore comante metunt . 
Eufemia illic , pariter quoque plaudit Agathe , et Iustina simul consociante Thecla . 
hic Paulina Agnes Basilissa Eugenia regnant , et quascumque sacer uexit ad astra pudor . 
felices quarum Christi contingit amore uiuere perpetuo nomina fixa libro ! 
has inter comites coniuncta Casalia fulget , temporibus nostris Arelatense decus , Caesarii monitis luci sociata perenni si non martyrii , uirginitatis ope . 
quos Liliola refert aequatis moribus ambos , et claram heredem proxima palma manet . 
et quaecumque suos uigilans meditabitur actus , his erit egregio participanda gradu . 
concipiente fide Christi Radegundis amore Caesarii lambit regula quidquid habet ; cuius pontificis refluentia pectore mella colligit et riuos insatiata bibit . 
quantum fonte trahit , tantum sitis addita crescit , et de rore dei plus madefacta calet . 
nec sibi , sed cunctis generaliter unica uiuens felix angustam pandit ad astra uiam . 
sed tibi prae reliquis , mater pia , carior instat , te legit excelso consociare choro . 
res probat ipsa tamen , quoniam quae filia constas te matrem uotis optat habere suam , quamque suis genibus caram nutriuit alumnam praeficit ecce , suo constituendo loco ; et quae te semper baculi moderamine rexit prompta sub imperio uult magis esse tuo . 
proficit illa sibi , cum tu praeponeris illi , illa subit uotum te potiente gradu . 
ecce diem festum tandem pietate Tonantis , quam precibus genetrix saepe rogabat , habet . 
cuius respirant tacito praecordia pulsu angustosque animos gaudia larga replent . 
expectata nimis oculos ad tempora tendens semine laetitiae dona superna metit . 
optat adhuc supplex unum quod restat honoris , ut placeas Christo consocianda polo . 
qualiter haec capias labor esse uidetur agentis : sed labor iste breuis fruge replendus erit . 
seruitio domini subdenda est ad iuga ceruix , nec graue sed leue fit quidquid amore feres . 
non aliunde petas , in matre exempla require : aspicis ante oculos quod mediteris opus ; cum qua festinas simul esse in luce perenni , condecet hic simili currere lege uiam . 
sit tibi dulce decus ueneranda Casaria praesens , praesule Caesario non caritura suo . 
illos corde sequens mandataque corpore complens , ut teneas flores , has imiteris apes . 
respice qui uoluit nasci se uentre puellae , et domini summi qua caro carne uenit : spiritus intactum uenerabilis attigit aluum , uirgineam cupiens inhabitare domum , hanc deus ingrediens , hominis quae nesciit usum , sola suo nato conscia uirgo uiro . 
concipiente fide nullo se semine lusit , et quo factus homo est non fuit alter homo . 
uirginitas felix quae partu est digna Tonantis , quae meruit dominum progenerare suum ! 
templa creatoris sunt membra pudica puellae et habitat proprius tale cubile deus . 
quantum sponsa potest de uirginitate placere , ipsa cui genetrix non nisi uirgo placet ? 
Sarra Rebecca Rachel Hester Iudith Anna Noemi quamuis praecipue culmen ad astra leuent , nulla tamen meruit mundi generare parentem : quae dominum peperit , clausa Maria manet . 
intemerata deum suspendit ad ubera natum et panem caeli munere lactis alit . 
hoc ergo in sponsae nunc uiscera diligit ipse quod prius in matrem legit honore sacer . 
pectora liberius penetrat sibi cognita soli , et quo nemo fuit laetior intrat iter , haec sua membra putans quae nulla iniuria fuscat , quae neque sunt alio participata uiro . 
mitis in affectu pectus complectitur illud , promptus amore colens quo alter amator abest . 
cum sua regna deus pariter uelit omnibus esse , hoc commune tamen Christus habere fugit . 
per paradisiacas epulas cupit esse coheres : uirgineam solus uult habitare domum . 
castra pudicitiae melius rex ipse tuetur ; si sibi non uiolet turba dicata fidem , ipse uoluntatem si uiderit esse fidelem , proque suis famulis et deus arma tenet : lorica clipeo galea praemunit amantem et stabilit solidum montis in arce gradum . 
ballista iaculans pro te mox exit in hostem , perdat ut aduersos qui tibi bella mouent . 
currit ad amplexus post proelia gesta triumphans , infigens labiis oscula casta sacris . 
blanditur refouet ueneratur honorat obumbrat , et locat in thalamo membra pudica suo . 
siderei proceres , ad regia uota frequentes , certatim ueniunt agglomerando chorum . 
quo praeter Cherubin , Seraphin reliquosque beatos aligeros comites , quos tegit umbra dei , bis duodena senum concursat gloria uatum , attonito sensu plaudere uoce , manu . 
his uenit Helias , illis in curribus Enoch , et nati dono uirgo Maria prior . 
iurisconsulti Pauli comitante uolatu princeps Romana currit ab arce Petrus : conueniunt ad festa simul sua dona ferentes hi quorum cineres urbs caput orbis habet . 
culmen apostolicum radianti luce coruscum nobilis Andream mittit Achaia suum . 
praecipuum meritis Ephesus ueneranda Iohannem dirigit et Iacobos terra beata sacros laeta suis uotis Hierapolis alma Philippum , producens Thomam munus Edessa pium . 
inde triumphantem fert India Bartholomaeum , Matthaeum eximium Naddauer alta uirum . 
hinc Simonem ac Iudam lumen Persida gemellum laeta relaxato mittit ad astra sinu , et sine rore ferax Aegyptus torrida Marcum , Lucae euangelica participante tuba . 
Africa Cyprianum , dat Siscia clara Quirinum ; Uincenti Hispana surgit ab arce decus . 
egregium Albanum fecunda Britannia profert , Massilia Uictor martyr ab urbe uenit . 
porrigit ipsa decens Arelas pia dona Genesi astris , Caesario concomitante suo . 
ipse Parisiaca properat Dionysius urbe , Augustiduno Symphoriane uenis . 
Priuatum Gabalus , Iulianum Aruernus abundans , Ferreolum pariter pulchra Uienna gerit . 
hinc simul Hilarium , Martinum Gallia mittit , te quoque , Laurenti , Roma , beate mihi . 
Felicem meritis Uicetia laeta refundit et Fortunatum fert Aquileia suum ; Uitalem ac reliquos quos cara Rauenna sepultat , Geruasium , Ambrosium , Mediolane , meum : Iustinam Pataui , Eufemiam huc Calchedon offert , Eulalia Emerita tollit ab urbe caput . 
Caeciliam Sicula profert , Seleucia Theclam ; et legio felix Agaunensis adest . 
Europae atque Asiae quis lumina tanta recurrat ! 
uel tua quis possit pignora , Roma , loqui ! 
undique collectos diuersis partibus orbis agminibus iunctis regia pompa trahit . 
intrant sidereo uernantes lumine portas , excipit hos proceres urbs patefacta poli . 
incedit sensim tum praetextata potestas ordine , patricio sic potitura loco . 
nobilitas caeli diues cruce , sanguine Christi festinat festos concelebrare toros . 
paupertas terrae censu caeleste redundans consulibus tantis regia uota colit . 
undique distincte numerosa sedilia complent attonitique silent rege loquente patres . 
maiestas arcana dei tum pondere fixo alloquitur proceres quos sua dextra regit : " haec mihi pollicitum seruauit uirgo pudorem nec uoluit placitam dilacerare fidem : sollicitis animis sponsi uestigia sectans et mea uota petens inuiolata uenit . 
per tribulos gradiens spinae cauefecit acumen . 
sentibus in mediis nescia ferre uepres . 
uipera serps iaculus basiliscus emorrois aspis faucibus horrificis sibila torsit iners . 
inde sagitta uolans , hinc terruit arcus euntem : doctast insidiis cautius ire suis . 
inter tot hostes nulli se subdidit insons ; uulnera suscepit , sed tolerando fugit . 
per tela et gladios tenuit mora nulla sequentem : sed tam dura nimis non nisi ferret amor . 
ad me aures oculos animos suspensa tetendit : cum terris iacuit , iam super astra fuit . 
singultus gemitus curas suspiria fletus saepius audiui non abolenda mihi . 
abscondens aliis , nulli confessa dolores intellecta mihi murmura clausa dedit . 
uidit forte meum quotiens in imagine uultum , oscula dans labiis lumine fudit aquas ; peruigil incubuit , si forte alicunde uenirem , marmore iam tepido frigida membra premens . 
haec gelifacta meum seruauit in ossibus ignem : uisceribus rigidis pectus amore calet . 
corpore despecto recubabat in aggere nudo , seque oblita iacens me memor ipsa fuit . 
fletibus assiduis exhausto umore genarum siccatis oculis terra natabat aquis . 
et quia me uiuens carnali lumine quondam cernere non potuit , misit amata precem . 
nam mihi sollicito nocturnis saepius horis scripta suis lacrimis pagina lecta fuit , plena quidem uariis tremulo sermone querellis , quod sine me solo maesta iaceret humo . 
cuius ab ore fluens natiuo gutta liquore haec dedit in tremulis signa relata notis : " strata solo recubo lacrimans neque cerno quod opto , tristis in amplexu pectore saxa premo . 
sponso absente manens tam dura cubilia seruo , nec mea quem cupiunt membra tenere queunt . 
dic ubi sis quem exspecto gemens , qua te urbe requiram quaue sequar , nullis femina nota locis . 
ipsa uenire uelim , properans si possit in astris pendula sideream planta tenere uiam . 
nunc sine te fuscis grauiter nox occupat alis , ipsaque sole micans est mihi caeca dies . 
lilia narcissus uiolae rosa nardus amomum , oblectant animos germina nulla meos . 
ut te conspiciam , per singula nubila pendo et uaga per nebulas lumina ducit amor . 
ecce procellosos suspecta interrogo uentos , quid mihi de domino nuntiet aura meo . 
proque tuis pedibus cupio caementa lauare , et tua templa mihi tergere crine libet . 
quidquid erit tolerem , sunt omnia dulcia dura : donec te uideam , haec mihi poena placet . 
tu tamen esto memor , quoniam tua uota requiro ; est mihi cura tui , sit tibi cura mei " . 
haec referens auidis iactabat brachia palmis , si posset plantas forte tenere meas ; cum decepta sibi sine me sua dextra rediret , luminis instillans ora lauabat aquis . 
cum recubaret humo neque uicta sopore quieuit , consuliturus ei saepe simul iacui , condolui pariter , lacrimarum flumina tersi , oscula dans rutilis mellificata fauis . 
nunc igitur regnet placitoque fruatur amore , quae mihi iam pridem pectore iuncta fuit " . 
assensu fremit aula poli residente senatu . 
nomen perpetuo scribitur inde libro . 
traditur aeternum mansura in saecula censum , uirginis in thalamos . 
fundit Olympus opes . 
inseritur capiti radians diadema beryllis , ordinibus uariis alba zmaragdus inest . 
alligat et nitidos amethystina uitta capillos , margaritato flexilis arte sinu . 
sardonyche impressum per colla monile coruscat , Sardia purpurea luce metalla micant . 
dextrae armilla datur carcedone , iaspide mista , aut hyacintheo sudat honore manus . 
brattea gemmatam cycladem fila catenant , sidereis donis arte sigilla tument . 
pulchra topaziacis oneratur zona lapillis , chrysolitha aurata fibula claudit acu , ueste superposita : bis cocto purpura bysso , qualem nupta deo ferre puella potest . 
his cumulata bonis thalamo regina sedebit , atque poli solem sub pede uirgo premet . 
Cui tamen hoc opus est , cum uirginitatis honore ut placeat sponso mens moderata suo : inconcussa grauem teneat patientia uultum , uiribus ira suis ne labefacta ruat , neu faciles animos uentosa procella fatiget , fluctibus in mediis anchora cordis agat . 
uirtutum speciale decus patientia fulget : qua gradiaris iter Iob tibi signa dabit . 
quidue loquar humilem , quem gratia celsa decorat ? 
et quantum ima petit , surgit ad alta magis . 
quo diuersa nimis diuisa est causa duobus : qui iacet ille subit , qui tumet ipse cadit . 
haec exempla quidem Ioseph Faraoque dederunt : tollitur ille lacu , mergitur iste freto . 
est etiam laudis stipendia poscere , tantum ne premat ipsa suum pestis auara sinum . 
contentus minimis , si non maiora requirat , pauper in angusto regnat habendo deum . 
Sapphira uel mulier geminos largita minutos , illa tenendo perit , haec sua dando manet . 
o nimium felix quem non modo mollia frangunt , iudice qui sese membra labore terit ! 
spernit opum laqueos , unguenta toreumata fluxus , ut custos animae sit rigor ipse suae , hoc etiam recolens , quid possit parcior usus : sobrietas Iudith uincere sola facit . 
quidue animum dulcem memorem , quem gratia pascit , cum intra se populos uiscera cara ferant ? 
pacificus , gaudens unus complectitur omnes , stringit in affectu pectora cuncta suo . 
o nimium felix , florens bonitate uoluntas , qua sine nil populo nec placet ara deo ! 
hoc opus , ut quotiens aliquo mens fertur amaro , firmet in aduersis spes comitata fidem . 
aspera non frangant , tumidos neque prospera reddant : sic mediocre tenens cautius itur iter . 
haec bona sumit homo , tribuat si gratia Christi , inspirante illo uel moderante gradum . 
His ornata bonis radiantia lumina fundis , has retinens gemmas tu quoque gemma micas . 
uirginitas felix nullis aequanda loquellis , nec si centenus suppleat ora sonus ! 
quod prius est : sine sorde nitet uenerabilis orbi , naturae proprium non uitiando bonum , corporis illaesum seruans pretiosa talentum , perpetuas retinens nescia furis opes . 
non premit incluso torpentia uiscera fetu aut grauefacta iacet pignore maesta suo . 
inter anhelantes animae seu corporis aestus in dubio pendens stamine fessa salus , quando suis iaculis uteri laesura tumescit atque uoluptatis morbida crescit hydrops . 
ultra hominis habitum tantum cutis effera turget , ut pudeat matrem hoc quod amore gerit . 
se fugiens propriis uerecunda parentibus aufert , donec depositum sarcina soluat onus . 
quis gemitum partus uerbis aequare ualebit aut cui tot lacrimas carmine flere uacet , cum sua secretum compago relaxat onustum atque dolore graui uiscera fascis agit ? 
uicta puerperio membrorum porta fatiscit , exit et ad lucem fors sine luce puer . 
si uiuat genitus , genetrix se oblita requirit tristis et ad natum lumina lassa trahit . 
respicit expositum , nec iam sua mater , alumnum : quae uix dum peperit , haec modo funus habet . 
nec mater fructu meruit nec uirgo uocari : haec duo damna dolens se male nupta gemit . 
non ualidus spes rapta dolores , nec fletu nati se fouet illa sui . 
non caras lacrimas infantis ab ore resorbet aut teneras uoces lacte fluente rapit . 
tristis decrepito damnat sua uiscera luctu : quo iacuit natus , heu , dolet ille sinus . 
quid si uita manet pueri nec semper habenda ? 
incipiat teneros ut dare uoce sonos , imperfecta rudis collidens murmura linguae , cum matrem dulci fauce susurrus alit : contingatque nefas , rapiatur pectore matris ? 
aetas ad damnum creuit adulta suum . 
triste flagellatis genetrix orbata capillis defuncti in labiis ubera sicca premit ; infundens lacrimas lamenta resuscitat ardens et gelidum corpus fonte tepente lauat . 
dilacerat faciem , crinem aufert , pectora tundit ; heu dolor armatus sic sua membra ferit . 
si uidet alterius natum , sua pignora deflet aequalemque suum tristis obisse gemit . 
alter si ploret , currat , stet , gaudeat infans , ante oculos nati ludit imago sui . 
quem semel effudit , per cuncta momenta requirit , nec miserae matris pendet ad ora puer . 
quid si aliud grauius , moriatur ut ipse iugalis ? 
quae noua nupta fuit iam uiduata iacet . 
de thalamo ad tumulum , modo candida , tam cito nigra ante quibus caluit frigida membra tenet , construit exequias peruersaque uota celebrans exornat tumulum , heu , spoliando torum . 
saepe maritalem repetit miserando sepulchrum contemptaque domo funus amata colit . 
incumbit tumulo solacia cassa requirens ; cuius membra prius , nunc super ossa premit . 
fletibus irriguis , perituro carmine , luget : funeris obsequio lumina perdit amor . 
quot mala plebeiae ueniant quis pandere possit ? 
uis bene reginae quae uiduata manet . 
" non ueto coniugium , sed praefero uirginis aluum quod dat apostolica Paulus ab ore tuba . 
inclita uirginitas , caelos quae dote mereris , cum thalamis Christi consocianda places , funera nulla gemis , sine limite gaudia sumis , uiuit amor semper nec tibi Christus obit . 
illic regna tenes , hic uincis et integra fulges omni tuta loco , sanctificata deo . 
Haec tibi , cara deo , meritis uenerabilis Agnes , offero : quo placeas , tu faciendo colas , iudicis ut iussu munus tribuatur utrisque : quando corona tibi , tunc mihi uel uenia . 
opto per hos fluctus animas tu , Christe , gubernes arbore et antemna uelificante crucis , ut post emensos mundani gurgitis aestus in portum uitae nos tua dextra locet . 
Inter apostolicas acies sacrosque prophetas proxima martyribus praemia uirgo tenet . 
splendida sidereo circumdata lumine pergens iungitur angelicis casta puella choris . 
fruge pudicitiae caeli dotanda talento aeterni regis ducitur in thalamis . 
pulchra corona caput triplici diademate cingit et gemmae exornant pectora colla comam . 
induitur teneris superaddita purpura membris et candore niuis fulgida palla tegit . 
floribus aeternis oculos rosa lilia pascunt , et paradisiacus naribus intrat odor . 
unde magis , dulcis , hortamur ut ista requiras quae dedit Eugeniae Christus et alma Theclae . 
uirgo dei , fructus caeli , uictoria mundi ut semper regnes , has pete regis opes . 
sunt ibi chrysolithis fabricata palatia gemmis atque zmaragdineo ianua poste uiret . 
limina sardonychum uariato lumine florent et hyacintheus circuit ordo domum . 
aurea tecta micant , plebs aurea fulget in aula et cum rege pio turba corusca nitet . 
ille puellarum locus est , quae lucis amore hic seruant domino corpore mente fidem . 
despice quod terrae est , et clara sedebis in astris , Christi ut sponsa placens regna superna colas . 
praesens uita nimis fugitiuo tempore transit : uirginis integritas glorificanda manet . 
paupertas te parua rogat cum diuite Christo , ut uenias nostro dulcis alumna sinu , quo patris auxilium domino obtentura preceris atque tibi caelis regna beata pares , ut pariter sanctae merearis iuncta Mariae gaudia perpetuo concelebrare choro . 
has quaecumque piis manibus susceperis arras non nuptura homini , sed sis amata dei . 
Regali de stirpe potens Radegundis in orbe , altera cui caelis regna tenenda manent , despiciens mundum meruisti adquirere Christum , et dum clausa lates , hinc super astra uides . 
gaudia terreni conculcas noxia regni , ut placeas regi laeta fauente polo . 
nunc angusta tenes , quo caelos largior intres : diffundens lacrimas gaudia uera metes . 
et corpus crucias , animam ieiunia pascunt , solo quam dominus seruat amore suus . 
Tempora si solito mihi candida lilia ferrent aut speciosa foret suaue rubore rosa , haec ego rure legens aut caespite pauperis horti misissem magnis munera parua libens . 
sed quia prima mihi desunt , uel soluo secunda : profert qui uicias , ferret amore rosas . 
inter odoriferas tamen has quas misimus herbas purpureae uiolae nobile germen habent . 
respirant pariter regali murice tinctae et saturat foliis hinc odor , inde decor . 
hae quod utrumque gerunt pariter habeatis utraque , et sit mercis odor flore perenne decus . 
Frigoris hiberni glacie constringitur orbis totaque lux agri flore carente perit . 
tempore uernali , dominus quo Tartara uicit , surgit aperta suis laetior herba comis . 
inde uiri postes et pulpita floribus ornant , hinc mulier roseo complet odore sinum . 
at uos non uobis , sed Christo fertis odores , has quoque primitias ad pia templa datis . 
texistis uariis altaria festa coronis , pingitur ut filis floribus ara nouis . 
aureus ordo crocis , uiolis hinc blatteus exit , coccinus hinc rubricat , lacteus inde niuet . 
stat prasino uenetus : pugnant et flore colores , inque loco pacis herbida bella putas . 
haec candore placet , rutilo micat illa decore ; suauius haec redolet , pulchrius illa rubet . 
sic specie uaria florum sibi germina certant , ut color hic gemmas , tura reuincat odor . 
uos quoque quae struitis haec , Agnes cum Radegunde , floribus aeternis uester anhelet odor . 
O regina potens , aurum cui et purpura uile est , floribus ex paruis te ueneratur amans . 
et si non res est , color est tamen ipsa per herbas : purpura per uiolas , aurea forma crocus . 
diues amore dei uitasti praemia mundi : illas contemnens has retinebis opes . 
suscipe missa tibi uariorum munera florum , ad quos te potius uita beata uocat . 
quae modo te crucias , recreanda in luce futura , aspicis hinc qualis te retinebit ager . 
per ramos fragiles quos nunc praebemus olentes perpende hinc quantus te refouebit odor . 
haec cui debentur precor ut , cum ueneris illuc , meque tuis meritis dextera blanda trahat . 
quamuis te expectet paradisi gratia florum , isti uos cupiunt iam reuidere foris . 
et licet egregio uideantur odore placere , plus ornant proprias te redeunte comas . 
Mens fecunda deo , Radegundis , uita sororum , quae ut foueas animam membra domando cremas : annua uota colens hodie claudenda recurris : errabunt animi te repetendo mei . 
lumina quam citius nostris abscondis ocellis ! 
nam siue te nimium nube premente grauor . 
omnibus exclusis uno retineberis antro : nos magis includis , quos facis esse foris . 
et licet huc lateas breuibus fugitiua diebus , longior hic mensis quam celer annus erit . 
tempora subducis , ceu non uidearis amanti , cum uos dum cerno hoc mihi credo parum . 
sed tamen ex uoto tecum ueniemus in unum et sequor huc animo quo uetat ire locus . 
hoc precor , incolumem referant te gaudia paschae , et nobis pariter lux geminata redit . 
Unde mihi rediit radianti lumine uultus ? 
quae nimis absentem te tenuere morae ? 
abstuleras tecum , reuocas mea gaudia tecum , paschalemque facis bis celebrare diem . 
quamuis incipiant modo surgere semina sulcis , hic egomet hodie te reuidendo meto . 
colligo iam fruges , placidos compono maniplos : quod solet Augustus mensis , Aprilis agit ; et licet in primis modo gemma et pampinus exit , iam meus autumnus uenit et uua simul . 
malus et alta pirus gratos modo fundit odores , sed cum flore nouo iam mihi poma ferunt . 
quamuis nudus ager nullis ornetur aristis , omnia plena tamen te redeunte nitent . 
Uenit ad aegrotum medici uox alma Gregori urbe ex Toronica , dum cubo rure toro , concite presbytero recitante Leone sereno , irem ut Martini sunt ubi festa pii . 
tum , fateor , morbi graue debilitate laborans febre calens summa iam rigor imus eram . 
hinc fragili nimium forti languore redacto ilia lassa leuans halitus aeger erat . 
ibat anhelanti uapor aridus ora perurens , ibat ab arcanis flatilis aura coquens . 
feruor eram totus , tristis rogus , igne caminus , febris et in fibris stabat operta patens , donec Christus opem sudore undante refudit , feruidus et gelidas ignis abegit aquas . 
redditus ergo isti , pater alme , saluto saluti : auxilium exili sis , rogo , pastor oui . 
Repsit quale nefas intra pia saepta synaxi ! 
inconsulte , dolor , rumpere uerba uetas : quale nec ante oculos patulas neque polluit aures nec facerent , uitio qui sua fana colunt . 
tu tamen , alme pater , pietatis amore labora ut sacer antistes , culmina cuius habes , unde repraesentes Martinum in tempore sacrum , cursibus atque fide dando salutis opem . 
Antistes domini , bone pastor et auctor honoris , rite decus generis quo est generosa fides : Iustinam famulam pietate memento , beate ; per te et commender , stirpe uel arce pater , hinc referens grates auiae , quia reddita tandem ad uultus neptis , dulcis imago , uenit . 
ista diu nostris uotis dans gaudia , rector , inter auam et neptem tu mediator agas . 
Alme , beate pater , lumen generale , Gregori , iure sacerdotum culminis arce caput , reddo deo grates de uobis prospera noscens , uestris nunc scriptis laetificatus agens . 
me quoque commendans humili prece uoce saluto , iugiter officio quem mea corda colunt . 
Summe pater patriae , celsum et generale cacumen , forte decus generis , Toronicensis apex , lumen ab Aruernis ueniens feliciter aruis , qui inlustrans populos spargeris ore pharus , Alpibus ex illis properans mons altior ipsis , uir per plana sedens qui pia castra tegis , neu noceant hostes qui sunt in ouile fideles , unicus in campis publica turris ades . 
huic date dulce caput regioni , care Gregori , Martini retinet quem sacra sella patrem , me Fortunatum humilem commendo patrono ; sic tua uita diu hoc sit in orbe deo . 
Si qua mihi , ueniet quotiens , occasio dulcis , opto , sacer , calamo soluere uota meo . 
summe pater patriae , toto uenerabilis orbe , undique care mihi , fulgida cura dei : commendans humilem tibi me , sacer arce Gregori , pro famulo proprio , quaeso , precare deum . 
Si cessent homines uelociter ire , per austros ad te , care pater , carmina missa uelim . 
nunc tamen est quoniam gerulus mihi , porrigo uerbum , sed minus eloquio quam quod amore colo . 
dulcis , opime , decus nostrum , pie papa Gregori , uersiculis breuibus soluo salutis opus . 
sed memor ipse mei commenda , quaeso , Tonanti : sic te consocium reddat honore throno . 
Gurgitis in morem si lingua fluenta rigaret , turbine torrentis uel raperetur aquis , ad tua praecipue praeconia summa , Gregori , dum non explerem flumine , gutta forem . 
munificumque patrem aequaret nec musa Maronis : fers , bone , quanta mihi quis ualet ore loqui ? 
hac breuitate , sacer , famulum commendo subactum me Fortunatum : sit ueniale , precor . 
Tramite munifico celebrauit pagina cursum , carmine dulcifluo quam tuus edit amor , in qua forte loci facta est collatio doni , qua Uigenna procax litore frangit aquas , lapsibus et tumidis dum fertur nauta carinis . 
iugera culta uidet quando celeuma canit . 
grates , care , gero , pietatis fruge replete , qui facis unde decens multiplicetur apex . 
et sine his mea sunt a te quaecumque tenentur : grex habet omnis agris quod bone pastor habes . 
Munifici reparans Martini gesta , Gregori , texit ut ille habitu nos alis ipse cibo . 
discipulus placidum sapiens imitando magistrum ille ubi dux residet miles habebis opem . 
ut chlamydem ille prius , sic tu partiris agellum , ille tegendo potens tuque fouendo decens , ille inopem antiquum releuans , tu , care , nouellum : fit diues merito paupere quisque suo . 
quando reposcetur , uestris redit usibus aruum et domino proprio restituemus agrum . 
unde amplas refero grates , dulcissime rector , et repeto pangens haec , tua , pastor , ouis . 
nec tantum reddo quantum tibi debeo , praesul : pro Fortunato sed , rogo , flecte deum . 
Egregio compacta situ , falerata rotatu atque Sophocleo pagina fulta sopho me arentem uestro madefecit opima rigatu , fecit et eloquio quod loquor esse tuo . 
dulcis care decens facunde benigne Gregori atque pater patriae , hinc sacer , inde cate , muneribus , meritis , animis et moribus aequis , omnibus officiis unde colaris habens : me Fortunatum tibi celso sterno pusillum , commendo et uoto supplice rite tuum ; cui das unde sibi talaria missa ligentur pellibus et niueis sint sola tecta pedis . 
pro quibus a domino detur stola candida uobis : qui datis hoc minimis , inde feratis opes . 
