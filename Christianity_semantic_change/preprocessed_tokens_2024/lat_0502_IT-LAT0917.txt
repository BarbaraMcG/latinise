Cum sit necessarium , Chrisaorie , et ad eam quae est apud Aristotelem praedicamentorum doctrinam nosse quid genus sit et quid differentia quidque species et quid proprium et quid accidens , et ad definitionum adsignationem , et omnino ad ea quae in divisione vel demonstratione sunt utili hac istarum rerum speculatione , compendiosam tibi traditionem faciens temptabo breviter velut introductionis modo ea quae ab antiquis dicta sunt aggredi , altioribus quidem quaestionibus abstinens , simpliciores vero mediocriter coniectans . 
Mox de generibus et speciebus illud quidem sive subsistunt sive in solis nudis purisque intellectibus posita sunt sive subsistentia corporalia sunt an incorporalia , et utrum separata an in sensibilibus et circa ea constantia , dicere recusabo ( altissimum enim est huiusmodi negotium et maioris egens inquisitionis ) ; illud vero quemadmodum de his ac de propositis probabiliter antiqui tractaverint , et horum maxime Peripatetici , tibi nunc temptabo monstrare . 
Videtur autem neque genus neque species simpliciter dici . 
Genus enim dicitur et aliquorum quodammodo se habentium ad unum aliquid et ad se invicem collectio ; secundum quam significationem Romanorum dicitur genus , ab unius scilicet habitudine - dico autem Romuli - et multitudinis habentium aliquo modo ad invicem eam quae ab illo est cognationem secundum divisionem ab aliis generibus dictam . 
Dicitur autem et aliter rursus genus quod est uniuscuiusque generationis principium vel ab eo qui genuit vel a loco in quo quis genitus est . 
Sic enim Oresten quidem dicimus a Tantalo habere genus , Illum autem ab Hercule , et rursus Pindarum quidem Thebanum esse genere , Platonem vero Atheniensem ; et enim patria principium est uniuscuiusque generationis quemadmodum pater . 
Haec autem videtur promptissima esse significatio ; Romani enim qui ex genere descendunt Romuli , et Cecropidae qui ex genere descendunt Cecropis et horum proximi . 
Et prius quidem appellatum est genus uniuscuiusque generationis principium , dehinc etiam multitudo eorum qui sunt ab uno principio ; ut a Romulo , dividentes et ab aliis separantes , dicebamus omnem illam collectionem esse Romanorum genus . 
Aliter autem rursus genus dicitur cui supponitur species , ad horum fortasse similitudinem dictum ; et enim principium quoddam est huiusmodi genus earum quae sub se sunt specierum ; videtur etiam multitudinem continere omnem quae sub eo est . 
Tripliciter igitur cum genus dicatur , de tertio apud philosophos sermo est , quod etiam describentes adsignaverunt genus esse dicentes quod de pluribus et differentibus specie in eo quod quid sit praedicatur , ut ; animal ; . 
Eorum enim quae praedicantur alia quidem de uno dicuntur solo , sicut individua sicut Socrates et hic et hoc , alia vero de pluribus , quemadmodum genera et species et differentiae et propria , et accidentia communiter sed non proprie alicui . 
Est autem genus quidem ut ; animal ; , species vero ut ; homo ; , differentia autem ut ; rationale ; , proprium ut ; risibile ; , accidens ut ; album ; , ; nigrum ; , ; sedere ; . 
Ab his ergo quae de uno solo praedicantur differunt genera eo quod de pluribus adsignata praedicantur , ab his autem quae de pluribus : ab speciebus quidem quoniam species , etsi de pluribus praedicantur , sed non de differentibus specie , sed numero ( homo enim cum sit species de Socrate et Platone praedicatur qui non specie differunt a se invicem sed numero , animal vero cum genus sit de homine et bove et equo praedicatur qui differunt a se invicem et specie quoque , non numero solo ) ; a proprio vero differt genus quoniam proprium quidem de una sola specie , cuius est proprium , praedicatur et de his quae sub una specie sunt individuis ( quemadmodum risibile de homine solum et de particularibus hominibus ) , genus autem non de una specie praedicatur sed de pluribus et differentibus ; a differentia vero et ab his quae communiter sunt accidentibus differt genus quoniam , etsi de pluribus et differentibus specie praedicantur differentiae et communiter accidentia , sed non in eo quod quid sit praedicantur sed in eo quod quale quid sit ( interrogantibus nobis enim illud de quo praedicantur haec , non in eo quod quid sit dicimus praedicari sed magis in eo quod quale sit , interrogati enim qualis est homo , dicimus ; rationalis ; , et in eo quod qualis est corvus dicitur quoniam niger ; est autem ; rationale ; quidem differentia , ; nigrum ; vero accidens ; quando autem quid est homo interrogamur , ; animal ; respondemus ; erat autem hominis genus animal ) . 
Quare ; de pluribus praedicari ; dividit genus ab his quae de uno solo eorum quae sunt individua praedicantur , ; differentibus ; vero ; specie ; separat ab his quae sicut species praedicantur vel sicut propria , ; in eo ; autem ; quod quid sit praedicari ; dividit a differentiis et communiter accidentibus quae non in eo quod quid sit , sed in eo quod quale est vel quodammodo se habens praedicantur de his de quibus praedicantur . 
Nihil igitur superfluum neque minus continet generis dicta descriptio . 
Species autem dicitur quidem et de uniuscuiusque forma secundum quam dictum est ; primum quidem species digna imperio ; . 
Dicitur autem species et ea quae est sub adsignato genere , secundum quam solemus dicere hominem quidem speciem animalis cum sit genus animal , album autem coloris speciem , triangulum vero figurae speciem . 
Quod si etiam genus adsignantes speciei meminimus dicentes quod de pluribus et differentibus specie in eo quod quid sit praedicatur , et speciem dicimus id quod sub genere est . 
Nosse autem oportet , quoniam et genus alicuius est genus et species alicuius est species , idcirco necesse est et in utrorumque rationibus utrisque uti . 
Adsignant ergo et sic speciem : ; species est quod ponitur sub genere et de qua genus in eo quod quid sit praedicatur ; . 
Amplius autem sic quoque : ; species est quod de pluribus et differentibus numero in eo quod quid sit praedicatur ; ; sed haec quidem adsignatio specialissimae est et quae solum species est , aliae vero erunt etiam non specialissimarum . 
Planum autem erit quod dicitur hoc modo . 
In unoquoque praedicamento sunt quaedam generalissima et rursus alia specialissima , et inter generalissima et specialissima alia . 
Est autem generalissimum quidem super quod nullum ultra aliud sit superveniens genus , specialissimum autem post quod non erit alia inferior species ; inter generalissimum autem et specialissimum et genera et species sunt eadem , ad aliud quidem et aliud sumpta . 
Sit autem in uno praedicamento manifestum quod dicitur . 
Substantia est quidem et ipsa genus , sub hac autem est corpus , sub corpore vero animatum corpus sub quo animal , sub animali vero rationale animal sub quo homo , sub homine vero Socrates et Plato et qui sunt particulares homines . 
Sed horum , substantia quidem generalissimum est et quod genus sit solum , homo vero specialissimum et quod species solum sit ; corpus vero species quidem est substantiae , genus vero corporis animati ; et animatum corpus species quidem est corporis , genus vero animalis ; animal autem species quidem est corporis animati , genus vero rationalis ; sed rationale animal species quidem est animalis , genus autem hominis ; homo vero species quidem est rationalis animalis , non autem etiam genus particularium hominum , sed solum species ; et omne quod ante individua proximum est , species erit solum , non etiam genus . 
Quemadmodum igitur substantia quae cum suprema sit , eo quod nihil sit supra eam , genus est generalissimum , sic et homo cum sit species post quam non sit alia inferior species neque aliquid eorum quae possunt dividi sed solum individuorum ( individuum enim est Socrates et Plato ) , species erit sola et ultima species et , ut dictum est , specialissima . 
Quae vero sunt in medio , eorum quidem quae supra ipsa sunt , erunt species , eorum vero quae post ipsa sunt , genera . 
Quare haec quidem duas habent habitudines : eam quae est ad superiora secundum quam species ipsorum esse dicuntur , et eam quae est ad posteriora , secundum quam genera ipsorum esse dicuntur . 
Extrema vero unam habent habitudinem ; nam et generalissimum ad ea quidem quae posteriora sunt habet habitudinem , cum genus sit omnium id quod est supremum , eam vero quae est ad superiora non habet , cum sit supremum et primum principium ; specialissimum autem unam habet habitudinem , eam quae est ad superiora quorum est species , eam vero quae est ad posteriora non diversam habet , sed etiam individuorum species dicitur ( sed species quidem individuorum velut ea continens , species autem superiorum velut quae ab eis continetur ) . 
Determinant ergo generalissimum ita ; quod , cum genus sit , non est species ; , et rursus ; supra quod non est aliud superveniens genus ; ; specialissimum vero ; quod , cum sit species , non est genus ; , et ; quod , cum sit species , numquam dividitur in species ; , et ; quod de pluribus et differentibus numero in eo quod quid sit praedicatur ; ; ea vero quae in medio sunt extremorum subalterna vocant genera et species , et unumquodque ipsorum species esse et genus ponunt ad aliud quidem et ad aliud sumpta ; ea vero quae sunt ante specialissima usque ad generalissimum ascendentia et genera dicuntur et species et subalterna genera , ut Agamemnon Atrides et Pelopides et Tantalides et , ultimum , Iovis . 
Sed in familiis quidem plerumque ad unum reducuntur principium , verbi gratia Iovem , in generibus autem et speciebus non se sic habet ; neque enim est commune unum genus omnium ens , nec omnia eiusdem generis sunt secundum unum supremum genus , quemadmodum dicit Aristoteles , sed sint posita ( quemadmodum in Praedicamentis ) prima decem genera quasi prima decem principia . 
Vel , si omnia quis entia vocet , aequivoce ( inquit ) nuncupabit , non univoce ; si enim unum esset commune omnium genus ens , univoce entia dicerentur , cum autem decem sint prima , communio secundum nomen est solum , non etiam secundum definitionis rationem quae secundum nomen est . 
Decem quidem generalissima sunt , specialissima vero in numero quidem quodam sunt non tamen infinito , individua autem quae sunt post specialissima infinita sunt . 
Quapropter usque ad specialissima a generalissimis descendentem iubet Plato quiescere , descendere autem per media dividentem specificis differentiis ; infinita , inquit , reliquenda sunt , neque enim horum posse fieri disciplinam . 
Descendentibus igitur ad specialissima necesse est dividentem per multitudinem ire , ascendentibus vero ad generalissima necesse est colligere multitudinem ( collectivum enim multorum in unam naturam species est , et magis id quod genus est , particularia vero et singularia semper in multitudinem e contrario dividunt quod unum est ; participatione enim speciei plures homines unus , particularibus autem unus et communis plures ; divisivum enim est semper quod singulare est , collectivum autem et adunativum quod commune est ) . 
Adsignato autem genere et specie quid est utrumque , cumque sit genus unum , species vero plurimae ( semper enim in plures species divisio generis est ) , genus quidem semper de specie praedicatur et omnia superiora de inferioribus , species autem neque de proximo sibi genere neque de superioribus ( neque enim convertitur ) ; oportet autem aequa de aequis praedicari ut hinnibile de equo , aut maiora de minoribus ut animal de homine ; minora vero de maioribus minime ( neque enim animal dicis esse hominem quemadmodum hominem dicis esse animal ) . 
De quibus autem species praedicatur , de his necessario et speciei genus praedicabitur et generis genus usque ad generalissimum ; si enim verum est Socratem hominem dicere , hominem autem animal , animal vero substantiam , verum est hominem animal dicere atque substantiam . 
Semper enim superioribus de inferioribus praedicatis species quidem de individuis praedicabitur , genus autem et de specie et de individuo , generalissimum autem et de genere ( et de generibus si plura sint media et subalterna ) et de specie et de individuo . 
Dicitur enim generalissimum quidem de omnibus sub se generibus speciebusque et de individuis , genus autem quod ante specialissimum est de omnibus specialissimis et de individuis , solum autem species de omnibus individuis , individuum autem de uno solo particulari ( individuum autem dicitur Socrates et hoc - album et hic - veniens , ut Sophronisci filius , si solus ei sit Socrates filius ) . 
Individua ergo dicuntur huiusmodi quoniam ex proprietatibus consistit unumquodque eorum quorum collectio numquam in alio eadem erit ; Socratis enim proprietates numquam in alio quolibet erunt particularium ; hae vero quae sunt hominis ( dico autem eius qui est communis ) proprietates erunt eaedem in pluribus , magis autem et in omnibus particularibus hominibus in eo quod homines sunt . 
Continetur igitur individuum quidem sub specie , species autem sub genere ; totum enim quiddam est genus , individuum autem pars , species vero et totum et pars ( sed pars quidem alterius , totum autem non alterius sed aliis ; partibus enim totum est ) . 
De genere quidem et specie , et quid generalissimum et quid specialissimum et quae genera eadem et species sunt , quae etiam individua , et quot modis genus et species dicatur , sufficienter dictum est . 
Differentia vero communiter et proprie et magis proprie dicatur . 
Communiter quidem differe alterum altero dicitur quod alteritate quadam differt quocumque modo vel a se ipso vel ab alio ; differt enim Socrates Platone alteritate et ipse a se vel puero vel iam viro vel faciente aliquid vel quiescente , et semper in aliquo modo habendi alteritatibus . 
Proprie autem differe alterum altero dicitur quando inseparabili accidenti altero differt ; inseparabile vero accidens est ut nasi curvitas , caecitas oculorum , cicatrix cum ex vulnere obcalluerit . 
Magis proprie differe alterum altero dicitur quando specifica differentia distiterit , quemadmodum homo ab equo specifica differentia differt rationali qualitate . 
Universaliter ergo omnis differentia alteratum facit cuilibet adveniens ; sed ea quae est communiter et proprie alteratum facit , illa autem quae est magis proprie aliud . 
Differentiarum enim aliae quidem alteratum faciunt , aliae vero aliud ; illae quidem quae faciunt aliud , specificae vocantur ; illae vero quae alteratum , simpliciter differentiae ( animali enim differentia adveniens rationalis , aliud fecit et speciem animalis fecit ; illa vero quae est movendi , alteratum solum a quiescente fecit ; quare haec quidem aliud , illa vero alteratum solum fecit ) . 
Secundum igitur aliud facientes , divisiones fiunt a generibus in species et definitiones adsignantur quae sunt ex genere et huiusmodi differentiis ; secundum autem eas quae solum alteratum faciunt , alteratio sola consistit et aliquo modo se habendi permutationes . 
A superioribus ergo rursus inchoanti dicendum est differentiarum alias quidem esse separabiles alias vero inseparabiles ; moveri enim et quiescere et sanum esse et aegrum et quaecumque his proxima sunt separabilia sunt , at vero aquilum esse vel simum vel rationale vel inrationale inseparabilia . 
Inseparabilium autem aliae quidem sunt per se aliae vero per accidens ; nam rationale per se inest homini , et mortale et disciplinae esse perceptibile , at vero aquilum esse vel simum secundum accidens et non per se . 
Illae igitur quae per se sunt , in substantiae ratione accipiuntur et faciunt aliud ; illae vero quae secundum accidens , nec in substantiae ratione dicuntur nec faciunt aliud , sed alteratum . 
Et illae quidem quae per se sunt non suscipiunt magis et minus , illae vero quae per accidens ( vel si inseparabiles sint ) intentionem recipiunt et remissionem ; nam neque genus magis et minus praedicatur cuius fuerit genus , neque generis differentiae secundum quas dividitur ; ipsae enim sunt quae uniuscuiusque rationem definitionem complent , esse autem unicuique unum et idem neque intentionem neque remissionem suscipiens est , aquilum autem esse vel simum vel coloratum aliquo modo et intenditur et remittitur . 
Cum igitur tres species differentiae considerentur , et cum hae quidem sint separabiles illae vero inseparabiles , et rursus inseparabilium cum hae quidem sint per se illae vero per accidens , rursus earum quae sunt per se differentiarum aliae quidem sunt secundum quas dividimus genera in species , aliae vero secundum quas haec quae divisa sunt specificantur ; ut , cum per se differentiae omnes huiusmodi sint animalis , animati et sensibilis , rationalis et inrationalis , mortalis et inmortalis , ea quidem quae est animati et sensibilis differentia , constitutiva est substantiae animalis ( est enim animal substantia animata sensibilis ) , ea vero quae est mortalis et inmortalis differentia et rationalis et inrationalis , divisivae sunt animalis differentiae ( per eas enim genera in species dividimus ) . 
Sed hae quidem quae divisivae sunt differentiae generum , completivae fiunt et constitutivae specierum . 
Dividitur enim animal rationali et inrationali differentia , et rursus mortali et inmortali differentia ; sed ea quae est rationalis differentia et mortalis , constitutivae fiunt hominis , rationalis vero et immortalis dei , illae vero quae sunt inrationalis et mortalis , inrationabilium animalium . 
Sic etiam et supremae substantiae cum divisiva sit animati et inanimati differentia , et sensibilis et insensibilis , animata et sensibilis congregatae ad substantiam animal perfecerunt . 
Quoniam ergo eaedem aliquo modo quidem acceptae fiunt constitutivae , aliquo modo autem divisivae , specificae omnes vocantur ; et his maxime opus est ad divisiones generum et definitiones , sed non his quae secundum accidens inseparabiles sunt nec magis his quae sunt separabiles . 
Quas etiam determinantes dicunt ; differentia est qua abundat species a genere ; ; homo enim ab animali plus habet rationale et mortale . 
Animal enim neque ipsum nihil horum est ( nam unde habebunt species differentias ? 
) ; neque autem omnes oppositas habent ( nam in eodem simul habebunt opposita ) ; sed , quemadmodum probant , potestate quidem omnes habent sub se differentias , actu vero , nullam , ac sic neque ex his quae non sunt aliquid fit , neque opposita circa idem sunt . 
Definiunt autem eam et hoc modo : ; differentia est quod de pluribus et differentibus specie in eo quod quale sit praedicatur ; ; rationale enim et mortale , de homine praedicatum in eo quod quale quiddam est homo dicitur , sed non in eo quod quid est ; ; quid est ; enim ; homo ; interrogatis nobis conveniens est dicere ; animal ; ; quale autem animal inquisiti , quoniam rationale et mortale est convenienter adsignabimus . 
Rebus enim ex materia et forma constantibus vel ad similitudinem proportionem materiae specieique constitutionem habentibus ( quamadmodum statua ex materia est aeris , forma autem figura ) , sic et homo communis et specialis ex materia quidem similiter proportionaliter consistit genere , ex forma autem differentia , totum autem hoc animal rationale mortale homo est quemadmodum illic statua . 
Describunt autem huiusmodi differentiam et hoc modo : ; differentia est quod aptum natum est dividere quae sub eodem sunt genere ; ; rationale enim et inrationale hominem et equum , quae sub eodem sunt genere quod est animal , dividunt . 
Adsignant autem etiam hoc modo : ; differentia est qua differunt a se singula ; ; nam secundum genus non differunt ; sumus enim mortalia animalia et nos et inrationabilia , sed additum rationabile separavit nos ab illis ; rationabiles sumus et nos et dii , sed mortale adpositum disiunxit nos ab illis . 
Interius autem perscrutantes et speculantes differentiam , dicunt non quodlibet eorum quae sub eodem sunt genere dividentium esse differentiam , sed quod ad esse conducit et quod eius quod est esse rei pars est ; neque enim quod aptum natum est navigare erit hominis differentia , etsi proprium sit hominis ; dicimus enim ; animalium haec quidem apta nata sunt ad navigandum , illa vero minime ; dividentes aliis , sed aptum natum esse ad navigandum non erat completivum substantiae nec eius pars sed aptitudo quaedam eius est ( idcirco quoniam non est talis quales sunt quae specificae dicuntur differentiae ) . 
Erunt igitur specificae differentiae quaecumque alteram faciunt speciem et quaecumque in eo quod quale est accipiuntur . 
Et de differentiis quidem ista sufficiunt . 
Proprium vero quadrifariam dividunt . 
Nam et id quod soli alicui speciei accidit , etsi non omni ( ut homini medicum esse vel geometrem ) , et quod omni accidit , etsi non soli ( quemadmodum homini esse bipedem ) , et quod soli et omni et aliquando ( ut homini in senectute canescere ) , quartum vero in quo concurrit et soli et omni et semper ( quemadmodum homini esse risibile ; nam , etsi non ridet , tamen risibile dicitur , non quod iam rideat , sed quod aptus natus sit ; hoc autem ei semper est naturale ; et equo hinnibile ) . 
Haec autem proprie dominanter propria perhibent , quoniam etiam convertuntur ; quicquid enim equus , et hinnibile , et quicquid hinnibile , equus . 
Accidens vero est quod adest et abest praeter subiecti corruptionem . 
Dividitur autem in duo , in separabile et in inseparabile ; namque dormire est separabile accidens , nigrum vero esse inseparabiliter corvo et Aethiopi accidit ( potest autem subintellegi et corvus albus et Aethiops amittens colorem praeter subiecti corruptionem ) . 
Definitur autem sic quoque : ; accidens est quod contingit eidem esse et non esse ; , vel ; quod neque genus neque differentia neque species neque proprium , semper autem est in subiecto subsistens ; . 
Omnibus igitur determinatis quae proposita sunt , dico autem genere , specie , differentia , proprio , accidenti , dicendum est quae eis communia adsunt et quae propria . 
Commune quidem omnibus est de pluribus praedicari ; sed genus quidem de speciebus et de individuis , et differentia similiter , species autem de his quae sub ipsa sunt individuis , at vero proprium et de specie et cuius est proprium et de his quae sub specie sunt individuis , accidens autem et de speciebus et de individuis . 
Namque animal de equis et bubus et canibus praedicatur quae sunt species , et de hoc equo et de hoc bove quae sunt individua ; inrationale vero et de equis et de bubus praedicatur et de his qui sunt particulares ; species autem , ut homo , solum de his qui sunt particulares praedicatur ; proprium autem , quod est risibile , de homine et de his qui sunt particulares , nigrum autem et de specie corvorum et de his qui sunt particulares , quod est accidens inseparabile ; et moveri de homine et de equo , quod est accidens separabile , sed principaliter quidem de individuis , secundum posteriorem vero rationem de his quae continent individua . 
Commune est autem generi et differentiae continentia specierum ; continet enim et differentia species , etsi non omnes quot genera ; rationale enim , etiam si non continet ea quae sunt inrationabilia ut genus quemadmodum animal , sed continet hominem et deum quae sunt species . 
Et quaecumque praedicantur de genere ut genus , et de his quae sub ipso sunt speciebus praedicantur ; quaeque de differentia praedicantur ut differentiae , et de ea quae ex ipsa est specie praedicabuntur . 
Nam , cum sit genus animal , non solum de eo praedicantur ut genus substantia et animatum , sed etiam de his quae sunt sub animali speciebus omnibus praedicantur haec usque ad individua ; cumque sit differentia rationalis , praedicatur de ea ut differentia id quod est ; ratione uti ; , non solum de eo quod est rationale , sed etiam de his quae sunt sub rationali speciebus praedicabitur ; ratione uti ; . 
Commune autem est et perempto genere vel differentia simul perimi quae sunt sub ipsis sunt ; quemadmodum , si non sit animal , non est equus neque homo , sic , si non sit rationale , nullum erit animal quod utatur ratione . 
Proprium autem generis est de pluribus praedicari quam differentia et species et proprium et accidens ; animal enim de homine et equo et ave et serpente , quadrupes vero de solis quattuor pedes habentibus , homo vero videtur de solis individuis , et hinnibile de equo et de his qui sunt particulares ; et accidens similiter de paucioribus . 
Oportet autem differentias accipere quibus dividitur genus , non eas quae complent substantiam generis . 
Amplius genus continet differentiam potestate ; animalis enim hoc quidem rationale est , illud vero inrationale . 
Amplius genera quidem priora sunt his quae sunt sub se positis differentiis propter quod simul quidem eas aufert , non autem simul aufertur ( sublato enim animali aufertur rationale et inrationale ) , differentiae vero non auferunt genus ( nam , si omnes interimantur , tamen substantia animata sensibilis subintellegi potest quae est animal ) . 
Amplius genus quidem in eo quod quid est , differentia vero in eo quod quale quiddam est , quemadmodum dictum est , praedicatur . 
Amplius genus quidem unum est secundum unamquamque speciem ( ut hominis id quod est animal ) , differentiae vero plurimae ( ut rationale , mortale , mentis et disciplinae perceptibile ) quibus ab aliis differt . 
Et genus quidem consimile est materiae , formae vero differentia . 
Cum autem sint et alia communia et propria generis et differentiae , nunc ista sufficiant . 
Genus autem et species commune quidem habent de pluribus ( quemadmodum dictum est ) praedicari ; sumatur autem species ut species et non etiam ut genus , si fuerit idem species et genus . 
Commune autem his est et priora esse eorum de quibus praedicantur et totum quiddam esse utrumque . 
Differt autem eo quod genus quidem continet species sub se , species vero continentur et non continent genera ; in pluribus enim genus quam species est ( genera enim praeiacere oportet et formata specificis differentiis perficere species , unde et priora sunt naturaliter genera et simul interimentia , sed quae non simul interimantur ) . 
Et species quidem cum sit , est et genus , genus vero cum sit non omnino erit et species . 
Et genera quidem univoce de speciebus praedicantur , species vero de generibus minime . 
Amplius quidem genera abundant earum quae sub ipsis sunt specierum continentia , species vero generibus abundant propriis differentiis . 
Amplius neque species fiet umquam generalissimum neque genus specialissimum . 
Generis autem et proprii commune quidem est sequi species ( nam , si homo est , animal est , et , si homo est , risibile est ) , et aequaliter praedicari genus de speciebus et proprium de his quae illo participant ( aequaliter enim et homo et bos animal , et Cato et Cicero risibile ) . 
Commune autem et univoce praedicari genus de propriis speciebus et proprium quorum est proprium . 
Differt autem quoniam genus quidem prius est , posterius vero proprium ( oportet enim esse animal , dehinc dividi differentiis et propriis ) . 
Et genus quidem de pluribus speciebus praedicari , proprium vero de una sola specie cuius est proprium . 
Et proprium quidem conversim praedicatur cuius est proprium , genus vero de nullo conversim praedicatur ( nam neque si animal est , homo est , neque si animal est , risibile est ; sin vero homo , et risibile est , et e converso ) . 
Amplius proprium omni speciei inest cuius est proprium et uni et semper , genus vero omni quidem speciei cuius fuerit genus et semper , non autem soli . 
Amplius species quidem interemptae non simul interimunt genera , propria vero interempta simul interimunt quorum sunt propria , et his quorum sunt propria interemptis et ipsa simul interimuntur . 
Generis vero et accidentis commune est de pluribus ( quemadmodum dictum est ) praedicari sive separabilium sit sive inseparabilium ; et enim moveri de pluribus , et nigrum de corvis et hominibus et Aethiopibus et aliquibus inanimatis . 
Differt autem genus accidente quoniam genus ante species est , accidentia vero speciebus inferiora sunt ; nam si etiam inseparabile sumatur accidens , sed tamen prius est illud cui accidit quam accidens . 
Et genere quidem quae participant aequaliter participant , accidente vero non aequaliter ; intentionem enim et remissionem suscipit accidentium participatio , generum vero minime . 
Et accidentia quidem in individuis principaliter subsistunt , genera vero et species naturaliter priora sunt individuis substantiis . 
Et genera quidem in eo quod quid est praedicantur de his quae sub ipsis sunt , accidentia vero in eo quod quale aliquid est vel quomodo se habeat unumquodque ; ; qualis est ; enim ; Aethiops ; interrogatus dicis ; niger ; , et quemadmodum se Socrates habeat , dicis quoniam sedet vel ambulat . 
Genus vero quo aliis quattuor differat dictum est . 
Contingit autem etiam unumquodque aliorum differe ab aliis quattuor , ut , cum quinque quidem sint , unum autem ab aliis quattuor differat , quater quinque ( viginti ) fiant omnes differentiae ; sed , semper posterioribus enumeratis et secundis quidem una differentia superatis ( propterea quoniam iam sumpta est ) , tertiis vero duabus , quartis vero tribus , quintis vero quattuor , decem omnes fiunt ( quattuor , tres , duae , una ) . 
Genus enim differt differentia et specie et proprio et accidenti ; quattuor igitur sunt omnes differentiae . 
Differentia vero quo differt genere dictum est quando quo differret genus ab ea dicebatur ; relinquitur igitur quo differat specie et proprio et accidente dicere , et fiunt tres . 
Rursus species quo quidem differat a differentia dictum est quando quo differret specie differentia dicebatur , quo autem differt species genere dictum est quando quo differret genus specie dicebatur ; reliquum est igitur ut quo differat proprio et accidente dicatur ; duae igitur etiam istae sunt differentiae . 
Proprium autem quo differat accidente relinquitur , nam quo specie et differentia et genere differt praedictum est in illorum ad ipsum differentia . 
Quattuor igitur sumptis generis ad alia differentiis , tribus vero differentiae , duabus autem speciei , una autem proprii ad accidens , decem erunt omnes ; quarum quattuor quae erant generis ad reliqua superius demonstravimus . 
Commune ergo differentiae et speciei est aequaliter participari ; homine enim aequaliter participant particulares homines et rationali differentia . 
Commune vero est et semper adesse his quae participant ; semper enim Socrates rationalis et semper Socrates homo . 
Proprium autem differentiae quidem est in eo quod quale sit praedicari , speciei vero in eo quod quid est ; nam , et si homo velut qualitas accipiatur , non simpliciter erit qualitas sed secundum id quod generi advenientes differentiae eam constituerunt . 
Amplius differentia quidem in pluribus saepe speciebus consideratur ( quemadmodum quadrupes in pluribus animalibus specie differentibus ) , species vero in solis his quae sub specie sunt individuis est . 
Amplius differentia prima est ab ea specie quae est secundum ipsam ; simul enim ablatum rationale interimit hominem , homo vero interemptus non aufert rationale , cum sit deus . 
Amplius differentia quidem componitur cum alia differentia ( rationale enim et mortale compositum est in substantia hominis ) , species vero speciei non componitur ut gignat aliquam aliam speciem ( quidam enim equus cuidam asino permiscetur ad muli generationem , equus autem simpliciter asino numquam conveniens perficiet mulum ) . 
Differentia vero et proprium commune quidem habent aequaliter participari ab his quae eorum participant ; aequaliter enim rationalia rationalia sunt et risibilia risibilia sunt . 
Et semper et omni adesse commune utrisque est ; sive enim curtetur qui est bipes , non substantiam perimit , sed ad quod natum est semper dicitur ; nam et risibile , eo quod natum est habet id quod est semper , sed non eo quod semper rideat . 
Proprium autem differentiae est quoniam haec quidem de pluribus speciebus dicitur saepe ( ut rationale de homine et deo ) , proprium vero in una sola specie cuius est proprium . 
Et differentia quidem illis est consequens quorum est differentia , sed non convertitur , propria vero conversim praedicantur quorum sunt propria idcirco quoniam convertuntur . 
Differentiae autem et accidenti commune quidem est de pluribus dici , commune vero ad ea quae sunt inseparabilia accidentia semper et omnibus adesse ; bipes enim semper adest omnibus corvis , et nigrum esse similiter . 
Differunt autem quoniam differentia quidem continet et non continetur ( continet enim rationalitas hominem ) , accidentia vero quodam quidem modo continent eo quod in pluribus sint , quodam vero modo continentur eo quod non unius accidentis susceptibilia sunt subiecta sed plurimorum . 
Et differentia quidem inintendibilis est et inremissibilis , accidentia vero magis et minus recipiunt . 
Et inpermistae quidem sunt contrariae differentiae , mista vero contraria accidentia . 
Huiusmodi quidem communiones et proprietates differentiae et ceterorum sunt , species vero quo quidem differat a genere et differentia dictum est in eo quod dicebamus quo genus differt ceteris et quo differentia differret ceteris . 
Speciei autem et proprii commune est de se invicem praedicari ; nam , si homo , risibile est , et si risibile , homo est ( risibile vero quoniam secundum id quod natum est dicitur , saepe iam dictum est ) ; aequaliter enim sunt species his quae eorum participant et propria quorum sunt propria . 
Differt autem species proprio quoniam species quidem potest et aliis genus esse , proprium vero et aliarum specierum esse impossibile est . 
Et species quidem ante subsistit quam proprium , proprium vero postea fit in specie ; oportet enim hominem esse ut sit risibile . 
Amplius species quidem semper actu adest subiecto , proprium vero aliquando potestate ; homo enim semper actu est Socrate , non vero semper ridet quamvis sit natus semper risibilis . 
Amplius quorum termini differentes , et ipsa sunt differentia ; est autem speciei quidem sub genere esse et de pluribus et differentibus numero in eo quod quid est praedicari et cetera huiusmodi , proprii vero quod est soli et semper et omni adesse . 
Speciei vero et accidentis commune quidem est de pluribus praedicari ; rarae vero aliae sunt communitates propterea quoniam plurimum a se distant accidens et cui accidit . 
Propria vero utriusque sunt , specie quidem in eo quod quid est praedicari de his quorum est species , accidentis autem in eo quod quale quiddam est vel aliquo modo se habens ; et unamquamque substantiam una quidem specie participare , pluribus autem accidentibus et separabilibus et inseparabilibus ; et species quidem ante subintellegi quam accidentia vel si sint inseparabilia ( oportet enim esse subiectum ut illi aliquid accidat ) , accidentia vero posterioris generis sunt et adventiciae naturae . 
Et speciei quidem participatio aequaliter est , accidentis vero , vel si inseparabile sit , non aequaliter ; Aethiops enim alio Aethiope habebit colorem vel intentum amplius vel remissum secundum nigritudinem . 
Restat igitur de proprio et accidenti dicere ; quo enim proprium specie et differentia et genere differt , dictum est . 
Commune autem proprii et inseparabilis accidentis est quod praeter ea numquam consistant illa in quibus considerantur ; quemadmodum enim praeter risibile non subsistit homo , ita nec praeter nigredinem subsistit Aethiops ; et quemadmodum semper et omni adest proprium , sic et inseparabile accidens . 
Differunt autem quoniam proprium uni soli speciei adest ( quemadmodum risibile homini ) , inseparabile vero accidens , ut nigrum , non solum Aethiopi sed etiam corvo adest et carboni et ebano et quibusdam aliis . 
Quare proprium conversim praedicatur de eo cuius est proprium et est aequaliter , inseparabile vero accidens conversim non praedicatur . 
Et propriorum quidem aequalis est participatio , accidentium vero haec quidem magis , illa vero minus . 
Sunt quidem etiam aliae communitates vel proprietates eorum quae dicta sunt , sed sufficiunt etiam haec ad discretionem eorum communitatisque traditionem . 
