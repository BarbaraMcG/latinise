Est locus in primo felix oriente remotus , qua patet aeterni maxima porta poli , nec tamen aestiuos hiemisue propinquus ad ortus , sed qua Sol uerno fundit ab axe diem . 
illic planities tractus diffundit apertos , nec tumulus crescit nec caua uallis hiat , sed nostros montes , quorum iuga celsa putantur , per bis sex ulnas imminet ille locus . 
hic Solis nemus est et consitus arbore multa lucus perpetuae frondis honore uirens . 
cum Phaethonteis flagrasset ab ignibus axis , ille locus flammis inuiolatus erat ; et cum diluuium mersisset fluctibus orbem Deucalioneas exsuperauit aquas . 
non huc exsangues Morbi , non aegra Senectus nec Mors crudelis nec Metus asper adest nec Scelus infandum nec opum uesana Cupido aut Ira aut ardens caedis amore Furor ; Luctus acerbus abest et Egestas obsita pannis et Curae insomnes et uiolenta Fames . 
non ibi tempestas nec uis furit horrida uenti nec gelido terram rore pruina tegit ; nulla super campos tendit sua uellera nubes nec cadit ex alto turbidus umor aquae . 
sed fons in medio , quem uiuum nomine dicunt , perspicuus , lenis , dulcibus uber aquis ; qui semel erumpens per singula tempora mensum duodeciens undis irrigat omne nemus . 
hic genus arboreum procero stipite surgens non lapsura solo mitia poma gerit . 
Hoc nemus , hos lucos auis incolit unica Phoenix , unica , si uiuit morte refecta sua . 
paret et obsequitur Phoebo memoranda satelles : hoc Natura parens munus habere dedit . 
lutea cum primum surgens Aurora rubescit , cum primum rosea sidera luce fugat , ter quater illa pias immergit corpus in undas , ter quater e uiuo gurgite libat aquam . 
tollitur ac summo considit in arboris altae uertice , quae totum despicit una nemus , et conuersa nouos Phoebi nascentis ad ortus exspectat radios et iubar exoriens . 
atque ubi Sol pepulit fulgentis limina portae et primi emicuit luminis aura leuis , incipit illa sacri modulamina fundere cantus et mira lucem uoce ciere nouam , quam nec aedoniae uoces nec tibia possit musica Cirrhaeis assimulare modis ; sed neque olor moriens imitari posse putetur nec Cylleneae fila canora lyrae . 
Postquam Phoebus equos in aperta effudit Olympi atque orbem totum protulit usque means , illa ter alarum repetito uerbere plaudit igniferumque caput ter uenerata silet . 
atque eadem celeres etiam discriminat horas innarrabilibus nocte dieque sonis , antistes luci nemorumque uerenda sacerdos et sola arcanis conscia , Phoebe , tuis . 
Quae postquam uitae iam mille peregerit annos ac sibi reddiderint tempora longa grauem , ut reparet lapsum spatiis uergentibus aeuum , adsuetum nemoris dulce cubile fugit ; cumque renascendi studio loca sancta reliquit , tunc petit hunc orbem , Mors ubi regna tenet . 
derigit in Syriam celeres longaeua uolatus , Phoenicen nomen cui dedit ipsa uetus , securosque petit deserta per auia lucos , hic ubi per saltus silua remota latet . 
tum legit aerio sublimem uertice palmam , quae Graium Phoenix ex aue nomen habet in quam nulla nocens animans prorepere possit , lubricus aut serpens aut auis ulla rapax . 
tum uentos claudit pendentibus Aeolus antris ne uiolent flabris aera purpureum , neu concreta Noto nubes per inania caeli submoueat radios solis et obsit aui . 
construit inde sibi seu nidum siue sepulcrum : nam perit ut uiuat , se tamen ipsa creat . 
colligit huic sucos et odores diuite silua , quos legit Assyrius , quos opulentus Arabs , quos aut Pygmeae gentes aut India carpit aut molli generat terra Sabaea sinu . 
cinnamon hic auramque procul spirantis amomi congerit et mixto balsama cum folio . 
non casiae mitis nec olentis uimen acanthi nec turis lacrimae guttaque pinguis abest . 
his addit teneras nardi pubentis aristas et sociat murrae uim , Panachaea , tuae . 
protinus instructo corpus mutabile nido uitalique toro membra uieta locat . 
ore dehinc sucos membris circumque supraque inicit exsequiis immoritura suis . 
tunc inter uarios animam commendat odores , depositi tanti nec timet illa fidem . 
interea corpus genitali morte peremptum aestuat et flammam parturit ipse calor , aetherioque procul de lumine concipit ignem : flagrat et ambustum soluitur in cineres . 
quos uelut in massam cineres umore coactos conflat ; et effectum seminis instar habet . 
hinc animal primum sine membris fertur oriri , sed fertur uermi lacteus esse color : creuerit immensum subito cum tempore certo seque oui teretis colligit in speciem , inde reformatur quali fuit ante figura et Phoenix ruptis pullulat exuuiis : ac uelut agrestes , cum filo ad saxa tenentur , mutari tineae papilione solent . 
Non illi cibus est nostro consuetus in orbe nec cuiquam implumem pascere cura subest ; ambrosios libat caelesti nectare rores , stellifero tenues qui cecidere polo . 
hos legit , his alitur mediis in odoribus ales , donec maturam proferat effigiem . 
ast ubi primaeua coepit florere iuuenta , euolat ad patrias iam reditura domus . 
ante tamen , proprio quicquid de corpore restat , ossaque uel cineres exuuiasque suas , unguine balsameo murraque et ture soluto condit et in formam conglobat ore pio . 
quam pedibus gestans contendit Solis ad urbem inque ara residens ponit in aede sacra . 
mirandam sese praestat praebetque uidenti tantus aui decor est , tantus abundat honor . 
Principio color est qualis sub sidere caeli mitia quem corio punica grana tegunt ; qualis inest foliis , quae fert agreste papauer , cum pandit uestes Flora rubente polo . 
hoc umeri pectusque decens uelamine fulget , hoc caput , hoc ceruix summaque terga nitent ; caudaque porrigitur fuluo distincta metallo , in cuius maculis purpura mixta rubet ; alarum pennas lux pingit discolor , Iris pingere ceu nubes desuper acta solet ; albicat insignis mixto uiridante smaragdo et puro cornu gemmea cuspis hiat ; ingentes oculos credas geminos hyacinthos , quorum de medio lucida flamma micat ; aptata est toto capiti radiata corona Phoebei referens uerticis alta decus ; crura tegunt squamae fuluo distincta metallo , ast ungues roseo tingit honore color . 
effigies inter pauonis mixta figuram cernitur et pictam Phasidis inter auem . 
magnitiem terris Arabum quae gignitur ales uix aequare potest , seu fera seu sit auis . 
non tamen est tarda , ut uolucres quae corpore magno incessus pigros per graue pondus habent , sed leuis ac uelox , regali plena decore : talis in aspectu se tenet usque hominum . 
huc uenit Aegyptus tanti ad miracula uisus et raram uolucrem turba salutat ouans . 
protinus exsculpunt sacrato in marmore formam et titulo signant remque diemque nouo . 
contrahit in coetum sese genus omne uolantum , nec praedae memor est ulla nec ulla metus . 
alituum stipata choro uolat illa per altum turbaque prosequitur munere laeta pio . 
sed postquam puri peruenit ad aetheris auras , mox redit ; illa suis conditur inde locis . 
a fortunatae sortis finisque uolucrem , cui de se nasci praestitit ipse deus ! 
femina uel mas haec , seu neutrum , seu sit utrumque , felix quae ueneris foedera nulla colit : mors illi uenus est , sola est in morte uoluptas : ut possit nasci , appetit ante mori . 
ipsa sibi proles , suus est pater et suus heres , nutrix ipsa sui , semper alumna sibi ipsa quidem , sed non eadem quia et ipsa nec ipsa est , aeternam uitam mortis adepta bono . 
