Quanquam innumere pestes sunt quibus regna principatus , et respublice decrescere solent , haec tamen quatuor ( meo judicio ) potissime sunt : discordia , mortalitas , terre sterilitas et monete vilitas . 
Tria prima adeo evidentia sunt , ut nemo ita esse nesciat , sed quartum quod ad monetam attinet a paucis et nonnisi cordatissimis consideratur , quia non uno impetu simul , sed paulatim , occulta quadam . 
ratione respublicas evertit . 
Est autem moneta aurum vel argentum signatum , qua pretia emptibiliurn vendibiliumque rerum numerantur secundum cujusvis reipublice vel gubernantis ipsum institutum . 
Est ergo moneta tanquam mensura quaedam communis aestimationum . 
Oportet autem id quod mensura esse debet firmum semper ac statum servare modum . 
Alioquin necesse est confundi ordinationem reipublice , ementes quoque et vendentes multipliciter defraudari , quemadmodum si ulna , modius , pondusve certam quantitatem non servet . 
Hanc igitur mensuram aestimationem puto ipsius monete , que etsi in bonitate materie fundetur , oportet tamen valorem ab estitnatione discerni ; potest enim pluris estimari moneta quam ejus qua constat materia et e converso . 
Causa vero constitutionis monete necessaria est ; quamvis enim solo pondere auri et argenti rerum commutatio fieri potuisset , ex quo communi hominum consensu aurum et argentum ubique in pretio habeatur , sed tamen propter multam incommoditatem afferendorum semper ponderum , quodque non statim auri et argenti sinceritas deprehendatur ab omnibus , institutum est publico sigillo monetam signari , quo significetur justam auri vel argenti quantitatem inesse , et fides adhibeatur auctoritati . 
Solet etiam monete et maxime argente es commisceri propter duas ( ut existimo ) causas , videlicet quo minus exposita sit insidiis expilantium et conflantium ipsum quod futurum esset si ex sincero argento constaret . 
Secunda , quod massa argenti in minutas partes et scrupulos nummorum fracta retineat , cum ere admixto , convenientem magnitudinem : potest superaddi et tertia , ne scilicet continuo usu detrita citius pereat , sed fulcitamento eris diuturnior perseveret . 
Justa autem et equa monete estimatio est , quando paulo minus auri vel argenti continet quam pro ipsa ematur : utpote quantum pro expensis dumtaxat monetariorum oportuerit deduci . 
Debet enim signum ipsi materie aliquam addere dignitatem . 
Vilescit hec ut plurimum propter nimiam multitudinem , utpote si tanta argenti copia in monetam transierit quoadusque argenti massa ab hominibus magis quam moneta desideretur : perit nempe hoc modo dignitas monete , quando per ipsam tantum argenti non licet emere quantum ipsa pecunia continet , sentiaturque major profectus eliquando argentum in monete destructionem , cujus remedium est non amplius monetam cudere donec se ipsam coequaverit , reddaturque carior argento . 
Valor quoque multis modis depravatur , vel propter defectum materie solum , quando scilicet sub eodem pondere monete plus quam oportet eris commiscetur argento , vel propter defectum ponderis , quamvis justam habeat eris cum argento admixtionem : vel , quod pessimum est , propter utramque simul ; deficit etiam ultro valor ac longo usu deteritur , propter quod solum instaurari ac innovari debet . 
Cujus signum est , si argentum in moneta in notabili quantitate minus reperitur quam pro ipsa emptum , in quo merito penuria monete intelligitur . 
Premissis generaliter de moneta expositis , speciatim ad Prussianam descendamus , ostendentes primum quomodo in tantam levitatern pervenerit . 
Transit autem sub nominibus marcharum , scotorum , etc . 
, et sunt sub eisdem nominibus etiam pondura . 
Nam marcha ponderis est libra media . 
At marcha numeri constat solidis LX : quae omnia vu1go nota sunt . 
Verum ne equivocatio numeri et ponderis obscuritatem pariat , ubicumque deinceps marcha nominabitur , de numero intelligatur ; nomine vero libre , pondus duarum marcharum , pro selibra vero marcham ponderis accipe . 
Invenimus igitur in antiquis recessibus ac litterarum monumentis quod sub magistratu Conradi de Jungingen , hoc est proxime ante bellum Tanebergense , emebatur selibra , id est marcha argenti puri , marchis pruthenicalibus duabus et scotis VIII , quando videlicet tribus partibus argenti puri quarta pars eris admiscebatur , et ex libra dimidia ejus masse solidos CXII faciebant . 
Quibus tertia pars adjecta , et sunt solidi XXXVII et tertia pars unius solidi , facit totam summam solidorum CXLVIII et duorum d . 
pendente libre unius bessem duas tertias hoc est scotos scilicet argenti XXXII que procul dubio tres partes ( et sunt libra media argenti puri ) continebit . 
Sed jam dictum est pretium ejus fuisse solidos CXL in selibras . 
Reliquum vero quod in IX solidos et tertia deerat estimatio monete supplevit . 
Erat itaque ejus estimatio cum valore convenienter continuata . 
Hujus generis nummisimata sunt Henrici , Ulrici , et Conradi , que interdum reperiuntur adhuc in thesauris . 
Deinde post cladem Prussie et bellum supradictum reipublice in dies magis ac magis in moneta apparere . 
Nam Henrici solidi , aspectu quidem similes supradictis , non amplius reperiuntur habere quam tres quintas argenti . 
Crescebatque error hic donec inverso ordine ceptum est tribus partibus eris quartam argenti misceri , ut jam non argenti moneta , sed cuprea rectius diceretur , pondus tamen retinebat solidorum CXII in selibra . 
Cum autem minime conveniat novam ac bonam monetam introducere antiqua viliore remanente , quanto hic magis erratum est vetere meliore remanente viliorem novam introducendoque non solum infecit antiquam , sed , ut ita dicam , expugnavit . 
Cui errori dum sub magistratu Michaelis Rusdorff obviare vellent ac monetam in pristinum meliorem statum reducere , cudebant novos solidos quos nunc grossos vocamus ; sed cum antiqui viliores non viderentur sine jactura aboleri posse una cum novis insigni errore permanserunt . 
Transibantque duo solidi antiqui pro uno novo , factumque tunc est , quod duplex marcha plebi ingereretur novorum videlicet solidorum et antiquorum . 
Illorum marcha nova sive bona , horum vero antiqua sive levis , solidorum utrobique sexaginta . 
Oboli vero in suo usu manebant . 
Ita ut pro solido antiquo sex duntaxat commutarentur , pro novo vero Nam ab initio duodecim obolorum fuisse solidum facile conjici potest . 
Sicut enim quindenum numerum vulgo mandel vocamus , ita in plerisque Germanie terris vox illa schilling pro duodenario numero durat . 
Perseveravit autem novorum solidorum appellatio usque ad memoriam nostram : quomodo demum grossi facti sunt inferius dicam . 
Novorum igitur solidorum marche VIII per sexaginta libram unam puri argenti continebant : quod ex eorum compositione satis apparet . 
Constant enim ex dimidio eris et altera medietate argenti et eorum marche VIII per LX pendent prope libras duas . 
Antiqui vero pondere , ut dictum est , pares illis , valore ex dimidio ; cum enim quartam solummodo partem argenti haberent , marche XVI e libra argenti puri veniebant , pendentes quadruplum . 
Postea vero mutato statu patrie , cum civitatibus esset cudendi monetam concessa potestas , ipseque novum exequerentur privilegium , crevit pecunia multitudine , non autem bonitate . 
Cepitque quatuor partibus eris quinta argenti in solidis antiquis misceri donec marche XX argenti libra commutarentur . 
Sicque novi illi solidi cum jam meliores essent plus quam duplo , solidis recentibus facti sunt scoti ut jam XXIIII pro marcha levi computarentur : periit ergo quinta pars bonitatis monete in marcha . 
Postea vero quam evanescerent novi solidi jam scoti facti eo quod eciam per Marchiam essent accepti , placuit eos grossorum estimatione revocare , hoc est sub solidis tribus , maximo errore et tanto procerum consilio prorsus indigno , perinde ac si Prussia sine illis esse non posset , quamvis non essent meliores denariis quindecim tunc currentis monete , ubi jam multitudo etiam premebat estimatione ipsius . 
Dissidebant ergo grossi cum solidis in quinta vel sexta parte minus valentes a constituto et fallaci et iniqua estimatione detrahebant dignitati solidorum . 
Oportebat fortassis injuria sic vindicari quam solidi grossis prius intulerant coegerantque eos scotos fieri . 
Sed ve tibi Prussia que tuo proh dolor ! 
interitu male administrate reipublice penas pendis . 
Igitur estimatione simul et valore pecunie passim evanescentibus , a fabricatione tamen monete plane cessatum non est , et expensis non suppetentibus quibus equivalens priori redderetur posterior , semper priori pejor superinducta est quae bonitatem precedentis oppressit et extinxit , quoad solidorum estimatio cum valore grossorum proporcionaliter convenerit et marche XXIV leves pro una libra cesserit argenti . 
Debuerant autem jam tandem saltem reliquie tantille dignitatis monete permansisse , ex quo de ejus instauratione meditatum non est . 
Sed que tantisper inolevit consuetudo sive licencia adulterandi , expilandi et inficiendi monetam cessare non potuit nec in hunc diem cessat . 
Nam qualis postea prodierit et in quo statu nunc sit , pudet ac dolet dicere . 
In tantam enim vilitatem hodie collapsa est , ut XXX marche unam libram argenti vix contineant . 
Quid autem restat si non succurratur , nisi ut deinceps Prussia , auro et argento vacua , monetam mere cupream habeat . 
Unde peregrinarum mercium invectiones , omnesque negociationes brevi sint periture . 
Quis enim externorum mercatorum merces suas moneta cuprea commutare volet ? 
Quis denique nostratium in peregrinis terris eadem moneta exoticas merces comparare poterit ? 
Hanc tamen ingentem reipublice prussiane cladem hi quorum interest contempti despiciunt et dulcissimam sibi patriam cui post pietatem in Deum nedum officii plurimum , sed eciam ipsam vitam debent , in dies magis ac magis supina negligencia miserabiliter labi ac periri sinunt . 
Cum ergo tantis viciis laboret prussiana moneta et per eam tota patria , soli aurifices et hi qui bonitatem metalli callent ejus erumnis fruuntur . 
Colligunt enim ex mixta pecunia antiquam ex qua eliquatum argentum vendunt , plus semper argenti cum moneta mixta ab imperito vulgo recipientes : at postquam antiqui illi solidi jam penitus evanescant , eliguntur proximo meliores relicto pecuniarum acervo deteriori . 
Hinc illa vulgaris et perpetua querimonia aurum , argentum annonam , familie mercedem , opificum operam et quidquid in humanis usibus est solitum , transcendere precium ; sed oscitantes non expendimus omnium rerum charitatem ex vilitate monete provenire . 
Crescunt enim ac decrescunt etiam ad monete conditionem : presertim aurum et argentum que non ere vel cupro , sed auro et argento , appreciamus . 
Nam aurum et argentum dicimus esse tanquam basim monete cui incubat ejus estimatio . 
At contendet fortasse aliquis exilem monetam usibus humanis commodiorem esse : nempe subvenientem paupertati hominum , reddentem levi pretio annonam et cetera vite mortalium necessaria facilius suppeditantem ; per bonam autem monetam omnia chariora reddi , colonos ac censu annuo oneratos preter solitum gravari . 
Laudabunt hanc sententiam , spe lucri privati , quibus hactenus permissa est cudendi monetam facultas , non fortassis mercatores et opifices quibus nihil propterea perit , eam improbabunt , quum quidem ad auri valorem merces et res suas vendunt , et , quo moneta est exilior , eo majori pecuniarum numero eas commutant . 
Verum si communem utilitatem respicient , negare utique non poterunt prestantem monetam non modo reipublice , verum etiam sibi ac omnium hominum ordini salutarem , exiguam vero perniciosam esse . 
Quod cum multis rationibus satis perspicuum sit , etiam ipsa experiencia rerum magistra verum esse dicimus : videmus quippe eas terras potissimum florere que bonam monetam habent , decrescere autem et perire que deteriore utuntur : floruit nimirum et Prussia tunc quando una marcha pruthenicalis duobus florenis ungaricis emebatur et quando , ut premissum est , due marche pruthenice et VIII scoti selibra , id est marcha argenti puri , commutabantur . 
Interim vero vilescente in dies magis ac magis moneta decrescit et patria nostra atque hac peste et aliis calamitatibus usque ad ultimum pene funus perducta est . 
Constat preterea ipsa loca que bona moneta utuntur , artibus et opificibus egregiis nec non et rerum affluencia pollere ; ac contra , ubi vilis moneta in usu est , ignavia , desidia ac resupinato ocio tam bonarum artium quam ingeniorum culturam negligere atque omnium etiam rerum abundantiam interire . 
Nondum memoriam hominum excessit frumenta et annonam minori pecuniarum numero in Prussia empta fuisse cum adhuc bona moneta uteretur . 
Nunc autem , ea vilescente , omnium rerum que ad victum et humanum usum pertinent precium ascendere experimur . 
Ex quo perspicuum esse potest levem monetam desidiam magis alere quam paupertati hominum subvenire ; nec magnopere monete exaltatio censuales gravare poterit qui , si plus solito suo dominio pendere videantur , fructus terre pecora et id genus rerum suarum majori eciam pretio sunt vendituri . 
Reciprocam enim dandi accipiendique vicissitudinem proportionata monete mensura compensabit . 
Si igitur calamitosam hactenus Prussiam monete restauratione jam tandem aliquando restituere placet , cavenda imprimis erit confusio ex varietate diversarum officinarum in quibus cudenda est proveniens . 
Multiplicitas enim uniformatem impedit majorisque negotii est , plures officinas in officio rectitudinis conservari quam unam . 
Duo igitur ad summum designentur loca : unus in terris regie majestatis ; alter in ditione principis . 
In primo cudatur rnoneta que ex uno latere insignis regalibus , ex altero terrarum Prussie signetur . 
In secunda autem officina ex uno latere insigniis regiis , ex altero vero nummismate principis signetur , ut utraque moneta imperio regio subsit et sue majestatis mandato in usu totius regni sit et accepta . 
Que res ad animorum conciliationem et negociationum communionem non parum ponderis est habitura . 
Opere precium autem erit quod he due monete unius sint grani , valoris et estimationis et vigili cura prematum reipublice juxta ordinationem nunc instituendain perpetuo perseverent . 
Et quod principes utrinque nihil lucri ex monete cussione sentiant , sed tantum duntaxat eris addatur ut ipsa estimatio valorem excedat , ut impendiorum jactura sarciri possit et conflandi monetam adimatur occasio . 
Ut item in hujus nostri temporis confusionem quam commixtio nove monete cum antiqua peperit , deinceps non incidamus , necessarium videtur ut exorta nova , vetus aboleatur ac prorsus intereat , et juxta proportionem valoris sui in officinis pro nova commutetur . 
Alioquin inanis erit renovande monete opera , et confusio posterior fortassis pejor priore . 
Inficiet enim denuo antiqua nove monete dignitatem : mixta equidem reddet summam a justo pondere deficientem et nimium multiplicatam sequetur que dicta est superius incommoditas . 
Cui si quis adhuc obviandum arbitretur per hoc videlicet ut remanentia vetera nummismata tanti minoris estimentur comparatione nove monete quantum eorum valor deterior est aut exilior ; sed hoc sine magno errore fieri non poterit . 
Tanta enim est nunc , tum grossorum et solidorum , tum etiam denariorum multiplex diversitas , ut singula nummismata juxta conditionem valoris sui estimari et ab invicem discerni vix possent . 
Quo fit ut inducta monete varietas confusionem generaret inextricabilem , ac negociantibus et contrahentibus labores , molestias atque alia incommoda augeret . 
Itaque melius semper erit veterem monetam in reparatione recentis penitus abolere . 
Oportebit enim tantillum damnum semel equanimiter pati , si modo damnum dici possit unde uberior fructus et utilitas magis constans nascitur ac respublica incrementum . 
sumit . 
Monetam vero prussianam in primam illam dignitatem erigere difficillimum est et post tantum casum forte impossibile ; tum quevis ejus reparatio res sit non parvi negotii , pro horum tamen temporum conditione commode renovari posse videtur , ut saltem ad XX marchas libra argenti redeat , hac ratione : pro solidis sumantur eris librae tres , argenti vero puri libra una minus uncia media vel quantum pro expensis detrahendum sit . 
Confletur massa ex qua marchae XX fiant que in emptione valebunt libram unam , id est duas marchas argenti . 
Eadem ratione etiam fieri possunt scoti seu grossi et oboli , prout placuerit . 
Superius dictum est aurum et argentum esse basim in qua residet bonitas monete . 
Et que de moneta argenti exposita sunt , possunt etiam pro majori parte ad auream referri . 
Reliquum est ut ex transverso auri et argenti commutandi rationem exponamus . 
Primum igitur investigare oportet que sit ratio appreciationis meri auri ad argentum merum sive purum : ut de genere in specie et a simplicibus ad composita descendamus . 
Porro eadem est ratio auri et argenti informium , que signatorum in eodem gradu , ac rursus eadem ratio auri signati ad informe , que argenti signati ad argentum informe sub eodem gradu mixtionis et pondere . 
Purissimum autem aurum quod apud nos signatum reperitur , sunt floreni ungarici ; hi namque minimum habent admixtionis et tantum forte quantum oportuerat pro expensis deduci in monetariis , unde rite commutantur pro mero auro sub eodem pondere , dignitate sigili supplente defectum florenorum . 
Sequitur ergo eamdem esse rationem argenti puri informis ad aurum . 
purum informe et ejusdem argenti ad florenos ungaricos , ponderibus non mutatis . 
At floreni ungarici CX justi et aequalis ponderis per grana videlicet LXXII , implent libram unam ( libram semper intelligo que continet marchas duas ponderis ) . 
Hoc argumento invenimus communiter apud omnes gentes libram unam auri puri tantum valere , quantum argenti puri libre Invenimus tamen et XI libras olim pro una auri , quam ob causam ab antiquo constitutum esse videtur ut aurei ungarici X appendant libre partem undecimam : quod si sub eo pondere idem pretium hodie duraret , expeditam haberemus conformitatem monete polonice et pruthenice secundum . 
expositam rationem : factis enim XX marcis circiter ex libra una argenti , provenirent ad amussim pro aureo marche due , loco XL grossorum polonicalium . 
Sed postea quam usu receptum sit , ut XII partes argenti sint pro una auri , dissidet pondus cum pretio ut X aurei ungaricales redimant libram unam argenti et undecimam partem libre . 
Si igitur ex libra argenti et ejus undecima parte fiant marche viginti , erunt polona et prussiana monete recta ratione coequate , grossus ad grossum , et marche due pruthenice pro aureo ungaricali . 
Sed pretium argenti erit in selibras singulas marche VIII et solidi X , aut circiter . 
Verum si utique vilitas nionete et patrie interitus placeat ac ardua nimis videbitur tantilla restitutio et adequatio , visumque fuerit ut XV grossi polonici maneant pro marcha , et pro aureo ungaricali marche due scoti XVI ; id quoque jam dictis modis non magno negotio fiet , si marche XXIV ex argenti libra fiant . 
Ita sane contigit nuper quando adhuc marche XII pretium essent in singulas selibras argenti et pro tanta pecunia florenis ungaricis commutabantur . 
Hic gratia exempli et pro manuductione dicta sunt . 
Nam infiniti sunt modi constitutionis monete , nec est possibile explicare omnes , sed communis consensus matura deliberatione poterit hoc vel illud definire , prout accommodatissimum videbitur reipublice . 
Quod si moneta ad florenum ungaricum recte se habuerit et erratum non fuerit , facile etiam alii floreni juxta continentiam auri et argenti ad illorum comparationem taxabuntur . 
Hec de monete reparatione dixisse sufficiat , ut dumtaxat intelligatur quibus modis ceciderit dignitas ejus et quomodo reduci possit , quod ex supradictis perspicuum esse spero . 
Circa reparationem et conservacionem monete hec consideranda videntur : , ne absque maturo procerum consilio et unanimi decreto moneta novetur . 
, ut unus dumtaxat locus officine monetarie , si fieri potest , deputetur , ubi non unius civitatis nomine , sed tocius terre cum ipsius insigniis fieret , hujus sentencie efficaciam moneta polonica demonstrat que propter hoc solum retinet estimationem suam in tanta terrarum amplitudine . 
, ut in publicacione nove monete interdicatur et aboleatur antiqua . 
, ut inviolabiliter et immutabiliter perpetuo observetur quod XX marche dumtaxat et non amplius fiant ex libra una puri argenti , dempto eo quod pro expensis opificii deduci oportet . 
Ita nempe prussiana moneta proporcionabitur polonice , ut viginti grossi prussiani simul ac polonici marcham pruthenicam constituant . 
, ut caveatur a nimia monete multitudine . 
, ut in omni specie sua simul prodeat moneta : hoc est ut scoti sive grossi , solidi et oboli pariter cudantur . 
vero quanta esse debeat : an grossi et solidi fiant , an etiam denarii argentei qui fertonem vel marcham mediam aut etiam integram valeant , in placito est eorum quorum interest ; nisi ut modus sit et ita decernatur , ut in futurum perpetuo maneat . 
quoque ratio habenda est , quomodo omnino parum nunc valent , ita ut integra marcha vix supra unius grossi argentum contineat . 
autem difficultas oritur ex contractibus et obligationibus ante et post innovationem monete factis . 
In quibus modum invenire oportet ne contrahentes nimium graventur . 
Quemadmodum pristinis temporibus factum est , ut patet ex his que in altero latere hujus folii descripta sunt . 
