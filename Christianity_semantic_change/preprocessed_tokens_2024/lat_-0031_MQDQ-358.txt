Callimachi Manes et Coi sacra Philitae , in uestrum , quaeso , me sinite ire nemus ! 
primus ego ingredior puro de fonte sacerdos Itala per Graios orgia ferre choros . 
dicite , quo pariter carmen tenuastis in antro ? 
quoue pede ingressi ? 
quamue bibistis aquam ? 
a ualeat , Phoebum quicumque moratur in armis ! 
exactus tenui pumice uersus eat , quo me Fama leuat terra sublimis , et a me nata coronatis Musa triumphat equis , et mecum in curru parui uectantur Amores , scriptorumque meas turba secuta rotas . 
quid frustra missis in me certatis habenis ? 
non datur ad Musas currere lata uia . 
multi , Roma , tuas laudes annalibus addent , qui finem imperii Bactra futura canent : sed , quod pace legas , opus hoc de monte Sororum detulit intacta pagina nostra uia . 
mollia , Pegasides , date uestro serta poetae : non faciet capiti dura corona meo . 
at mihi quod uiuo detraxerit inuida turba , post obitum duplici faenore reddet Honos ; omnia post obitum fingit maiora uetustas : maius ab exsequiis nomen in ora uenit . 
Nam quis equo pulsas abiegno nosceret arces , fluminaque Haemonio comminus isse uiro , Idaeum Simoenta Iouis cum prole Scamandro , Hectora per campos ter maculasse rotas ? 
Deiphobumque Helenumque et Polydamanta et in armis qualemcumque Parim uix sua nosset humus . 
Exiguo sermone fores nunc , Ilion , et tu , Troia , bis Oetaei numine capta dei . 
Nec non ille tui casus memorator Homerus posteritate suum crescere sensit opus . 
Meque inter seros laudabit Roma nepotes : illum post cineres auguror ipse diem . 
Ne mea contempto lapis indicet ossa sepulcro , prouisum est Lycio uota probante deo . 
Carminis interea nostri redeamus in orbem : gaudeat in solito tacta puella sono . 
Orphea detinuisse feras et concita dicunt flumina Threicia sustinuisse lyra ; saxa Cithaeronis Thebas agitata per artem sponte sua in muri membra coisse ferunt ; quin etiam , Polypheme , fera Galatea sub Aetna ad tua rorantis carmina flexit equos : miremur , nobis et Baccho et Apolline dextro , turba puellarum si mea uerba colit ? 
quod non Taenariis domus est mihi fulta columnis , nec camera auratas inter eburna trabes , nec mea Phaeacas aequant pomaria siluas , non operosa rigat Marcius antra liquor ; at Musae comites et carmina cara legenti nec defessa choris Calliopea meis . 
Fortunata , meo si qua est celebrata libello ! 
carmina erunt formae tot monumenta tuae . 
Nam neque Pyramidum sumptus ad sidera ducti , nec Iouis Elei caelum imitata domus , nec Mausolei diues fortuna sepulcri mortis ab extrema condicione uacant . 
Aut illis flamma aut imber subducet honores , annorum aut ictu , pondere uicta , ruent . 
At non ingenio quaesitum nomen ab aeuo excidet : ingenio stat sine morte decus . 
Uisus eram molli recubans Heliconis in umbra , Bellerophontei qua fluit umor equi , reges , Alba , tuos et regum facta tuorum , tantum operis , neruis hiscere posse meis , paruaque tam Magnis admoram fontibus ora , unde pater sitiens Ennius ante bibit , et cecinit Curios fratres et Horatia pila , regiaque Aemilia uecta tropaea rate , uictricesque moras Fabii pugnamque sinistram Cannensem et uersos ad pia uota deos , Hannibalemque Lares Romana sede fugantis , anseris et tutum uoce fuisse Iouem : cum me Castalia speculans ex arbore Phoebus sic ait aurata nixus ad antra lyra : " Quid tibi cum tali , demens , est flumine ? 
quis te carminis heroi tangere iussit opus ? 
non hic ulla tibi speranda est fama , Properti : mollia sunt paruis prata terenda rotis ; ut tuus in scamno iactetur saepe libellus , quem legat exspectans sola puella uirum . 
Cur tua praescriptos euecta est pagina gyros ? 
non est ingenii cumba grauanda tui . 
Alter remus aquas alter tibi radat harenas , tutus eris : medio maxima turba mari est . 
" Dixerat , et plectro sedem mihi monstrat eburno , quo noua muscoso semita facta solo est . 
Hic erat affixis uiridis spelunca lapillis , pendebantque cauis tympana pumicibus , orgia Musarum et Sileni patris imago fictilis et calami , Pan Tegeaee , tui ; et Ueneris dominae uolucres , mea turba , columbae tingunt Gorgoneo punica rostra lacu ; diuerseque nouem sortitae iura Puellae exercent teneras in sua dona manus : haec hederas legit in thyrsos , haec carmina neruis aptat , at illa manu texit utraque rosam . 
E quarum numero me contigit una dearum ( ut reor a facie , Calliopea fuit ) : " Contentus niueis semper uectabere cycnis , nec te fortis equi ducet ad arma sonus . 
Nil tibi sit rauco praeconia classica cornu flare , nec Aonium tingere Marte nemus ; aut quibus in campis Mariano proelia signo stent et Teutonicas Roma refringat opes , barbarus aut Sueuo perfusus sanguine Rhenus saucia maerenti corpora uectet aqua . 
Quippe coronatos alienum ad limen amantis nocturnaeque canes ebria signa fugae , ut per te clausas sciat excantare puellas , qui uolet austeros arte ferire uiros . 
" Talia Calliope , lymphisque a fonte petitis ora Philitea nostra rigauit aqua . 
Arma deus Caesar dites meditatur ad Indos , et freta gemmiferi findere classe maris . 
Magna , uiri , merces ! 
parat ultima terra triumphos ; Tigris et Euphrates sub tua iura fluent ; sera , sed Ausoniis ueniet prouincia uirgis ; assuescent Latio Partha tropaea Ioui . 
Ite agite , expertae bello date lintea prorae et solitum , armigeri , ducite munus equi ! 
omina fausta cano : Crassos clademque piate ! 
ite et Romanae consulite historiae ! 
Mars pater et sacrae fatalia lumina Uestae , ante meos obitus sit precor illa dies , qua uideam , spoliis onerato Caesaris axe , ad uulgi plausus saepe resistere equos , inque sinu carae nixus spectare puellae incipiam et titulis oppida capta legam , tela fugacis equi et bracati militis arcus et subter captos arma sedere duces ! 
ipsa tuam serua prolem , Uenus : hoc sit in aeuum , cernis ab Aenea quod superesse caput . 
Praeda sit haec illis , quorum meruere labores : me sat erit Sacra plaudere posse Uia . 
Pacis Amor deus est , pacem ueneramur amantes : stant mihi cum domina proelia dura mea . 
Nec tamen inuiso pectus mihi carpitur auro , nec bibit e gemma diuite nostra sitis , nec mihi mille iugis Campania pinguis aratur , nec miser aera paro clade , Corinthe , tua . 
O prima infelix fingenti terra Prometheo ! 
ille parum caute pectoris egit opus . 
Corpora disponens mentem non uidit in arte : recta animi primum debuit esse uia . 
Nunc maris in tantum uento iactamur et hostem quaerimus atque armis nectimus arma noua . 
Haud ullas portabis opes Acherontis ad undas , nudus at inferna , stulte , uehere rate . 
Uictor cum uictis pariter miscebitur umbris : consule cum Mario , capte Iugurtha , sedes . 
Lydus Dulichio non distat Croesus ab Iro : optima mors , Parcae quae uenit acta die . 
Me iuuet in prima coluisse Helicona iuuenta Musarumque choris implicuisse manus : me iuuet et multo mentem uincire Lyaeo et caput in uerna semper habere rosa . 
Atque ubi iam Uenerem grauis interceperit aetas , sparserit et nigras alba senecta comas , tum mihi naturae libeat perdiscere mores , quis deus hanc mundi temperet arte domum , qua uenit exoriens , qua deficit , unde coactis cornibus in plenum menstrua luna redit , unde salo superant uenti , quid flamine captet Eurus , et in nubes unde perennis aqua , sit uentura dies mundi quae surruat arces , purpureus pluuias cur bibit arcus aquas , aut cur Perrhaebi tremuere cacumina Pindi , solis et atratis luxerit orbis equis , cur serus uersare boues et plaustra Bootes , Pleiadum spisso cur coit igne chorus , curue suos finis altum non exeat aequor , plenus et in partis quattuor annus est , sub terris sint iura deum et tormenta nocentum , Tisiphones atro si furit angue caput , aut Alcmaeoniae furiae aut ieiunia Phinei , num rota , num scopuli , num sitis inter aquas , num tribus infernum custodit faucibus antrum Cerberus , et Tityo iugera pauca nouem , an ficta in miseras descendit fabula gentis , et timor haud ultra quam rogus esse potest . 
Exitus hic uitae superest mihi : uos , quibus arma grata magis , Crassi signa referte domum ! 
" Dic mihi de nostra quae sentis uera puella : sic tibi sint dominae , Lygdame , dempta iuga . 
Num me laetitia tumefactum fallis inani , haec referens , quae me credere uelle putas ? 
omnis enim debet sine uano nuntius esse , maioremque timens seruus habere fidem . 
Nunc mihi , si qua tenes , ab origine dicere prima incipe : suspensis auribus ista bibam . 
Sicin eam incomptis uidisti flere capillis ? 
illius ex oculis multa cadebat aqua ? 
nec speculum strato uidisti , Lygdame , lecto scriniaque ad lecti clausa iacere pedes ac maestam teneris uestem pendere lacertis ? 
ornabat niueas nullane gemma manus ? 
tristis erat domus , et tristes sua pensa ministrae carpebant , medio nebat et ipsa loco , umidaque impressa siccabat lumina lana , rettulit et querulo iurgia nostra sono ? 
" Haec te teste mihi promissa est , Lygdame , merces ? 
est poena et seruo rumpere teste fidem . 
Ille potest nullo miseram me linquere facto et qualem nolo dicere habere domi ! 
gaudet me uacuo solam tabescere lecto : si placet , insultet , Lygdame , morte mea ! 
non me moribus illa , sed herbis improba uicit : staminea rhombi ducitur ille rota ; illum turgentis ranae portenta rubetae et lecta exsectis anguibus ossa trahunt et strigis inuentae per busta iacentia plumae cinctaque funesto lanea uitta toro . 
Si non uana canunt mea somnia , Lygdame , testor , poena erit ante meos sera sed ampla pedes , putris et in uacuo texetur aranea lecto : noctibus illorum dormiet ipsa Uenus . 
" Quae tibi si ueris animis est questa puella , hac eadem rursus , Lygdame , curre uia , et mea cum multis lacrimis mandata reporta , iram , non fraudes esse in amore meo , me quoque consimili impositum torquerier igni : iurabo bis sex integer esse dies . 
Quod mihi si e tanto felix concordia bello exstiterit , per me , Lygdame , liber eris . 
Ergo sollicitae tu causa , pecunia , uitae ! 
per te immaturum mortis adimus iter ; tu uitiis hominum crudelia pabula praebes , semina curarum de capite orta tuo . 
Tu Paetum ad Pharios tendentem lintea portus obruis insano terque quaterque mari . 
Nam dum te sequitur , primo miser excidit aeuo et noua longinquis piscibus esca natat . 
Et mater non iusta piae dare debita terrae nec pote cognatos inter humare rogos , sed tua nunc uolucres astant super ossa marinae , nunc tibi pro tumulo Carpathium omne mare est . 
Infelix Aquilo , raptae timor Orithyiae , quae spolia ex illo tanta fuere tibi ? 
aut quidnam fracta gaudes , Neptune , carina ? 
portabat sanctos alueus ille uiros . 
Paete , quid aetatem numeras ? 
quid cara natanti mater in ore tibi est ? 
non habet unda deos . 
Nam tibi nocturnis ad saxa ligata procellis omnia detrito uincula fune cadunt . 
Reddite corpus humo , posita est in gurgite uita ; Paetum sponte tua , uilis harena , tegas ; et quotiens Paeti transibit nauta sepulcrum , dicat " Et audaci tu timor esse potes . 
" Ite , rates curuas et leti texite causas : ista per humanas mors uenit acta manus . 
Terra parum fuerat , fatis adiecimus undas : Fortunae miseras auximus arte uias . 
Ancora te teneat , quem non tenuere penates ? 
quid meritum dicas , cui sua terra parum est ? 
uentorum est , quodcumque paras : haud ulla carina consenuit , fallit portus et ipse fidem . 
Natura insidians pontum substrauit auaris : ut tibi succedat , uix semel esse potest . 
Sunt Agamemnonias testantia litora curas , quae notat Argynni poena minantis aquae : hoc iuuene amisso classem non soluit Atrides , pro qua mactata est Iphigenia mora . 
Saxa triumphalis fregere Capherea puppis , naufraga cum uasto Graecia tracta salo est . 
Paulatim socium iacturam fleuit Ulixes , in mare cui soliti non ualuere doli . 
Quod si contentus patrio boue uerteret agros uerbaque duxisset pondus habere mea , uiueret ante suos dulcis conuiua Penatis , pauper , at in terra nil nisi fleret opes . 
Non tulit haec Paetus , stridorem audire procellae et duro teneras laedere fune manus ; sed thyio thalamo aut Oricia terebintho effultum pluma uersicolore caput . 
Hunc paruo ferri uidit nox improba ligno et miser inuisam traxit hiatus aquam ; huic fluctus uiuo radicitus abstulit unguis ; Paetus ut occideret , tot coiere mala . 
Flens tamen extremis dedit haec mandata querelis , cum moribunda niger clauderet ora liquor : " Di maris Aegaei , quos sunt penes aequora , uenti , et quaecumque meum degrauat unda caput , quo rapitis miseros primae lanuginis annos ? 
attulimus longas in freta uestra manus . 
A miser alcyonum scopulis affligar acutis ! 
in me caeruleo fuscina sumpta deo est ! 
at saltem Italiae regionibus euehat aestus : hoc de me sat erit si modo matris erit . 
" Subtrahit haec fantem torta uertigine fluctus ; ultima quae Paeto uoxque diesque fuit . 
O centum aequoreae Nereo genitore puellae , et tu materno tracta dolore Theti ; uos decuit lasso supponere bracchia mento : non poterat uestras ille grauare manus . 
At tu , saeue Aquilo , numquam mea uela uidebis : ante fores dominae condar oportet iners . 
Dulcis ad hesternas fuerat mihi rixa lucernas , uocis et insanae tot maledicta tuae , cum furibunda mero mensam propellis et in me proicis insana cymbia plena manu . 
Tu uero nostros audax inuade capillos et mea formosis unguibus ora nota , tu minitare oculos subiecta exurere flamma , fac mea rescisso pectora nuda sinu ! 
nimirum ueri dantur mihi signa caloris : nam sine amore graui femina nulla dolet . 
Quae mulier rabida iactat conuicia lingua , haec Ueneris magnae uoluitur ante pedes . 
Custodum gregibus circa se stipat euntem , seu sequitur medias , Maenas ut icta , uias , seu timidam crebro dementia somnia terrent , seu miseram in tabula picta puella mouet , his ego tormentis animi sum uerus haruspex , has didici certo saepe in amore notas . 
Non est certa fides , quam non in iurgia uertas : hostibus eueniat lenta puella meis ! 
in morso aequales uideant mea uulnera collo : me doceat liuor mecum habuisse meam . 
Aut in amore dolere uolo aut audire dolentem , siue meas lacrimas siue uidere tuas , tecta superciliis si quando uerba remittis , aut tua cum digitis scripta silenda notas . 
Odi ego quos numquam pungunt suspiria somnos : semper in irata pallidus esse uelim . 
Dulcior ignis erat Paridi , cum Graia per arma Tyndaridi poterat gaudia ferre suae : dum uincunt Danai , dum restat barbarus Hector , ille Helenae in gremio maxima bella gerit . 
Aut tecum aut pro te mihi cum riualibus arma semper erunt : in te pax mihi nulla placet . 
Gaude , quod nulla est aeque formosa ! 
doleres , si qua foret : nunc sis iure superba licet ! 
at tibi , qui nostro nexisti retia lecto , sit socer aeternum nec sine matre domus ! 
cui nunc si qua data est furandae copia noctis , offensa illa mihi , non tibi amica , dedit . 
Maecenas , eques Etrusco de sanguine regum , intra fortunam qui cupis esse tuam , quid me scribendi tam uastum mittis in aequor ? 
non sunt apta meae grandia uela rati . 
Turpe est , quod nequeas , capiti committere pondus et pressum inflexo mox dare terga genu . 
Omnia non pariter rerum sunt omnibus apta , palma nec ex aequo ducitur una iugo . 
Gloria Lysippo est animosa effingere signa ; exactis Calamis se mihi iactat equis ; in Ueneris tabula summam sibi poscit Apelles ; Parrhasius parua uindicat arte locum ; argumenta magis sunt Mentoris addita formae ; at Myos exiguum flectit acanthus iter ; Phidiacus signo se Iuppiter ornat eburno ; Praxitelen propria uendit ab urbe lapis . 
Est quibus Eleae concurrit palma quadrigae , est quibus in celeres gloria nata pedes ; hic satus ad pacem , hic castrensibus utilis armis : naturae sequitur semina quisque suae . 
At tua , Maecenas , uitae praecepta recepi , cogor et exemplis te superare tuis . 
Cum tibi Romano dominas in honore securis et liceat medio ponere iura foro , uel tibi Medorum pugnaces ire per hastas atque onerare tuam fixa per arma domum , et tibi ad effectum uires det Caesar et omni tempore tam faciles insinuentur opes , parcis et in tenuis humilem te colligis umbras : uelorum plenos subtrahis ipse sinus . 
Crede mihi , magnos aequabunt ista Camillos iudicia , et uenies tu quoque in ora uirum , Caesaris et famae uestigia iuncta tenebis : Maecenatis erunt uera tropaea fides . 
Non ego uelifera tumidum mare findo carina : tota sub exiguo flumine nostra mora est . 
Non flebo in cineres arcem sedisse paternos Cadmi nec septem proelia clade pari , nec referam Scaeas et Pergama Apollinis arces , et Danaum decimo uere redisse ratis , moenia cum Graio Neptunia pressit aratro uictor Palladiae ligneus artis equus . 
Inter Callimachi sat erit placuisse libellos et cecinisse modis , Coe poeta , tuis . 
Haec urant pueros , haec urant scripta puella meque deum clament et mihi sacra ferant ! 
te duce uel Iouis arma canam caeloque minantem Coeum et Phlegraeis Eurymedonta iugis ; celsaque Romanis decerpta Palatia tauris ordiar et caeso moenia firma Remo , eductosque pares siluestri ex ubere reges , crescet et ingenium sub tua iussa meum ; prosequar et currus utroque ab litore ouantis , Parthorum astutae tela remissa fugae , claustraque Pelusi Romano subruta ferro , Antonique grauis in sua fata manus . 
Mollia tu coeptae fautor cape lora iuuentae , dexteraque immissis da mihi signa rotis . 
Hoc mihi , Maecenas , laudis concedis , et a te est quod ferar in partis ipse fuisse tuas . 
Mirabar , quidnam uisissent mane Camenae , ante meum stantes sole rubente torum . 
Natalis nostrae signum misere puellae et manibus faustos ter crepuere sonos . 
Transeat hic sine nube dies , stent aere uenti , ponat et in sicco molliter unda minax . 
Aspiciam nullos hodierna luce dolentis ; et Niobae lacrimas supprimat ipse lapis ; alcyonum positis requiescant ora querelis ; increpet absumptum nec sua mater Itym . 
Tuque , o cara mihi , felicibus edita pennis , surge et poscentis iusta precare deos . 
Ac primum pura somnum tibi discute lympha et nitidas presso pollice finge comas : dein , qua primum oculos cepisti ueste Properti , indue , nec uacuum flore relinque caput ; et pete , qua polles , ut sit tibi forma perennis , inque meum semper stent tua regna caput . 
Inde coronatas ubi ture piaueris aras , luxerit et tota flamma secunda domo , sit mensae ratio , noxque inter pocula currat , et crocino naris murreus ungat onyx . 
Tibia nocturnis succumbat rauca choreis , et sint nequitiae libera uerba tuae , dulciaque ingratos adimant conuiuia somnos , publica uicinae perstrepat aura uiae . 
Sit sors et nobis talorum interprete iactu , quem grauibus pennis uerberet ille puer . 
Cum fuerit multis exacta trientibus hora , noctis et instituet sacra ministra Uenus , annua soluamus thalamo sollemnia nostro , natalisque tui sic peragamus iter . 
Quid mirare , meam si uersat femina uitam et trahit addictum sub sua iura uirum , criminaque ignaui capitis mihi turpia fingis , quod nequeam fracto rumpere uincla iugo ? 
uenturam melius praesagit nauita mortem , uulneribus didicit miles habere metum . 
Ista ego praeterita iactaui uerba iuuenta : tu nunc exemplo disce timere meo . 
Colchis flagrantis adamantina sub iuga tauros egit et armigera proelia seuit humo , custodisque feros clausit serpentis hiatus , iret ut Aesonias aurea lana domos . 
Ausa ferox ab equo quondam oppugnare sagittis Maeotis Danaum Penthesilea ratis ; aurea cui postquam nudauit cassida frontem , uicit uictorem candida forma uirum . 
Omphale in tantum formae processit honorem , Lydia Gygaeo tincta puella lacu , ut , qui pacato statuisset in orbe columnas , tam dura traheret mollia pensa manu . 
Persarum statuit Babylona Semiramis urbem , ut solidum cocto tolleret aggere opus , et duo in aduersum mitti per moenia currus nec possent tacto stringere ab axe latus ; duxit et Euphraten medium , quam condidit , arcis , iussit et imperio subdere Bactra caput . 
Nam quid ego heroas , quid raptem in crimina diuos ? 
Iuppiter infamat seque suamque domum . 
Quid , modo quae nostris opprobria nexerit armis , et ( famulos inter femina trita suos ! 
) coniugis obsceni pretium Romana poposcit moenia et addictos in sua regna patres . 
Noxia Alexandria , dolis aptissima tellus , et totiens nostro Memphi cruenta malo , tres ubi Pompeio detraxit harena triumphos ! 
tollet nulla dies hanc tibi , Roma , notam . 
Issent Phlegraeo melius tibi funera campo , uel tua si socero colla daturus eras . 
Scilicet incesti meretrix regina Canopi , una Philippeo sanguine adusta nota , ausa Ioui nostro latrantem opponere Anubim , et Tiberim Nili cogere ferre minas , Romanamque tubam crepitanti pellere sistro , baridos et contis rostra Liburna sequi , foedaque Tarpeio conopia tendere saxo , iura dare et statuas inter et arma Mari ! 
quid nunc Tarquinii fractas iuuat esse securis , nomine quem simili uita superba notat , si mulier patienda fuit ? 
cape , Roma , triumphum et longum Augusto salua precare diem ! 
fugisti tamen in timidi uaga flumina Nili : accepere tuae Romula uincla manus . 
Bracchia spectaui sacris admorsa colubris et trahere occultum membra soporis iter . 
" Non hoc , Roma , fui tanto tibi ciue uerenda ! 
" dixerat assiduo lingua sepulta mero . 
Septem urbs alta iugis , toto quae praesidet orbi , femineo timuit territa Marte minas . 
Nunc ubi Scipiadae classes , ubi signa Camilli , aut modo Pompeia , Bospore , capta manu ? 
Hannibalis spolia et uicti monumenta Syphacis et Pyrrhi ad nostros gloria fracta pedes ? 
Curtius expletis statuit monumenta lacunis , at Decius misso proelia rupit equo , Coclitis abscissos testatur semita pontis , est cui cognomen coruus habere dedit : haec di condiderant , haec di quoque moenia seruant : uix timeat saluo Caesare Roma Iouem . 
Leucadius uersas acies memorabit Apollo : tantum operis belli sustulit una dies . 
at tu , siue petes portus seu , nauita , linques , Caesaris in toto sis memor Ionio . 
Postume , plorantem potuisti linquere Gallam , miles et Augusti fortia signa sequi ? 
tantine ulla fuit spoliati gloria Parthi , ne faceres Galla multa rogante tua ? 
si fas est , omnes pariter pereatis auari et quisquis fido praetulit arma toro ! 
tu tamen iniecta tectus , uesane , lacerna potabis galea fessus Araxis aquam . 
Illa quidem interea fama tabescet inani , haec tua ne uirtus fiat amara tibi , neue tua Medae laetentur caede sagittae , ferreus aurato neu cataphractus equo , neue aliquid de te flendum referatur in urna : sic redeunt , illis qui cecidere locis . 
Ter quater in casta felix , o Postume , Galla ! 
moribus his alia coniuge dignus eras . 
Quid faciet nullo munita puella timore , cum sit luxuriae Roma magistra suae ? 
sed securus eas : Gallam non munera uincent , duritiaeque tuae non erit illa memor . 
Nam quocumque die saluum te fata remittent , pendebit collo Galla pudica tuo . 
Postumus alter erit miranda coniuge Ulixes ( non illi longae tot nocuere morae , castra decem annorum et Ciconum manus Ismara capta , exustaeque tuae mox , Polypheme , genae , et Circae fraudes lotosque herbaeque tenaces , Scyllaque et alternas scissa Charybdis aquas , Lampeties Ithacis ueribus mugisse iuuencos ( pauerat hos Phoebo filia Lampetie ) , et thalamum Aeaeae flentis fugisse puellae , totque hiemis noctes totque natasse dies , nigrantisque domos animarum intrasse silentum , Sirenum surdo remige adisse lacus , et ueteres arcus leto renouasse procorum , errorisque sui sic statuisse modum ; nec frustra , quia casta domi persederat uxor : uincit Penelopes Aelia Galla fidem . 
Quaeritis , unde auidis nox sit pretiosa puellis et Uenere exhaustae damna querantur opes . 
Certa quidem tantis causa et manifesta ruinis : luxuriae nimium libera facta uia est . 
Inda cauis aurum mittit formica metallis , et uenit e Rubro concha Erycina salo , et Tyros ostrinos praebet Cadmea colores , cinnamon et multi pastor odoris Arabs : haec etiam clausas expugnant arma pudicas , quaeque gerunt fastus , Icarioti , tuos . 
Matrona incedit census induta nepotum et spolia opprobrii nostra per ora trahit . 
Nulla est poscendi , nulla est reuerentia dandi ; aut si qua est , pretio tollitur ipsa mora . 
Felix Eois lex funeris una maritis , quos Aurora suis rubra colorat equis ! 
namque ubi mortifero iacta est fax ultima lecto , uxorum fusis stat pia turba comis , et certamen habent leti , quae uiua sequatur coniugium : pudor est non licuisse mori . 
Ardent uictrices et flammae pectora praebent , imponuntque suis ora perusta uiris . 
Hoc genus infidum nuptarum , hic nulla puella nec fida Euadne nec pia Penelope . 
Felix agrestum quondam pacata iuuentus , diuitiae quorum messis et arbor erant ! 
illis munus erant decussa Cydonia ramo et dare puniceis plena canistra rubis , nunc uiolas tondere manu , nunc mixta referre lilia uimineos lucida per calathos , et portare suis uestitas frondibus uuas aut uariam plumae uersicoloris auem . 
his tum blanditiis furtiua per antra puellae oscula siluicolis empta dedere uiris . 
Hinulei pellis stratos operibat amantes , altaque natiuo creuerat herba toro , pinus et incumbens lentas circumdabat umbras , nec fuerat nudas poena uidere deas ; corniger Idaei uacuam pastoris in aulam dux aries saturas ipse reduxit ouis . 
Dique deaeque omnes , quibus est tutela per agros , praebebant uestri uerba benigna foci : " Et leporem , quicumque uenis , uenaberis , hospes , et si forte meo tramite quaeris , auem : et me Pana tibi comitem de rupe uocato , siue petes calamo praemia , siue cane . 
" At nunc desertis cessant sacraria lucis : aurum omnes uicta iam pietate colunt . 
Auro pulsa fides , auro uenalia iura , aurum lex sequitur , mox sine lege pudor . 
Torrida sacrilegum testantur limina Brennum , dum petit intonsi Pythia regna dei : at mons laurigero concussus uertice diras Gallica Parnasus sparsit in arma niues . 
Te scelus accepto Thracis Polymestoris auro nutrit in hospitio non , Polydore , pio . 
Tu quoque ut auratos gereres , Eriphyla , lacertos , dilapsis nusquam est Amphiaraus equis . 
Proloquar ( atque utinam patriae sim uerus haruspex ! 
) frangitur ipsa suis Roma superba bonis . 
Certa loquor , sed nulla fides ; neque enim illa quondam uerax Pergameis Maenas habenda malis . 
Sola Parim Phrygiae fatum componere , sola fallacem patriae serpere dixit equum . 
Ille furor patriae fuit utilis , ille parenti : experta est ueros irrita lingua deos . 
Multa tuae , Sparte , miramur iura palaestrae , sed mage uirginei tot bona gymnasii , quod non infamis exercet corpore ludos inter luctantis nuda puella uiros , cum pila ueloces fallit per bracchia iactus , increpat et uersi clauis adunca trochi , puluerulentaque ad extremas stat femina metas , et patitur duro uulnera pancratio : nunc ligat ad caestum gaudentia bracchia loris , missile nunc disci pondus in orbe rotat , et modo Taygeti , crinis aspersa pruina , sectatur patrios per iuga longa canis : gyrum pulsat equis , niueum latus ense reuincit , uirgineumque cauo protegit aere caput , qualis Amazonidum nudatis bellica mammis Thermodontiacis turba lauatur aquis ; qualis et Eurotae Pollux et Castor harenis , hic uictor pugnis , ille futurus equis , inter quos Helene nudis capere arma papillis fertur nec fratres erubuisse deos . 
Lex igitur Spartana uetat secedere amantis et licet in triuiis ad latus esse suae , nec timor aut ulla est clausae tutela puellae , nec grauis austeri poena cauenda uiri . 
Nullo praemisso de rebus tute loquaris ipse tuis : longae nulla repulsa morae . 
Nec Tyriae uestes errantia lumina fallunt , est neque odoratae cura molesta comae . 
At nostra ingenti uadit circumdata turba , nec digitum angusta est inseruisse uia . 
nec quae sint facies nec quae sint uerba rogandi inuenias : caecum uersat amator iter . 
Quod si iura fores pugnasque imitata Laconum , carior hoc esses tu mihi , Roma , bono . 
Sic ego non ullos iam norim in amore tumultus , nec ueniat sine te nox uigilanda mihi ! 
ut mihi praetexti pudor est sublatus amictus et data libertas noscere amoris iter , illa rudis animos per noctes conscia primas imbuit , heu nullis capta Lycinna datis ! 
tertius ( haud Multo minus est ) cum ducitur annus : uix memini nobis uerba coisse decem . 
Cuncta tuus sepeliuit amor , nec femina post te ulla dedit collo dulcia uincla meo . 
Testis erit Dirce tam uero crimine saeua Nycteos Antiopen accubuisse Lyco . 
A quotiens pulchros uulsit regina capillos , molliaque immites fixit in ora manus ! 
a quotiens famulam pensis onerauit iniquis et caput in dura ponere iussit humo ! 
saepe illam immundis passa est habitare tenebris , uilem ieiunae saepe negauit aquam . 
Iuppiter , Antiopae nusquam succurris habenti tot mala ? 
corrumpit dura catena manus . 
Si deus es , tibi turpe tuam seruire puellam : inuocet Antiope quem nisi uincta Iouem ? 
sola tamen , quaecumque aderant in corpore uires , regalis manicas rupit utraque manu . 
Inde Cithaeronis timido pede currit in arces . 
Nox erat , et sparso triste cubile gelu . 
Saepe uaga Asopi sonitu permota fluentis credebat dominae pone uenire pedes . 
Et durum Zethum et lacrimis Amphiona mollem experta est stabulis mater abacta suis . 
ac ueluti magnos cum ponunt aequora motus , Eurus ubi aduerso desinit ire Noto , litore sub tacito sonitus rarescit harenae , sic cadit inflexo lapsa puella genu . 
Sera , tamen pietas : natis est cognitus error . 
digne Iouis natos qui tueare senex ! 
tu reddis pueris matrem , puerique trahendam uinxerunt Dircen sub trucis ora bouis . 
Antiope , cognosce Iouem : tibi gloria Dirce ducitur in multis mortem habitura locis . 
prata cruentantur Zethi , uictorque canebat paeana Amphion rupe , Aracynthe , tua . 
At tu non meritam parcas uexare Lycinnam : nescit uestra ruens ira referre pedem . 
fabula nulla tuas de nobis concitet auris : te solam et lignis funeris ustus amem . 
Nox media , et dominae mihi uenit epistula nostra Tibure me missa iussit adesse mora , candida qua geminas ostendunt culmina turris et cadit in patulos nympha Aniena lacus . 
Quid faciam ? 
obductis committam mene tenebris , ut timeam audaces in mea membra manus ? 
at si distulero haec nostro mandata timore , nocturno fletus saeuior hoste mihi . 
Peccaram semel , et totum sum pulsus in annum : in me mansuetas non habet illa manus . 
Nec tamen est quisquam , sacros qui laedat amantis : Scironis media sic licet ire uia . 
quisquis amator erit , Scythicis licet ambulet oris , nemo adeo ut noceat barbarus esse uolet . 
Luna ministrat iter , demonstrant astra salebras , ipse Amor accensas percutit ante faces , saeua canum rabies morsus auertit hiantis : huic generi quouis tempore tuta uia est . 
sanguine tam paruo quis enim spargatur amantis improbus ? 
ecce suis fit comes ipsa Uenus . 
quod si certa meos sequerentur funera casus , talis mors pretio uel sit emenda mihi . 
afferet haec unguenta mihi sertisque sepulcrum ornabit custos ad mea busta sedens . 
Di faciant , mea ne terra locet ossa frequenti , qua facit assiduo tramite uulgus iter ! 
post mortem tumuli sic infamantur amantum . 
Me tegat arborea deuia terra coma , aut humer ignotae cumulis uallatus harenae : non iuuat in media nomen habere uia . 
Nunc , o Bacche , tuis humiles aduoluimur aris : da mihi pacatus uela secunda , pater ! 
tu potes insanae Ueneris compescere fastus , curarumque tuo fit medicina mero . 
Per te iunguntur , per te soluuntur amantes : tu uitium ex animo dilue , Bacche , meo ! 
te quoque enim non esse rudem testatur in astris lyncibus ad caelum uecta Ariadna tuis . 
Hoc mihi , quod ueteres custodit in ossibus ignis , funera sanabunt aut tua uina malum . 
Semper enim uacuos nox sobria torquet amantis , spesque timorque animos uersat utroque modo . 
Quod si , Bacche , tuis per feruida tempora donis accersitus erit somnus in ossa mea , ipse seram uitis pangamque ex ordine collis , quos carpant nullae me uigilante ferae , dum modo purpureo tumeant mihi dolia musto et noua pressantis inquinet uua pedes . 
Quod superest uitae per te et tua cornua uiuam , uirtutisque tuae , Bacche , poeta ferar . 
Dicam ego maternos Aetnaeo fulmine partus , Indica Nysaeis arma fugata choris , uesanumque noua nequiquam in uite Lycurgum , Pentheos in triplices funera grata greges , curuaque Tyrrhenos delphinum corpora nautas in uada pampinea desiluisse rate , et tibi per mediam bene olentia flumina Naxon , unde tuum potant Naxia turba merum . 
Candida laxatis onerato colla corymbis cinget Bassaricas Lydia mitra comas , leuis odorato ceruix manabit oliuo et feries nudos ueste fluente pedes . 
Mollia Dircaeae pulsabunt tympana Thebae , capripedes calamo Panes hiante canent , uertice turrigero iuxta dea magna Cybebe tundet ad Idaeos cymbala rauca choros . 
Ante fores templi cratere antistes et auro libatum fundens in tua sacra merum , haec ego non humili referam memoranda cothurno qualis Pindarico spiritus ore tonat : tu modo seruitio uacuum me siste superbo , atque hoc sollicitum uince sopore caput . 
Clausus ab umbroso qua ludit pontus Auerno , fumida Baiarum stagna tepentis aquae , qua iacet et Troiae tubicen Misenus harena et sonat Herculeo structa labore uia , hic ubi , mortales dexter cum quaereret urbes , cymbala Thebano concrepuere deo ( at nunc inuisae magno cum crimine Baiae , quis deus in uestra constitit hostis aqua ? 
) , hic pressus Stygias uultum demisit in undas , errat et in uestro spiritus ille lacu . 
Quid genus aut uirtus aut optima profuit illi mater , et amplexum Caesaris esse focos ? 
aut modo tam pleno fluitantia uela theatro et per maternas omnia gesta manus ? 
occidit , et misero steterat uicesimus annus : tot bona tam paruo clausit in orbe dies . 
I nunc , tolle animos et tecum finge triumphos , stantiaque in plausum tota theatra iuuent ; Attalicas supera uestis , atque omnia magnis gemmea sint ludis : ignibus ista dabis . 
Sed tamen huc omnes , huc primus et ultimus ordo est mala , sed cunctis ista terenda uia est . 
Exoranda canis tria sunt latrantia colla , scandenda est torui publica cumba senis . 
Ille licet ferro cautus se condat et aere , mors tamen inclusum protrahit inde caput . 
Nirea non facies , non uis exemit Achillem , Croesum aut , Pactoli quas parit umor , opes . 
Hic olim ignaros luctus populauit Achiuos , Atridae magno cum stetit alter amor . 
At tibi , nauta , pias hominum qui traicis umbras , hoc animae portent corpus inane suae : qua Siculae uictor telluris Claudius et qua Caesar , ab humana cessit in astra uia . 
Obicitur totiens a te mihi nostra libido ; crede mihi , uobis imperat ista magis . 
uos , ubi contempti rupistis frena pudoris , nescitis captae mentis habere modum . 
Flamma per incensas citius sedetur aristas , fluminaque ad fontis sint reditura caput et placidum Syrtes portum et bona litora nautis praebeat hospitio saeua Malea suo , quam possit uestros quisquam reprehendere cursus et rabidae stimulos frangere nequitiae . 
Testis , Cretaei fastus quae passa iuuenci induit abiegnae cornua falsa bouis ; testis Thessalico flagrans Salmonis Enipeo , quae uoluit liquido tota subire deo . 
Crimen et illa fuit , patria succensa senecta arboris in frondis condita Myrrha nouae . 
nam quid Medeae referam , quo tempore matris iram natorum caede piauit amor ? 
quidue Clytaemestrae , propter quam tota Mycenis infamis stupro stat Pelopea domus ? 
tuque o Minoa uenumdata , Scylla , figura , tondes purpurea regna paterna coma . 
Hanc igitur dotem uirgo desponderat hosti ! 
Nise , tuas portas fraude reclusit amor . 
At uos , innuptae , felicius urite taedas : pendet Cretaea tracta puella rate . 
Non tamen immerito ! 
Minos sedet arbiter Orci : uictor erat quamuis , aequus in hoste fuit . 
Credis eum iam posse tuae meminisse figurae , uidisti a lecto quem dare uela tuo ? 
durus , qui lucro potuit mutare puellam ! 
tantine , ut lacrimes , Africa tota fuit ? 
at tu , stulta , deos , tu fingis inania uerba : forsitan ille alio pectus amore terat . 
Est tibi forma potens , sunt castae Palladis artes , splendidaque a docto fama refulget auo . 
Fortunata domus , modo sit tibi fidus amicus ! 
fidus ero : in nostros curre , puella , toros ! 
tu quoque , qui aestiuos spatiosius exigis ignis , Phoebe , moraturae contrahe lucis iter . 
Nox mihi prima uenit ! 
primae data tempora noctis ! 
longius in primo , Luna , morare toro . 
Quam multae ante meis cedent sermonibus horae , dulcia quam nobis concitet arma Uenus ! 
foedera sunt ponenda prius signandaque iura et scribenda mihi lex in amore nouo . 
Haec Amor ipse suo constringit pignora signo : testis sidereae tota corona deae . 
Namque ubi non certo uincitur foedere lectus , non habet ultores nox uigilanda deos , et quibus imposuit , soluit mox uincla libido : contineant nobis omina prima fidem . 
Ergo , qui pactas in foedera ruperit aras , pollueritque nouo sacra marita toro , illi sint quicumque solent in amore dolores , et caput argutae praebeat historiae ; nec flenti dominae patefiant nocte fenestrae : semper amet , fructu semper amoris egens . 
Magnum iter ad doctas proficisci cogor Athenas , ut me longa graui soluat amore uia . 
Crescit enim assidue spectando cura puellae : ipse alimenta sibi maxima praebet Amor . 
Omnia sunt te temptata mihi , quacumque fugari posset : at ex omni me premit ipse deus . 
Uix tamen aut semel admittit , cum saepe negarit : seu uenit , extremo dormit amicta toro . 
Unum erit auxilium : mutatis Cynthia terris quantum oculis , animo tam procul ibit amor . 
Nunc agite , o socii , propellite in aequora nauem , remorumque pares ducite sorte uices , iungiteque extremo felicia lintea malo : iam liquidum nautis aura secundat iter . 
Romanae turres et uos ualeatis , amici , qualiscumque mihi tuque , puella , uale ! 
ergo ego nunc rudis Hadriaci uehar aequoris hospes , cogar et undisonos nunc prece adire deos . 
Deinde per Ionium uectus cum fessa Lechaeo sedarit placida uela phaselus aqua , quod superest , sufferre , pedes , properate laborem , Isthmos qua terris arcet utrumque mare . 
inde ubi Piraei capient me litora portus , scandam ego Theseae bracchia longa uiae . 
Illic uel stadiis animum emendare Platonis incipiam aut hortis , docte Epicure , tuis ; persequar aut studium linguae , Demosthenis arma , librorumque tuos , docte Menandre , sales ; aut certe tabulae capient mea lumina pictae , siue ebore exactae , seu magis aere , manus . 
Aut spatia annorum aut longa interualla profundi lenibunt tacito uulnera nostra sinu : seu moriar , fato , non turpi fractus amore ; atque erit illa mihi mortis honesta dies . 
Frigida tam multos placuit tibi Cyzicus annos , Tulle , Propontiaca qua fluit isthmos aqua , Dindymis et sacra fabricata e uite Cybebe , raptorisque tulit qua uia Ditis equos ? 
si te forte iuuant Helles Athamantidos urbes , at desiderio , Tulle , mouere meo . 
Tu licet aspicias caelum omne Atlanta gerentem , sectaque Persea Phorcidos ora manu , Geryonis stabula et luctantum in puluere signa Herculis Antaeique Hesperidumque choros ; tuque tuo Colchum propellas remige Phasim , Peliacaeque trabis totum iter ipse legas , qua rudis Argoa natat inter saxa columba in faciem prorae pinus adacta nouae ; et sis , qua Ortygie uisenda est , ora Caystri , et qua septenas temperat unda uias ; omnia Romanae cedent miracula terrae : natura hic posuit , quidquid ubique fuit . 
Armis apta magis tellus quam commoda noxae : Famam , Roma , tuae non pudet historiae . 
Nam quantum ferro tantum pietate potentes stamus : uictrices temperat ira manus . 
Hic Anio Tiburne fluis , Clitumnus ab Umbro tramite , et aeternum Marcius umor opus , Albanus lacus et socia Nemorensis ab unda , potaque Pollucis nympha salubris equo . 
At non squamoso labuntur uentre cerastae , Itala portentis nec furit unda nouis , non hic Andromedae resonant pro matre catenae , nec tremis Ausonias , Phoebe fugate , dapes , nec cuiquam absentes arserunt in caput ignes exitium nato matre mouente suo , Penthea non saeuae uenantur in arbore Bacchae , nec soluit Danaas subdita cerua ratis , cornua nec ualuit curuare in paelice Iuno aut faciem turpi dedecorare boue ; arboreasque cruces Sinis , et non hospita Grais saxa et curuatas in sua fata trabes . 
Haec tibi , Tulle , parens , haec est pulcherrima sedes , hic tibi pro digna gente petendus honos , hic tibi ad eloquium ciues , hic ampla nepotum spes et uenturae coniugis aptus amor . 
Ergo tam doctae nobis periere tabellae , scripta quibus pariter tot periere bona ! 
has quondam nostris manibus detriuerat usus , qui non signatas iussit habere fidem . 
illae iam sine me norant placare puellas et quaedam sine me uerba diserta loqui . 
Non illas fixum caras effecerat aurum : uulgari buxo sordida cera fuit . 
Qualescumque mihi semper mansere fideles , semper et effectus promeruere bonos . 
Forsitan haec illis fuerint mandata tabellis : " Irascor quoniam es , lente , moratus heri . 
An tibi nescio quae uisa est formosior ? 
an tu non bona de nobis crimina ficta iacis ? 
" aut dixit : " Uenies hodie , cessabimus una : hospitium tota nocte parauit Amor , " et quaecumque uolens reperit non stulta puella garrula , cum blandis dicitur hora dolis . 
me miserum , his aliquis rationem scribit auarus et ponit duras inter ephemeridas ! 
quas si quis mihi rettulerit , donabitur auro : quis pro diuitiis ligna retenta uelit ? 
i puer , et citus haec aliqua propone columna , et dominum Esquiliis scribe habitare tuum ! 
Falsa est ista tuae , mulier , fiducia formae , olim oculis nimium facta superba meis . 
Noster amor talis tribuit tibi , Cynthia , laudes : uersibus insignem te pudet esse meis . 
Mixtam te uaria laudaui saepe figura , ut , quod non esses , esse putaret amor ; et color est totiens roseo collatus Eoo , cum tibi quaesitus candor in ore foret . 
Quod mihi non patrii poterant auertere amici , eluere aut uasto Thessala saga mari , hoc ego non ferro , non igne coactus , et ipsa naufragus Aegaea ( uera fatebor ) aqua . 
Correptus saeuo Ueneris torrebar aeno ; uinctus eram uersas in mea terga manus . 
Ecce coronatae portum tetigere carinae , traiectae Syrtes , ancora iacta mihi est . 
Nunc demum uasto fessi resipiscimus aestu , uulneraque ad sanum nunc coiere mea . 
Mens Bona , si qua dea es , tua me in sacraria dono ! 
exciderant surdo tot mea uota Ioui . 
Risus eram positis inter conuiuia mensis et de me poterat quilibet esse loquax . 
Quinque tibi potui seruire fideliter annos : ungue meam morso saepe querere fidem . 
Nil moueor lacrimis : ista sum captus ab arte ; semper ab insidiis , Cynthia , flere soles . 
Flebo ego discedens , sed fletum iniuria uincit : tu bene conueniens non sinis ire iugum . 
Limina iam nostris ualeant lacrimantia uerbis , nec tamen irata ianua fracta manu . 
At te celatis aetas grauis urgeat annis et ueniat formae ruga sinistra tuae ! 
uellere tum cupias albos a stirpe capillos , a ! 
speculo rugas increpitante tibi , exclusa inque uicem fastus patiare superbos et quae fecisti facta queraris anus ! 
has tibi fatalis cecinit mea pagina diras : euentum formae disce timere tuae ! 
