Atticorum ex genere oriundus nobilis Bobolenus monachorum prefuit cenobiis , paterno amore semper Christi rexit famulos . 
Bonus pastor ad regendas oves sibi creditas verbum vitae nunciandum aluit cottidie , ipsas inlesas ad caulas Christi ducit comode . 
Corde toto et virtute et ex tota anima deum diligens et cunctos ut se ipsum in Christo , preceptum dei implevit primum quod preceptum est . 
Dogma priorum antiquorum sancita a patribus scilicet totam patravit ; verbis quos admonuit , exemplum et confirmavit ipsos quidem perpetim . 
Edoctus a sancto dei Columbano presule , cui post quarto in loco meruit succedere , ipsius doctrinam sequens rectum tenet tramitem . 
Fortis inter cetum fratrum operando manibus cum ipsis semper sudare laborem adsuevit , ipse preibat in opus festinus quam ceteri . 
Gratiam superna illi tantam dedit pietas , ut per diem ferret laborem , vigilabat per noctes , deditus oracioni , promtus in ieiunio . 
Hic non surdus obauditor Pauli vocem subsequens , instanter semper laborans nec gravaret quempiam , e suo vivens labore verus ut debet monachus . 
Igne domini accensus lucerna emicuit , super candelabrum posita lumen prebet omnibus , in domo dei consistens bona luxit opera . 
Igne domini accensus , igne amantissimo , igne quem dominus in terram misit volens ut ardeat corda servorum suorum mistico septemplice . 
Karitate conectenda fratrum et consorcium alteramne unquam vitam voluit ostendere , nisi qualem ipse vivens talem omnes fruerent . 
Kapiendo crebro una ipse cum sodalibus apostolorum doctrinam suis monstrans monachis , regulariter vivendo omnia communiter . 
Languencium membra fratrum condolet ut propria ipse visitans et studet curam gerens congruam suis filiis ut pater presto semper adfuit . 
Mitis , bonus ac benignus , vultu semper hilaris pacificusque , mansuetus , lenis , peritissimus , simplex quidem et modestus morum flores conferens . 
Nam servivit mente Christo devotus et corpore , cui sua membra sacra mortificans subdidit , mundi huius refutando pompas et delicias . 
Omnia factus ut lucrum omnibus perficeret , formam sumpsit iam prefati apostoli egregii , quin ut Petrus Christi agnos diligendo pascuit . 
Pauperum et peregrinorum amator et egenorum , pater vero orfanorum susceptorque hospitum , parvulorum pedagogus , solator tristantium . 
Quanta eius erga omnes adfuisset bonitas , nullius lingua conlaudare ipso tandem sufficit , stilo namque exarare poterit per singula . 
Rector igitur et pater monachorum , regulae conservator recordatur semper seriem , qui culpantes post correptos noxam nunquam recolit . 
Serpens latens in frutecta ipsumque momorserat , suis manibus expressit virus quod emiserat , mox sanavit ipse ulcus , cicatrix nec paruit . 
Tantam gratiam curandi deus illi contulit , ut a lapide precissos artus unius monachi de saliva ut linivit , sospitati reddidit . 
Vasum unum quod refertum deorsum eversum est , cumulum sursum restauravit terris nec effuderat , orarium ipsum detegit suusque cooperiens . 
Xristi lumen intempesta noctis dum vigilias consuetas pervagaret , preibat ut filios Israelis protegente columna igniferens . 
Ymnis , psalmis canticisque modulatis vocibus concinnavit immolando deo sacrificium , spiritales semper laudes regi regum optulit . 
Zelum zelans karitatis zelum plenus domini antiquo hoste deceptore cum triumpho caruit , sese celos conditori collocavit meritis . 
Gloriam deo decantemus , oremus et pariter , ut qui eum coronavit ipsius pro meritis , nobis veniam concedat paradisi et gaudia . 
