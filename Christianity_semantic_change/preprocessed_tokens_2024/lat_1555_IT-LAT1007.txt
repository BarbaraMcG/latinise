Actus Primus Caesar . 
IAM tota pene terra Romanos timet , Et qua resurgens aureis Phoebus comis indos propinqua subditos tingit face , Et qua cadentes pronus inflectens equos , Gratae sorori cedit alternas uices , Patruique lasso stagna crispat lumine . 
Quacunque Nereus margines terrae premit , Reges uel ipsi Caesaris nomen timent . 
Numerent triumphos , cum uolent alii , suos , Seque a subactis nominent prouinciis : Plus est uocari Caesarem : quisquis nouos Aliunde titulos quaerit , is iam detrahit . 
Numerare ductu uis meo uictas plagas ? 
Percurrito omnes . 
ipsa uictrix gentium Mihi Roma cessit : ille tam magnus gener , Vt pene nomen duceret iam impar sibi , Terra marique fusus agnouit meas Praestare uires : quemque noluerat parem , Tulit priorem : Thessali caede hostium Madu ; re campi : principum membris canes , Auesque pastae ; ductor ipse exterritus , Fugare suetus , fugit , et notos petens , Sensit manere raram in aerumnis fidem . 
Quid ergo restat , quidue dignum Caesare Subacta tellus exhibere ultra potest ? 
Caelum petendum est : terra iam uilet mihi . 
Supreme Rector , qui uerendo fulmine , iratus , orbis utrunque perterres polum , Si uerus esse sanguis Ascanii putor , Generisque nostri tu ipse princeps auctor es , Regni me in aliquam recipito partem tui , Auos ut inter splendidum sidus meos , Matris Diones proximam aspiciam facem . 
iam uel mihi , uel patriae uixi satis : Quid teneor ultra ? 
iam mihi exactum est , geri Sago togaque quidquid eximium potest . 
Hostes perempti , ciuibus leges datae , Digestus annus , redditus sacris nitor , Compostus orbis : Cogitari nec queunt Maiora cuiquam , nec minora a me geri . 
Viuam ociosus ? 
at id quidem uix uiuere est , Nec sol quietem , nec bonus princeps capit . 
Cum uita partes muneris functa est sui , Mors propera nunquam , sera nonnunquam uenit . 
Mihi multa uates dira minitantur quidem , Suadentque , amicis ut meum stipem latus : At enim timere Caesaris nunquam fuit , ignaua mens rebus que non exercita Vereatur atrae mortis incertum diem : Generosus animus , quique se nullo uidet Scelere impiatum , semper est liber metu . 
Chorus . 
Sors rerum domina omnium Non usquam stabili fixa manet pede , Sed uultum assidue innouans , incertisque rotans omnia flexibus , Alternas uariat uices . 
Seu mitis faueat , siue premat nocens , Vento mobilior uolat . 
illam si nitida fronte reliquerit Abdens lampada Delius , idem flammiuomos cum moderans equos Mundo restituet diem , Sub uultu poterit cernere nubilo , Queis praesens erat , abditam . 
Nec solum exiguis rebus inaestuans Priuatas agitat domos : ipsis imperiis , dum libuit , nouam inducit faciem ferox . 
Haec regum arbitrio nos uoluit regi , Donec Tarquinii furor Commouit proceres , tam rigidum ut semel Ceruice excuterent iugum . 
Hinc nos cura Patrum , curaque Consulum Tutos semper ab exteris iam per longa satis tempora praestitit : Non a seditionibus , Quas pene assiduas exitialiter Feruens imperii sitis Nonnullorum animis insita commouet , Haec Gracchis animos dedit : Haec Syllas , Mariosque in patriae luem Armauit . 
sed opus quid est Prisca exempla referre ? 
Haec quoque Caesarem Commisit genero : neque impostus prius est horum odiis modus , Quam Mars sanguine ciuium Campos Pharsalicos undique tinxerit . 
Tunc , Pompei , caput in tuum Belli terrificus detonuit fragor . 
Nunc Caesar solio insidens Optatis fruitur , proque libidine Solus temperat omnia . 
Sic iam nomine sub nouo , Regni forma redit uetus . 
Atque hoc scilicet efficit Non usquam stabili fixa manens pede Sors rerum domina omnium . 
Actus secundus . 
Brutus . 
Quousque tandem , Brute , uirtutem tuam Dormire pateris ociosam degener ? 
Quousque differs , ciuitatem liberam Tua uidere uindicatam dextera ? 
Nihilne te uirtus tuorum commouet , Nomenque Bruti ? 
nihil gementis patriae , Pressae a tyranno , opemque poscentis tuam Conditio dura ? 
nil libelli supplices , Queis Brutum abesse ciuitatis uindicem Ciues queruntur ? 
haec parum si te mouent , Tua iam , uir ut sis , te satis coniux monet , Fidem cruore quae tibi obstrinxit suam , Testata sic se auunculi prolem tui . 
Si ab exequendis te auocat coeptis timor , Animusque pigro torpet ignauus gelu , Ex femina perdisce , quid deceat uirum . 
An uero stirpis auctor , et princeps tuae , Dominatione ciuitatem regia Quod liberarit , post honores maximos Complexus astra est ; Seruilius , a quo tua est Deducta mater , Melium in causa pari Peremit : unum exempla te per talia Pigebit ire , et gloriam adipisci parem ? 
Mucrone saluo , atque artubus adhuc integris , Videre Brutus , et pati regem potest ? 
im ; audeamus magnum aliquid et nos quoque ; Mactatus hacce dextera tandem cadat , Qui quandocunque ceciderit , sero cadet . 
Pro patria confligere , augurium optimum est . 
Generosiores frena detrectant equi : Nec nisi coacti perferunt tauri iugum : Roma patietur , quod recusant belluae ? 
Reges adorent barbarae gentes suos , Non Roma mundi terror , et mundi stupor . 
Viuente Bruto , Roma reges nesciet . 
At uer ; non rex iste , sed dictator est , Dum res sit una , quid aliud nomen iuuat ? 
At nomen illud refugit , et oblatas sibi Reiicit coronas . 
Fingere hoc , et ludere est . 
Nam cur Tribunos igitur amouit loco ? 
At mihi et honores , et semel uitam dedit . 
Plus patria illis omnibus apud me potest . 
Qui se tyranno in patriam gratum exhibet , Dum uult inepte gratus esse , ingratus est . 
O rem pudendam ! 
mollis et uix uir satis , Regit Quirites . 
Martis ortos sanguine , Totumque nutu pathicus orbem temperat . 
Accingere , et uim , Brute , nunc profer tuam : Accommoda orsis uenit implendis dies . 
Phoebus renascens subditos ciues iugo , Seruosque uidit : liberos uideat cadens . 
Cassius . 
Brutus . 
Cassius . 
O cuius alto nixa uirtus pectore Sperare Romam sola depressam iubet , Magnanime Brute , Phoebus aurato diem Adduxit ore , tandiu optatam mihi , Qua patria nostra libera euadat manu . 
ita fausta uotis Fors meis respondeat , Vt haec tyranni uirulentum sanguinem Haurire dextra gestit , et uix se tenet : Vtque haec nihil me cogitantem praeter haec Nox tota uidit . 
Sic in illum me feram , Sic inuolabo , sic mucronem pectore Condam scelesto : fors et ipsis dentibus , Ceruice dira noxium obscindam caput : Cruento ut ore prodiens in publicum Clamare possim : Roma tandem libera est . 
Ferus ille animus , et publici inuasor boni , Tenues in auras dissipatus uanuit . 
Tunc si uel atra morte sit pariter mihi Mutanda uita , laetus atque alacer cadam . 
moritur , qui patriam moriens iuuat . 
Quid tu ? 
quid alta mente tecum mussitas ? 
An non eodem prorsus affectu cales ? 
Effare : nam quamuis legi in uultu potest , Orationis sum tamen cupidus tuae . 
Brutus . 
Quid me plura loqui opus est , Cassi ? 
Num mea tibi constantia nota est ? 
Semel inter nos stetit , aut uitam Pectore forti simul abiicere , Aut patriam transdere in antiquam Libertatem , semel hoc dictum est . 
Aut hoc necesse est perfici , aut Brutum mori . 
Cassius . 
O Romuleae gloria gentis , Quam tibi uere rigido incoctum est Pectus honesto ! 
quam tua me animi Oratio securum esse iubet ! 
Vnus mihi nunc scrupulus restat : Vnane opera confodiendum Cum Caesare ipso censeas Antonium . 
Brutus . 
iam saepe dixi , id esse consilium mihi , Saluis perimere ciuibus tyrannida . 
Cassius . 
Perimatur ergo ab infimis radicibus , Ne quando posthac caesa rursum pullulet , Brutus . 
Latet sub uno tota radix corpore . 
Cassius . 
itan ; uidetur ? 
amplius nil proloquar . 
Tibi pareatur : te sequimur omnes ducem . 
Vide mod ; , ut , cum opus erit , adsis Brutus . 
Videro . 
Cassius . 
Ego interim meque et meos parauero . 
Chorus . 
Quicunque forti pectore , patriam Praeferre uitae non dubitat suae , Vt uel per enses , propter illam , Oppositosque feratur ignes : Non summus illi rerum opifex Deus Pigro reuinxit pectora frigorie , Sed spiritus cessit superbos , indomitamque timore mentem : Et bullienti plurima sanguine Caelestis aurae semina condidit , Et dixit , i , plebem prementes Contere , nil ueritus , tyrannos . 
Hac arte praestans Harmodius suos Seruauit , uno nixus amiculo : Nunc utriusque excelsa florent Nomina non tribuenda seruis . 
Quos si ociosos tuta sequens timor Forte auocasset rebus ab arduis , Qui mortuos consumpsit ignis , Nomina non minus obruisset . 
Caret seuerus crimine Carnabas , Et laude dignus creditur , haud probro , Quamuis ferocem caede dextram Tingere nil ueritus paterna . 
Odit tyrannos iupiter , et fauet , Cum quisquam in illos consilium parat : illosque natis saepe tradit , Coniugib ; sue suis necandos . 
O quot , quibusque est plena periculis Sors imperantum ! 
praecipue quibus Non ciuium concors uoluntas , Sed regimen peper ; re uires . 
Plebem timeto , qui solio insidens , Plebi timeris . 
Fons odii timor Audere iussit multa multos . 
Saepe gelu calor excitatur . 
Rarus tyrannus morte perit sua : illos ueneno cauta necat manus , Hoc plebis iratae tumultus , Hos rigidus glado satelles . 
Multo ille uitam tutius exigit , Quicunque paruis priuus in aedibus , Nullum timens , nulli timendus , Pelle sub exigua quiescit . 
Actus tertius . 
Calpurnia . 
Nutrix . 
Calpurnia . 
O Di ! 
molestis tollite omen somniis , Nec sinite , quaeso , pondus ullum tam malis inesse uisis ! 
horror artus concutit : Corpusque totum frigidus sudor lauat , Quoties recordor : mensque nescio quod malum Praesagit ipsa . 
Nutrix . 
Alumna , quidnam esse hoc putem , Moesto quod ore , et lacrymis manantibus , Secreta quaeris , teque nobis subtrahis ? 
Quae caussa fletus ? 
quisue tam subitus dolor Turbare mentem tam cito potuit tuam ? 
Potestne flendum quippiam contingere Nuptae uiro , qui pene fortunam regit ? 
Calpurnia . 
Dilecta nutrix quid mihi instet , nescio : Sed me misellam mirus inuasit timor . 
Nutrix . 
Conceptus unde ? 
Calpurnia . 
Nil tibi , uel si uelim , Celare possum , uisa noctis proximae Me terruerunt . 
Victa nam postquam dies Hesterna cessit , noxque nigro tegmine inuoluit omnem caeca telluris globum : Amplexa blandum Caesaris collum mei , Placida quiete uix resolui coeperam , Cum mihi repente uisus : heu , nutrix mea , Retine labantem . 
Nutrix . 
Alumna , habeto animum bonum . 
Sopor timores saepe uanos obiicit . 
Narrare perge cuncta , uelut occoeperas . 
Calpurnia . 
Caesar meus , nutrix mea , heu , Caesar meus , Meus ille Caesar , quo mea innixa est salus , Mihi uisus ulnas inter effusus meas , iacere multo sanguine et tabo fluens , Multisque plagis pulcra fossus pectora . 
Tum mihi quietem subitus excussit timor . 
Misera arctius repente complector uirum , Pectusque tento , quaeque somnus finxerat , Vix falsa credo : uix habeo manibus fidem . 
Heu quid deorum , talibus uisis , mihi Minatur ira , quidue portendit mali ? 
Nutrix . 
Omitte questus , neue nondum urgens malum Celerare perge . 
Qui malum timet imminens , Geminat timendo . 
Siui nihil instat mali , Fallaxque mentem imago turbauit tuam , Cur uana ueros caussa producet metus ? 
Seu ( quod repellant sancta diuum numina ! 
) Mutata Romae fata quid grauius parant , Tamen haud timendum est . 
Rite conceptis deos Mollire uotis , thuraque aris omnibus Adolere praestat . 
Non inexorabilis Mens est deorum : saepe flectuntur prece . 
Quamquam equidem , alumna , instare nil existimo : Sed uana mentes saepe ludunt somnia . 
Quam saepe inanis est mihi obiectus timor , Sic somnianti ? 
nulla inest somno fides . 
Quis tam uel audax , Caesarem ut petere audeat ? 
Vel tam impius , peter ut uelit patriae patrem ? 
Quotquot uel error , uel uoluntas pertinax , Vel inuidia Caesari inimicarat tuo , Partim uerendus perculit Martis furor , Miranda partim Caesaris clementia Seruauit , et seruando amicos reddidit . 
An ullus ingenio esse tam immani queat , Debere uitam ut cui suam se intelligat , illius ipse tentet insidiis caput ? 
Omitte questus : abiice ex animo metum . 
Venti leues tua dissipabunt somnia . 
Calpurnia . 
ita di uelint ! 
Utcunque sit , saltem uirum Precabor , ut se contineat hodie domi . 
Ubi quid timetur , cautio nunquam nocet . 
Chorus . 
iam dies Annae rediit Perennae : O quot in laetis , Tyberine , ripis , Senties lusus hodie uenustos ? 
Quot puellarum pedibus premeris ? 
Candidi quot te iuuenes reuisent , Quot senes ? 
qui dehinc titubante gressu , Saepe siccatis madidi culullis , Nare de crispa tremulum uibrissent , Et uacillantes agitent choreas . 
Di ! 
procul laeuum teneatis omen , Neu mali quicquam sinite euenire , Quo minus uultu populus sereno Possit antquos celebrare ritus : Tuta sed uestro assidue perennet Roma fauore . 
Nil in humanis stabile est putandum : Saepe securos inimica lusus Horrido turbat Nemesis flagello , Grataque in luctus , gemitusque amaros Gaudia uertis . 
Abstine , o densa sata nocte uirgo , Virgo , quae uoces reprimis superbas , Et feris sceptro nimium potenti Magna locutos . 
Romuli te gens colit , et ueretur : Cur premis , qui te uenerantur , et qui Debito addicti tua prosequuntur Numina cultu ? 
Actus quartus . 
Caesar . 
Calpurnia . 
D. Brutus . 
Caesar . 
NE deprecare : turpe me fractum metu Desistere esset . 
Calpurnia . 
Tam nihil apud te ualent Uxoris ( eheu ! 
) pene iam exanimis preces ? 
Caesar . 
Quid ? 
somniis me credere tuis postulas ? 
Calpurnia . 
Non : sed timori ut non nihil tribuas meo . 
Caesar . 
At iste solis nititur somniis timor . 
Calpurnia . 
Finge esse uanum : tribuito aliquid coniugi . 
Caesar . 
Etiam petenti , quid decus laedat meum ? 
Calpurnia . 
Non : sed petenti , quod caput seruet tuum . 
Caesar . 
Desine timere . 
Calpurnia . 
Audere desine tu prius . 
Tuaeque si adeo spernis uxoris metum , Mouere uatum oraculis minacibus , Periculosam qui tibi hanc lucem admonent . 
Si spectra , si te auspicia , si fibrae monent Cauere , et hunc meum timorem comprobant : Quid in paratam pertinax mortem ruis ? 
Caesar . 
Quando timorem ponere aliter non potes , Ne nos tibi queraris omnino nihil Tribuere , mittatur Senatus in hunc diem . 
Brutus . 
Magnanime Caesar , quod tibi uerbum excidit ? 
Tene potuisse Barbarorum copias , Nil mente mota , fortiter contemnere , Non posse nunc temnere mulieris somnia ? 
Ubi pectoris uis illa praecellens tui est , Quam sensit olim , quique septeno uidet Nilum per arua profluentem gurgite , Quique glaciali colla suppositos polo , Concreta pigro maria sulcat marmore , Et quos rapaci Rhodanus unda uerberat , Galli feroces ? 
o statum deterrimum , Si Caesar orbem , Caesarem mulier regit ! 
Conscende currus , laeta uictrix , aureos , Gemmantibusque peruehitor urbem rotis : Totius orbis sola domitorem domas . 
Veteres triumphos Roma nunc sileat suos , Et militaris conticescat gloria : inuictus armis Caesar hodie uincitur . 
Quid , Caesar , animi patribus credis fore , Si te iubente conuocatos iusseris Abire nunc , redire , cum Calpurniae Meliora sese obiecerint insomnia ? 
Vade potius constanter , et nomen cape Parthis timendum : aut , hoc minus si te iuuat , Prodito saltem , atque ipse patres mittito : Ne negligi se , aut ludibrio haberi putent . 
Caesar . 
incertus animi , et huc et illuc distrahor Qualis per aequor concitum bacchantibus Deprensa uentis fertur incerto ratis Agitata cursu . 
Pellit illinc Africus Creber procellis , Eurus hinc , illinc Notus . 
Sic me hinc tuae , Calpurnia , inflectunt preces , Hinc dicta Bruti . 
Sed tamen quando semel Vel cadere praestat , quam metu longo premi : Non si trecentis uocibus uatum auocer , Non si ipse uoce propria praesens Deus Moneat pericli , atque hic manendum suadeat , Me continebo . 
Desine , uxor , conqueri . 
Eamus : omnis iacta nobis alea est . 
Calpurnia . 
Abiit , mea nil dicta moratus . 
D ; , qui Romae geritis curam , Quo uos fas est cumque uocari . 
Nomine , si uos manibus puris , Menteque casta semper colui , Seruat meo in Caesare Romam . 
Chorus . 
Creditur uulgus muliebre nunquam , Consili micam dare profuturi , Sed rapi affectu , penitusque sama Mente carere : Sed tamen si quis bonus aestimator Rem putet recta ratione totam , Dicet in multis micuisse magnam Consilii uim . 
ilion nunquam cecidisset olim , imo adhuc arces Priami manerent , Si Deo plenae Paris audiisset Dicta sororis . 
illa , cum laeta tumidus rapina Raptor ad sedes patrias rediret , Dicitur totam , resoluta crines , isse per urbem , Clamitans : turpem procul ire moecham Cogite , o Teucri , perit illa se cum Moenibus uestris , Phrygiaeque fata Ultima pubi . 
Caede iam campos uideo madentes : iam ferox gnatus Thetidos marinae Hinc et hinc strages geminat , tremenda Cuspide pugnax . 
iamque mutato Simois colore inficit ripas , galeasque se cum Voluit , et fortis madidas iuuentae Sanguine cetras . 
Ah dolor ! 
sanctas etiamne ad aras , Exuis uitam , genitor , senilem ? 
Nec uel Herceus cohibet furentem iupiter iram ? 
Haec , et his multo cecinisse plura , Dicitur quondam furibunda uates : Sed dolor Phoebi uetuit superbos Credere Troas . 
Pertinax quisquis sibi credit uni , Ceteros spernens melius monentes : ille , si coeptis pereat sub ipsis , iure peribit . 
Actus quintus . 
Brutus et Cassius . 
Brutus . 
Spirate ciues ! 
Caesar interfectus est , ille , ille Caesar , patriae terror suae , Hostis senatus , innocentum carnifex , Legum ruina , publici iuris lues : Cuius rapinas nuper , et libidines Agnouit orbis totus , et perpessus est . 
in curia , quam oppresserat , oppressus iacet . 
Cassius . 
En , Roma , gladium adhuc tepentem sanguine : En dignitatis uindicem dextram tuae . 
impurus ille , qui furore nefario , Rabieque caeca , te , et tuos uexauerat , Hac , hac manu , atque hoc , hocce gladio , quem uides , Consauciatus , et omnibus membris lacer , Undam cruoris , et animam euomuit simul . 
Brutus . 
ite , ite , ciues , conuolate in curiam : Mentem nouo saturate iam spectaculo . 
immanis ille latro , qui regnum sua iam spe uorarat , patriae oppressae incubans , Anima probris plena omnibus spoliatus est . 
ite , et cadauer illud obscoenum feris Date laniandum , quo feram absumant ferae . 
Cassius . 
Erymanthium perculerit Alcides aprum , Hydramque flammis pertinacem extinxerit , Lapsumque caelo , iterumque caelo redditum Confecerit leonem : in uno corpore Sexcenta nobis monstra debellata sunt . 
Si strenuis iustus datur factis honos , Tua , Brute , fastos ampliabit gloria . 
Brutus . 
Quicunque mente patriam saeua premit , Suosque ciues subdit , ut seruos , sibi , Dum blandientis iam tenet summum rotae , ipsosque pene temnit aequalis deos : Simul atque uersus cassat astrorum fauor , Et constitutas tempus adduxit uices , Cadit , suoque ceteros casu monet , Virtute dempta , ne quid aeternum putent . 
Cassius . 
Sic , sic tyranni debitas poenas luant , Nunquamque sicca finiant uitam nece . 
Eamus hinc , et editam Capitolii Scandamus arcem . 
Roma tandem libera est . 
Calpurnia . 
Chorus . 
Calpurnia . 
Eheu , quis aures nuncius tetigit meas , Cecidisse dira Caesarem Bruti manu ? 
O somniorum iam nimis ueram fidem ! 
Sic misera quondam Troici coniux senis , Quam somniarat , tulit , et experta est facem . 
O , quae dolori uerba sufficiant meo ? 
Dehisce terra , meque miserandam abripe , Aut uos nefandi parricidae , huc , huc cito Venite gressu , quoque ferro coniugem Meum necastis , me , me eodem tollite . 
Secunda uestras hostia exspecto manus . 
Cupide madentem coniugali sanguine iugulo mucronem , aut pectore excipiam meo . 
Nondum litasti , Brute , perficito sacrum . 
Nondum peremptus Caesar est : pars illius Maneo superstes . 
Non meus uitam tibi Vir denegarat : ne mihi mortem nega . 
Moriar semel , quo desinam toties mori . 
Aut tu , doloris turba nostri particeps , Dum languidus paullatim animus absumitur , Et membra linquens tabida , petit Caesarem , Adiunge moestam fletibus uocem meis . 
Chorus . 
Aetheris alti lugeat orbis : Tuque o radiis incincte caput , Volucris splendens arbiter anni , Propera pulcros abdere uultus . 
Tu quoque falsae dominator aquae , Valide terram concute sceptro . 
Omnia moerorem patefaciant . 
ille subactae gloria terrae , Nunc repetiti gloria caeli , Uno Caesar ioue patre minor Liquit terras . 
O impuri ! 
o illaudati ! 
Quorum sacrilega manus potuit Tantum mundi extinguere lumen , Quae uobis sint supplicia satis ? 
Quis taurus , quae rota , quis gladius , Possit uestrum aequare furorem ? 
Vobis tellus , uobis aether , Vobis deneget unda quietem : Vos ultrices agitent furiae : Una cruentis agitet flagris , Altera tetro coquat igne genas ; Tristes alia obiiciat colubras , Quae se uestro sanguine pascant : Stygia donec sede receptos Laniet rostro uultur adunco . 
Vexet iniquum Aeolidae pondus , Et supplici quidquid acerbi Sceleratos exagitat manes . 
At tu , nostri caussa doloris , Multum flete , et multum flende , Hos bone planctus accipe , Caesar . 
Caesar . 
Quid caelitum me fletis adiunctum choro ? 
Non luridi me stagna Cocyti tenent , Sed templa caeli ; non malignae me furor Tetigit cohortis ; ipsa iam genitrix manu Me collocarat inter astrorum globos . 
Simulacra tantum nuda dilaniata sunt : Nec ipse cecidi : umbra cecidit tantum mea . 
Desinite flere : lacrymae miseros decent . 
Qui me furenti , ( uera praemoneo indiges , ) Sunt animo adorti , non inultum illud ferent . 
Heres meae uirtutis , ut sceptri mei , Nepos sororis , arbitratu pro suo Poenas reposcet . 
Ponite modum luctibus . 
Ego ad alta caeli tecta stellantis feror . 
Calpurnia . 
Unde , quaeso , uox ad aures ista peruenit meas ? 
En , sonum , marite , dulcem uocis agnosco tuae . 
Non iniqua te peremit parricidarum manus : Viuis , et receptus astris , laetus assides ioui . 
Quo soles , bonus , fauore perge complecti tuos . 
Chorus . 
Sunt manes aliquid : cumque diem ultimum Adduxit fera mors , est aliquid tamen , Quod uitat Libitinam Exstructosque fugit rogos . 
id si , dum uegetat membra , datum sibi Vitae curriculum pariter egerit , Nec se turpificarit impuris scelerum notis . 
Mox , ut corporeo carcere liberum est , Rursus sidereas conuolat in domos , Qua Saturnia lacte Signauit proprio uiam : Atque illic , numero caelicolum additum , Caelesti ambrosiae gramine uescitur , Et carchesia sacri Plena nectaris ebibit . 
Haec olim haud dubie praemia uos manent , Quicunque innocuo pectore simplices Virtutemque tenetis , Et canam colitis fidem . 
