Nomina , quae septem vertentibus apta diebus annus habet , totidem errantes fecere planetae , quos indefessa volvens vertigine mundus signorum obliqua iubet in statione vagari . 
primum supremumque diem radiatus habet sol . 
proxima fraternae succedit luna coronae . 
tertius assequitur Titania lumina Mavors . 
Mercurius quarti sibi vindicat astra diei . 
illustrant quintam Iovis aurea sidera zonam . 
sexta salutigerum sequitur Venus alma parentem . 
cuncta supergrediens Saturni septima lux est . 
octavam instaurat revolubilis orbita solem . 
Primus Romanas ordiris , Iane , kalendas . 
Februa vicino mense Numa instituit . 
Martius antiqui primordia protulit anni . 
fetiferum Aprilem vindicat alma Venus . 
maiorum dictus patrum de nomine Maius . 
Iunius aetatis proximus est titulo . 
nomine Caesareo Quintilem Iulius auget . 
Augustus nomen Caesareum sequitur . 
autumnum , Pomona , tuum September opimat . 
triticeo October faenore ditat agros . 
sidera praecipitas pelago , intempeste November . 
tu genialem hiemem , feste December , agis . 
Iane novus , primo qui das tua nomina mensi , Iane bifrons , spectas tempora bina simul . 
post superum cultus vicino Februa mense dat Numa cognatis manibus inferias . 
Martius et generis Romani praesul et anni prima dabas Latiis tempora consulibus . 
Aeneadum genetrix vicino nomen Aprili dat Venus ; est Marti namque Aphrodita comes . 
Maia dea an maior Maium te fecerit aetas ambigo : sed mensi est auctor uterque bonus . 
Iunius hunc sequitur duplici celebrandus honore , seu nomen Iuno sive Iuventa dedit . 
inde Dionaeo praefulgens Iulius astro aestatis mediae tempora certa tenet . 
Augustus sequitur , cognatum a Caesare nomen , ordine sic anni proximus , ut generis . 
nectuntur post hos numerumque ex ordine signant September , Bacchi munere praela rigans , et qui sementis per tempora faenore laetus October cupidi spem fovet agricolae , quique salo mergens sollemnia signa November praecipitat , caelo mox reditura suo . 
concludens numerum genialia festa December promit , ut a bruma mox novus annus eat . 
Bis senas anno reparat Lucina kalendas , et totidem medias dat currere Iuppiter idus , nonarumque diem faciunt infra octo secundi . 
haec sunt Romano tantum tria nomina mensi , cetera per numeros sunt cognomenta dierum . 
Implent tricenas per singula menstrua luces Iunius Aprilisque et cum Septembre November . 
unum ter denis cumulatius adde diebus per septem menses , Iani Martisque kalendis et quas Maius agit , quas Iulius Augustusque et quas October positusque in fine December . 
unus erit tantum duodetriginta dierum , quem Numa praeposito voluit succedere Iano . 
sic ter centenis decies accedere senos quadrantemque et quinque dies sibi computat annus . 
At nonas modo quarta aperit , modo sexta refert lux . 
sexta refert Mai Octobris Martisque recursu et qui solstitio sua tempora Iulius infert . 
cetera pars mensum quartis est praedita nonis : omnes vero idus octava luce recurrunt . 
Post idus , quas quisque suas habet ordine mensis , diversae numero redeunt variante kalendae , dum rursumque iterumque vocantur , ut tandem optati procedant temporis ortu . 
ter senis unoque die genialia festa porrigit ut Ianum arcessat nova bruma morantem . 
hoc numero mensisque Numae redit autumnique principium referens Bacchi September alumnus . 
Iulius et Maius positusque in fine December Octoberque die revocantur tardius uno . 
inde die redeunt minus uno quattuor ultra , quos numero adiciam , Sextilis , Iunius atque Aprilis , post quos paenultima meta November . 
ter quinis unoque die , Iunonie Mavors , ut redeas referasque exordia prima cieris . 
Nonaginta dies et quattuor ac medium sol conficit , a tropico in tropicum dum permeat astrum , octipedem in Cancrum Phrixeo ab Ariete pergens . 
hoc spatio aestivi pulsusque et meta diei . 
semidiemque duosque dies deciesque novenos a Cancro in Chelas aequatae tempora noctis atque dii cursu peragit sol aureus alto , autumni aestatisque simul confinia miscens . 
unde autumnales transcurrens ordine menses ad tropicum pergit signum gelidi Capricorni , octo dies decies octonis insuper addens quadrantemque diei , quinto qui protinus anno mense Numae extremo nomen capit embolimaei . 
inde ad Agenorei festinans cornua Tauri , scandit Lanigeri tropicum sol aureus astrum , nonaginta dies decreto fine coercens . 
hic tibi circus erit semper vertentibus annis ter centum ac senis decies et quinque diebus . 
Principium Iani sancit tropicus Capricornus . 
mense Numae medio solidi stat sidus Aquari . 
procedunt duplices in Martia tempora Pisces . 
respicis Apriles , Aries Phrixee , kalendas . 
Maius Agenorei miratur cornua Tauri . 
Iunius aequatos caelo videt ire Laconas . 
solstitio ardentis Cancri fert Iulius astrum . 
Augustum mensem Leo fervidus igne perurit . 
sidere , Virgo , tuo Bacchum September opimat , aequat et October sementis tempore Libram . 
Scorpios hibernum praeceps iubet ire Novembrem . 
terminat Arquitenens medio sua signa Decembri . 
Sol profectus a teporo veris aequinoctio post semidiem postque totos nonaginta et quattuor fervidis flagrans habenis pulsum aestivum conficit . 
inde autumnus noctis horas librans aequo lumine octo et octoginta goeris et super trihorio inde floridum reflexis ver revisit oreis additis ad hos priores goeros geminis orbibus . 
Et ternos menses et tempora quattuor anni quattuor ista tibi subiecta monosticha dicent . 
Martius , Aprilis , Maius sunt tempora veris . 
Iulius , Augustus nec non et Iunius aestas . 
Septembri Octobri autumnat totoque Novembri . 
brumales Ianus , Februarius atque December . 
Quattuor antiquos celebravit Achaia ludos . 
caelicolum duo sunt et duo festa hominum : sacra Iovis Phoebique Palaemonis Archemorique , serta quibus pinus malus oliva apium . 
Prima Iovi magno celebrantur Olympia Pisae , Parnasus Clario sacravit Pythia Phoebo . 
Isthmia Portuno bimarisque dicata Corinthos . 
Archemori Nemeaea colunt funebria Thebae . 
Primus Olympiacae sacravit festa coronae Iuppiter Argivi stadia ad longissima circi . 
proximus Alcides Nemeae sacravit honorem . 
Isthmia Neptuno data sunt et Pythia Phoebo . 
Tantalidae Pelopi maestum dicat Elis honorem . 
Archemori Nemeaea colunt quinquennia Thebae . 
Isthmia defuncto celebrata Palaemone notum . 
Pythia placando Delphi statuere draconi . 
Nunc et Apollineos Tiberina per ostia ludos et Megalesiacae matris operta loquar , Vulcanique dies , autumni exordia primi , Quinquatrusque deae Pallados expediam , et medias idus Mai Augustique recursu , quas sibi Mercurius quasque Diana dicat , matronae et quae sacra colant pro laude virorum , Mavortis primi cum rediere dies . 
festa Caprotinis memorabo celebria nonis , cum stola matronis dempta tegit famulas . 
[ quattuor illa etiam discretis partibus anni solstitia et luces nocte dieque pares . 
] nec Regifugium pulsis ex urbe tyrannis laetum Romanis fas reticere diem . 
visne Opis ante sacrum vel Saturnalia dicam festaque servorum , cum famulantur eri , et numquam certis redeuntia festa diebus , compita per vicos cum sua quisque colit , aut duplicem cultum , quem Neptunalia dicunt et quem de Conso consiliisque vocant , festa aut navigiis aut quae celebrata quadrigis iungunt Romanos finitimosque duces ? 
adiciam cultus peregrinaque sacra deorum , natalem Herculeum vel ratis Isiacae , nec non lascivi Floralia laeta theatri , quae spectare volunt qui voluisse negant . 
nunc etiam veteres celebrantur Equirria ludi : prima haec Romanus nomina circus habet . 
et Dionysiacos Latio cognomine ludos Roma colit , Liber , cum tibi vota dicat . 
aediles etiam plebi aedilesque curules sacra sigillorum nomine dicta colunt . 
et gladiatores funebria proelia notum decertasse foro ; nunc sibi harena suos vindicat , extremo qui iam sub fine Decembris falcigerum placant sanguine Caeligenam . 
Prima Cleonaei tolerata aerumna leonis . 
proxima Lernaeam ferro et face contudit hydram . 
mox Erymantheum vis tertia perculit aprum . 
aeripedis quarto tulit aurea cornua cervi . 
Stymphalidas pepulit volucres discrimine quinto . 
Threiciam sexto spoliavit Amazona balteo . 
septima in Augei stabulis impensa laboris . 
octava expulso numeratur adorea tauro . 
in Diomedeis victoria nona quadrigis . 
Geryone exstincto decimam dat Hiberia palmam . 
undecimo mala Hesperidum destricta triumpho . 
Cerberus extremi suprema est meta laboris . 
Vngues Mercurio , barbam Iove , Cypride crines . 
Mercurius furtis probat ungues semper acutos articulisque aciem non sinit imminui . 
barba Iovi , crinis Veneri decor ; ergo necesse est ut nolint demi , quo sibi uterque placent . 
Mavors imberbes et calvos , Luna , adamasti ; non prohibent comi tum caput atque genas . 
sol et Saturnus nil obstant unguibus . 
ergo non placitum divis tolle monostichium . 
Quod vitae sectabor iter , si plena tumultu sunt fora , si curis domus anxia , si peregrinos cura domus sequitur , mercantem si nova semper damna manent , cessare vetat si turpis egestas , si vexat labor agricolam , mare naufragus horror infamat , poenaeque graves in caelibe vita et gravior cautis custodia vana maritis , sanguineam si Martis opus , si turpia lucra faenoris et velox inopes usura trucidat ? 
omne aevum curae , cunctis sua displicet aetas . 
sensus abest parvis lactantibus et puerorum dura rudimenta et iuvenum temeraria pubes . 
afflictat fortuna viros per bella , per aequor , irasque insidiasque catenatosque labores mutandos semper gravioribus . 
ipsa senectus exspectata diu votisque optata malignis obicit innumeris corpus lacerabile morbis . 
spernimus in commune omnes praesentia ; quosdam constat nolle deos fieri . 
Iuturna reclamat : " quo vitam dedit aeternam ? 
cur mortis adempta est condicio ? 
" sic Caucasea sub rupe Prometheus testatur Saturnigenam nec nomine cessat incusare Iovem , data sit quod vita perennis . 
respice et ad cultus animi . 
sic nempe pudicum perdidit Hippolytum non felix cura pudoris . 
at contra illecebris maculosam degere vitam quem iuvat , aspiciat poenas et crimina regum , Tereos incesti vel mollis Sardanapalli . 
perfidiam vitare monent tria Punica bella , sed prohibet servare fidem deleta Saguntos . 
vive et amicitias semper cole ; crimen ob istud Pythagoreorum periit schola docta sophorum . 
hoc metuens igitur nullas cole ; crimen ob istud Timon Palladiis olim lapidatus Athenis . 
dissidet ambiguis semper mens obvia votis , nec voluisse homini satis est ; optata recusat . 
esse in honore placet ; mox paenitet et dominari ut possint , servire volunt . 
idem auctus honore invidiae obicitur . 
pernox est cura disertis ; sed rudis ornatu vitae caret . 
esto patronus et defende reos ; sed gratia rara clientis . 
esto cliens ; gravis imperiis persona patroni . 
exercent hunc vota patrum ; mox aspera curis sollicitudo subit . 
contemnitur orba senectus et captatoris praeda est heredis egenus . 
vitam parcus agas ; avidi lacerabere fama . 
et largitorem gravius censura notabit . 
cuncta tibi adversis contraria casibus . 
ergo optima Graiorum sententia : quippe homini aiunt non nasci esse bonum aut natum cito morte potiri . 
Vir bonus et sapiens , qualem vix repperit unum milibus e cunctis hominum consultus Apollo , iudex ipse sui totum se explorat ad unguem . 
quid proceres vanique levis quid opinio vulgi securus , mundi instar habens , teres atque rotundus , externae ne quid labis per levia sidat . 
ille , dies quam longus erit sub sidere Cancri quantaque nox tropico se porrigit in Capricorno , cogitat et iusto trutinae se examine pendit , ne quid hiet , ne quid protuberet , angulus aequis partibus ut coeat , nil ut deliret amussis , sit solidum quodcumque subest , nec inania subter indicet admotus digitis pellentibus ictus , non prius in dulcem declinans lumina somnum omnia quam longi reputaverit acta diei . 
quae praetergressus , quid gestum in tempore , quid non ? 
cur isti facto decus afuit aut ratio illi ? 
quid mihi praeteritum ? 
cur haec sententia sedit , quam melius mutare fuit ? 
miseratus egentem cur aliquem fracta persensi mente dolorem ? 
quid volui , quod nolle bonum foret ? 
utile honesto cur malus antetuli ? 
num dicto aut denique vultu perstrictus quisquam ? 
cur me natura magis quam disciplina trahit ? 
sic dicta et facta per omnia ingrediens ortoque a vespere cuncta revolvens offensus pravis dat palmam et praemia rectis . 
Est et non cuncti monosyllaba nota frequentant . 
his demptis nil est hominum quod sermo volutet . 
omnia in his et ab his sunt omnia , sive negoti sive oti quicquam est , seu turbida sive quieta . 
alterutro pariter nonnumquam , saepe seorsis obsistunt studiis , ut mores ingeniumque et facilis vel difficilis contentio nata est . 
si consentitur , mora nulla , intervenit " est est " , sin controversum , dissensio subiciet " non " . 
hinc fora dissultant clamoribus , hinc furiosi iurgia sunt circi , cuneati hinc lata theatri seditio , et tales agitat quoque curia lites ; coniugia et nati cum patribus ista quietis verba serunt studiis salva pietate loquentes . 
hinc omnis certat dialectica turba sophorum . 
" est lux ? 
" " est " . 
" est ergo dies . 
" non convenit istuc ; nam facibus multis aut fulgoribus quotiens lux est nocturna homini , non est lux ista diei . 
est et non igitur , quotiens lucem esse fatendum est , sed non esse diem . 
mille hinc certamina surgunt , hinc pauci multi quoque talia commeditantes murmure concluso rabiosa silentia rodunt . 
qualis vita hominum , duo quam monosyllaba versant ! 
Ter binos deciesque novem super exit in annos iusta senescentum quos implet vita virorum . 
hos novies superat vivendo garrula cornix et quater egreditur cornicis saecula cervus . 
alipedem cervum ter vincit corvus et illum multiplicat novies Phoenix , reparabilis ales . 
quem nos perpetuo decies praevertimus aevo , Nymphae Hamadryades , quarum longissima vita est . 
haec cohibet finis vivacia fata animantum . 
cetera secreti novit deus arbiter aevi . 
tempora quae Stilbon volvat , quae saecula Phaenon , quos Pyrois habeat , quos Iuppiter igne benigno circuitus , quali properet Venus alma recursu , qui Phoeben , quanti maneant Titana labores , donec consumpto , magnus qui dicitur , anno rursus in antiquum veniant vaga sidera cursum , qualia dispositi steterunt ab origine mundi . 
Miraris quicumque manere ingentia mundi corpora , sublimi caeli circumdata gyro , et tantae nullam moli intercedere labem , accipe quod mirere magis . 
tenuissima tantis principia et nostros non admittentia visus parvarum serie constant conexa atomorum ; sed solidum in parvis nullique secabile segmen . 
unde vigor viresque manent aeternaque rerum mobilitas nulloque umquam superabilis aevo . 
divinis humana licet componere . 
sic est as solidus , quoniam bis sex de partibus aequis constat et in minimis paribus tamen una manet vis . 
nam si quid numero minuatur , summa vacillet convulsaeque ruant labefacto corpore partes , ut medium si quis vellat de fornice saxum incumbunt cui cuncta , simul devexa sequentur cetera communemque trahent a vertice lapsum . 
non aliter libra est . 
si deficit uncia , totus non erit as nomenque deunx iam cassus habebit . 
nec dextans retinet nomen sextante remoto , et dodrans quadrante satus auctore carebit divulsusque triens prohibet persistere bessem . 
iam quincunx tibi nullus erit , si prama revellas . 
et semis qui semis erit pereuntibus assis partibus ? 
et qui , cuius abest pars septima , septunx ? 
libra igitur , totum si nulla in parte vacillet . 
ponderis et numeri morumque operumque et aquarum libra ; nec est modulus , quem non hoc nomine signes . 
telluris , medio quae pendet in aere , libra est et solis lunaeque vias sua libra cohercet . 
libra dii somnique pares determinat horas , libra Caledonios sine litore continet aestus . 
tu quoque certa mane morum mihi libra meorum . 
Omnia quae vario rerum metimur in actu astrorum dominatus agit terrenaque tantum membra homini . 
e superis fortuna et spiritus auris septeno moderanda choro , sed praesidet ollis sortitus regimen nitidae sol aureus aethrae . 
nec sola in nobis moderatur tempora vitae dum breve solliciti spatium producimus aevi ; creditur occultosque satus et tempora vitae materno ducenda utero formare videndo et nondum exortae leges componere vitae . 
namque ubi conceptus genitali insederit arvo , haud dubium solem cuicumque insistere signo . 
qui cum vicini stationem ceperit astri , contiguos nullum transfundit lumen in ortus . 
ast ubi conversis post menstrua tempora habenis scandit purpureo iam tertia sidera curru , obliqua exilem demittit linea lucem , aspirans tenues per inertia pondera motus . 
quarta in sede viget primi indulgentia solis , suadet et infusus teneros coalescere fetus . 
fulgor tetragono aspectu vitale coruscat , clarum et lene micans , quintique e cardine signi incutit attonitam vegetato infante parentem . 
nam sexto vis nulla loco , quia nulla tuendi aequati lateris signatur regula Phoebo . 
ast ubi signiferae media in regione cohortis septimus accepit limes rutilantia flammis recto castra situ , turgentis foedera partus iam plena sub luce videt , nec fulgura parci luminis intendens toto fovet igne coronae . 
hinc illud , quod legitimos Lucina labores praevenit et gravidos sentit subrepere nixus ante exspectatum festina puerpera votum . 
quod nisi septeno cum lumina fudit ab astro impulerit tardi claustra obluctantia partus , posterior nequeat , possit prior . 
an quia sexto aemulus octavi conspectus inutilis astri nescit compariles laterum formare figuras ? 
sed nono incumbens signo cunctantia matrum vota levat , trigono viris sociante sequenti . 
at si difficilis trahit Ilithyia retrorsum , tetragono absolvet dubiarum vincla morarum . 
