COMMENDATIO OPERIS AD URBANUM PAPAM Q uamvis post apostolos sancti patres et doctores nostri multi tot et tanta de fidei nostrae ratione dicant ad confutandum insipientiam et frangendum duritiam infidelium , et ad pascendum eos qui iam corde fide mundato eiusdem fidei ratione , quam post eius certitudinem debemus esurire , delectantur , ut nec nostris nec futuris temporibus ullum illis parem in veritatis contemplatione speremus : nullum tamen reprehendendum arbitror , si fide stabilitus in rationis eius indagine se voluerit exercere . 
Nam et illi , quia breves dies hominis sunt ( Jb . 
, ) , non omnia quae possent , si diutius vixissent , dicere potuerunt ; et veritatis ratio tam ampla tamque profunda est , ut a mortalibus nequeat exhauriri ; et dominus in ecclesia sua , cum qua se esse usque ad consummationem saeculi ( Mat . 
, ) promittit , gratiae suae dona non desinit impertiri . 
Et ut alia taceam quibus sacra pagina nos ad investigandam rationem invitat : ubi dicit : nisi credideritis , non intelligetis ( Is . 
, ) , aperte nos monet intentionem ad intellectum extendere , cum docet qualiter ad illum debeamus proficere . 
Denique quoniam inter fidem et speciem intellectum quem in hac vita capimus esse medium intelligo : quanto aliquis ad illum proficit , tanto eum propinquare speciei , ad quam omnes anhelamus , existimo . 
Hac igitur ego consideratione , licet sim homo parvae nimis scientiae , confortatus , ad eorum quae credimus rationem intuendam , quantum superna gratia mihi dare dignatur , aliquantum conor assurgere ; et cum aliquid quod prius non videbam reperio , id aliis libenter aperio , quatenus quid secure tenere debeam , alieno discam iudicio . 
Quapropter , mi pater et domine , Christianis omnibus cum reverentia amande et cum amore reverende , papa URBANE , quem dei providentia in sua ecclesia summum constituit pontificem : quoniam nulli rectius possum , vestrae sanctitatis praesento conspectui subditum opusculum , ut eius auctoritate quae ibi suscipienda sunt approbentur , et quae corrigenda sunt emendentur . 
PRAEFATIO . 
O pus subditum propter quosdam qui , antequam perfectum et exquisitum esset , primas partes eius me nesciente sibi transcribebant , festinantius quam mihi opportunum esset , ac ideo brevius quam vellem sum coactus , ut potui , consummare . 
Nam plura quae tacui inseruissem et addidissem , si in quiete et congruo spatio illud mihi edere licuisset . 
In magna enim cordis tribulatione , quam unde et cur passus sim novit deus , illud in Anglia rogatus incepi et in Capuana provincia peregrinus perfeci . 
Quod secundum materiam de qua editum est , Cur deus homo nominavi et in duos libellos distinxi . 
Quorum prior quidem infidelium Christianam fidem , quia rationi putant illam repugnare , respuentium continet obiectiones et fidelium responsiones . 
Ac tandem remoto Christo , quasi numquam aliquid fuerit de illo , probat rationibus necessariis esse impossibile ullum hominem salvari sine illo . 
In secundo autem libro similiter quasi nihil sciatur de Christo , monstratur non minus aperta ratione et veritate naturam humanam ad hoc institutam esse , ut aliquando immortalitate beata totus homo , id est in corpore et anima , fruereter ; ac necesse esse ut hoc fiat de homine propter quod factus est , sed non nisi per hominem - deum ; atque ex necessitate omnia quae de Christo credimus fieri oportere . 
Hanc praefatiunculam cum capitulis totius operis omnes qui librum hunc transcribere volent , ante eius principium ut praefigant postulo ; quatenus in cuiuscumque manus venerit , quasi in eius fronte aspiciat , si quid in toto corpore sit quod non despiciat . 
LIBER PRIMUS . 
I - Quaestio de qua totum opus pendet . 
S aepe et studiosissime a multis rogatus sum et verbis et litteris , quatenus cuiusdam de fide nostra quaestionis rationes , quas soleo respondere quaerentibus , memoriae scribendo commendem . 
Dicunt enim eas sibi placere et arbitrantur satisfacere . 
Quod petunt , non ut per rationem ad fidem accedant , sed ut eorum quae credunt intellectu et contemplatione delectentur , et ut sint , quantum possunt , ; parati semper ad satisfactionem omni poscenti se rationem de ea quae in nobis est spe ; ( Petr . 
, ) . 
Quam quaestionem solent et infideles nobis simplicitatem Christianam quasi fatuam deridentes obicere , et fideles multi in corde versare : qua scilicet ratione vel necessitate deus homo factus sit , et morte sua , sicut credimus et confitemur , mundo vitam reddiderit , cum hoc aut per aliam personam , sive angelicam sive humanam , aut sola voluntate facere potuerit . 
De qua quaestione non solum litterati sed etiam illitterati multi quaerunt et rationem eius desiderant . 
Quoniam ergo de hac multi tractari postulant , et licet in quaerendo valde videatur difficilis , in solvendo tamen omnibus est intelligibilis et propter utilitatem et rationis pulchritudinem amabilis : quamvis a sanctis patribus inde quod sufficere debeat dictum sit , tamen de illa curabo quod deus mihi dignabitur aperire , petentibus ostendere . 
Et quoniam ea quae per interrogationem et responsionem investigantur , multis et maxime tardioribus ingeniis magis patent et ideo plus placent , unum ex illis qui hoc flagitant , qui inter alios instantius ad hoc me sollicitat , accipiam mecum disputantem , ut Boso quaerat et Anselmus respondeat hoc modo . 
BOSO : Sicut rectus ordo exigit ut profunda Christianae fidei prius credamus , quam ea praesumamus ratione discutere , ita negligentia mihi videtur , si , postquam confirmati sumus in fide , non studemus quod credimus intelligere . 
Quapropter quoniam gratia dei praeveniente fidem nostrae redemptionis sic puto me tenere , ut etiam si nulla possum quod credo ratione comprehendere , nihil tamen sit quod ab eius firmitate me valeat evellere , a te peto mihi aperiri quod , ut scis , plures mecum petunt : qua necessitate scilicet et ratione deus , cum sit omnipotens , humilitatem et infirmitatem humanae naturae pro eius restauratione assumpserit . 
ANSELMUS : Quod quaeris a me supra me est , et idcirco ; altiora ; me ( Eccli . 
, ) tractare timeo , ne forte cum putaverit aut etiam viderit aliquis me non sibi satisfacere , plus existimet rei veritatem mihi deficere , quam intellectum meum ad eam capiendam non sufficere . 
BOSO : Non hoc tantum timere debes quantum et reminisci quia saepe contingit in colloquendo de aliqua quaestione , ut deus aperiat quod prius latebat ; et sperare de gratia dei quia , si ea quae ; gratis accepisti ; ( Mat . 
, ) libenter impertiris , altiora ad quae nondum attigisti mereberis accipere . 
ANSELMUS : Est et aliud propter quod video aut vix aut nullatenus posse ad plenum inter nos de hac re nunc tractari , quoniam ad hoc est necessaria notitia potestatis et necessitatis et voluntatis et quarundam aliarum rerum , quae sic se habent , ut earum nulla possit plene sine aliis considerari . 
Et ideo tractatus earum opus suum postulat , non multum , ut puto , facile nec omnino inutile ; nam earum ignorantia quaedam facit difficilia , quae per earum notitiam fiunt facilia . 
BOSO : Sic breviter de his suis locis dicare poteris , ut et quod sufficiat ad praesens opus habeamus , et quod plus dicendum est in aliud tempus differamus . 
ANSELMUS : Hoc quoque multum me retrahit a petitione tua , quia materia non a solum pretiosa , sed , sicut est de ; specioso forma prae filiis hominum ; ( Ps . 
, ) , sic etiam est speciosa ratione super intellectus hominum . 
Unde timeo , ne , quemadmodum ego soleo indignari pravis pictoribus , cum ipsum dominum informi figura pingi video , ita mihi contingat , si tam decoram materiam incompto et contemptibili dictamine exarare praesumo . 
BOSO : Nec hoc te debet retrahere quia , sicut tu permittis , ut qui potest melius dicat , sic nulli praestituis , ut cui dictamen tuum non placet , pulchrius non scribat . 
Verum ut omnes excusationes tuas excludam : quod postulo non facies doctis , sed mihi et hoc ipsum mecum petentibus . 
II - Quomodo accipienda sint quae dicenda sunt . 
ANSELMUS : Quoniam video importunitatem tuam et illorum qui hoc tecum ex caritate et religioso studio petunt , tentabo pro mea possibilitate , deo adiuvante et vestris orationibus , quas hoc postulantes saepe mihi petenti ad hoc ipsam promisistis , quod quaeritis non tam ostendere quam tecum quaerere ; sed eo pacto quo omnia quae dico volo accipi : Videlicet ut , si quid dixero quod maior non confirmet auctoritas - quamvis illud ratione probare videar - , non alia certitudine accipiatur , nisi quia interim ita mihi videtur , donec deus mihi melius aliquo modo revelet . 
Quod si aliquatenus quaestioni tuae satisfacere potero , certum esse debebit quia et sapientior me plenius hoc facere poterit . 
Immo sciendum est , quidquid inde homo dicere possit , altiores tantae rei adhuc latere rationes . 
III - Obiectiones infidelium et responsiones fidelium . 
BOSO : Patere igitur ut verbis utar infidelium . 
Aequum enim est ut , cum nostrae fidei rationem studemus inquirere , ponam eorum obiectiones , qui nullatenus ad fidem eandem sine ratione volunt accedere . 
Quamvis enim illi ideo rationem quaerant , quia non credunt , nos vero , quia credimus : unum idemque tamen est quod quaerimus . 
Et si quid responderis cui auctoritas obsistere sacra videatur , liceat illam mihi obtendere , quatenus quomodo non obsistat aperias . 
ANSELMUS : Dic quod tibi videtur . 
BOSO : Obiciunt nobis deridentes simplicitatem nostram infideles quia deo facimus iniuriam et contumeliam , cum eum asserimus in uterum mulieris descendisse , natum esse de femina , lacte et alimentis humanis nutritum crevisse , et - ut multa alia taceam quae deo non videntur convenire - lassitudinem , famem , sitim , Vera et inter latrones crucem mortemque sustinuisse . 
ANSELMUS : Nos non facimus deo iniuriam ullam aut contumeliam , sed toto corde gratias agentes laudamus et praedicamus ineffabilem altitudinem misericordiae illius , quia quanto nos mirabilius et praeter opinionem de tantis et tam debitis malis in quibus eramus , ad tanta et tam indebita bona quae perdideramus , restituit , tanto maiorem dilectionem erga nos et pietatem monstravit . 
Si enim diligenter considerarent quam convenienter hoc modo procurata sit humana restauratio , non deriderent nostram simplicitatem , sed dei nobiscum laudarent sapientem benignitatem . 
Oportebat namque ut , sicut per hominis inoboedientiam mors in humanum genus intraverat , ita per hominis oboedientiam vita restitueretur . 
( cf . 
Rom . 
, ; ) Et quemadmodum peccatum quod fuit causa nostrae damnationis , initium habuit a femina , sic nostrae iustitiae et salutis auctor nasceretur de femina . 
Et ut diabolus , qui per gustum ligni quem persuasit hominem vicerat , per passionem ligni quam intulit ab homine vinceretur . 
Sunt quoque multa alia quae studiose considerata , inenarrabilem quandam nostrae redemptionis hoc modo procuratae pulchritudinem ostendunt . 
IV - Quod hae responsiones videantur infidelibus sine necessitate et quasi quaedam picturae . 
BOSO : Omnia haec pulchra et quasi quaedam picturae suscipienda sunt . 
Sed si non est aliquid solidum super quod sedeant , non videntur infidelibus sufficere , cur deum ea quae dicimus pati voluisse credere debeamus . 
Nam qui picturam vult facere , eligit aliquid solidum super quod pingat , ut maneat quod pingit . 
Nemo enim pingit in aqua vel in aere , quia nulla ibi manent picturae vestigia . 
Quapropter cum has convenientias quas dicis infidelibus quasi quasdam picturas rei gestae obtendimus , quoniam non rem gestam , sed figmentum arbitrantur esse quod credimus , quasi super nubem pingere nos existimant . 
Monstranda ergo prius est veritatis soliditas rationabilis , id est necessitas quae probet deum ad ea quae praedicamus debuisse aut potuisse humiliari ; deinde ut ipsum quasi corpus veritatis plus niteat , istae convenientiae quasi picturae corporis sunt exponendae . 
ANSELMUS : Nonne satis necessaria ratio videtur , cur deus ea quae dicimus facere debuerit : quia genus humanum , tam scilicet pretiosum opus eius , omnino perierat , nec decebat ut , quod deus de homine proposuerat , penitus annihilaretur , nec idem eius propositum ad effectum duci poterat , nisi genus hominum ab ipso creatore suo liberaretur ? 
V - Quod redemptio hominis non potuit fieri per aliam quam per dei personam . 
BOSO : Haec ipsa liberatio si per aliam quam per dei personam , sive per angelum sive per hominem , esse facta quolibet modo diceretur , mens hoc humana multo tolerabilius acciperet . 
Potuit enim deus hominem aliquem facere sine peccato , non de massa peccatrice , nec de alio homine , sed sicut fecit Adam , per quem hoc ipsam opus fieri potuisse videtur . 
ANSELMUS : An non intelligis quia , quaecumque alia persona hominem a morte aeterna redimeret , eius servus idem homo recte iudicaretur ? 
Quod si esset , nullatenus restauratus esset in illam dignitatem , quam habiturus erat , si non peccasset : cum ipse , qui non nisi dei servus et aequalis angelis ( Luc . 
, ) bonis per omnia futurus erat , servus esset eius , qui deus non esset et cuius angeli servi non essent . 
VI - Qualiter reprehendant infideles quod dicimus deum morte sua nos redemisse et sic dilectionem suam erga nos ostendisse et pro nobis expugnare diabolum venisse . 
BOSO : Hoc est quod valde mirantur , quia liberationem hanc redemptionem vocamus . 
In qua namque - aiunt nobis - captione , aut in quo carcere aut in cuius potestate tenebamini , unde vos deus non potuit liberare , nisi vos tot laboribus et ad ultimum sanguine suo redimeret ? 
Quibus cum dicimus : redemit nos a peccatis et ab ira sua et de inferno et de potestate diaboli , quem , quia nos non poteramus , ipse pro nobis venit expugnare , et redemit nobis regnum caelorum , et quia haec omnia hoc modo fecit , ostendit quantum nos diligeret , respondent : Si dicitis quia facere deus haec omnia non potuit solo iussu , quem cuncta creasse iubendo dicitis , repugnatis vobismetipsis , quia impotentem illum facitis . 
Aut si fatemini quia potuit , sed non voluit nisi hoc modo : quomodo sapientem illum potestis ostendere , quem sine ulla ratione tam indecentia velle pati asseritis ? 
Omnia enim haec quae obtenditis , in eius voluntate consistunt . 
Ira namque dei non est aliud quam voluntas puniendi . 
Si ergo non vult punire peccata hominum , liber est homo a peccatis et ab ira dei et ab inferno et a potestate diaboli , quae omnia propter peccata patitur , et recipit ea quibus propter eadem peccata privatur . 
Nam in cuius potestate est infernus aut diabolus , aut cuius est regnum caelorum , nisi eius qui fecit omnia ? 
Quaecumque itaque timetis aut desideratis , eius voluntati subiacent , cui nihil potest resistere . 
Quapropter si humanum genus salvare noluit , nisi quo modo dicitis , cum sola voluntate potuit : ut mitius dicam , videte quomodo eius sapientiae repugnatis . 
Nam si homo quod facile posset , cum gravi labore sine ratione faceret , non utique sapiens ab ullo iudicaretur . 
Quippe quod dicitis deum taliter ostendisse quantum vos diligeret , nulla ratione defenditur , si nullatenus aliter hominem potuisse salvare non monstratur . 
Nam si aliter non potuisset , tunc forsitan necesse esset , ut hoc modo dilectionem suam ostenderet . 
Nunc vero cum aliter posset salvare hominem : quae ratio est , ut propter ostendendam dilectionem suam ea quae dicitis faciat et sustineat ? 
An enim non ostendit bonis angelis quantum eos diligat , pro quibus talia non sustinet ? 
Quod vero dicitis cum venisse expugnare pro vobis diabolum : quo sensu audetis proferre ? 
Nonne dei omnipotentia regnat ubique ? 
Quomodo ergo indigebat deus , ut ad vincendum diabolum de caelo descenderet ? 
Hacc nobis infideles obicere posse videntur . 
VII - Quod nullam diabolus habebat iustitiam adversus hominem ; et quare videatur habuisse cur deus hoc modo hominem liberaret . 
Sed et illud quod dicere solemus , deum scilicet debuisse prius per iustitiam contra diabolum agere , ut liberaret hominem , quam per fortitudinem , ut cum diabolus eum , in quo nulla mortis erat causa et qui deus erat , occideret , iuste potestatem quam super peccatores habebat amitteret , alioquin iniustam violentiam fecisset illi , quoniam iuste possidebat hominem , quem non ipse violenter attraxerat , sed idem homo ad illum se sponte contulerat : non video quam vim habeat . 
Namque si diabolus aut homo suus esset aut alterius quam dei , aut in alia quam in dei potestate maneret , forsitan hoc recte diceretur . 
Cum autem diabolus aut homo non sit nisi dei et neuter extra potestatem dei consistat : quam causam debuit agere deus cum suo , de suo , in suo , nisi ut servum suum puniret , qui suo conservo communem dominum deserere et ad se transire persuasisset , ac traditor fugitivum , fur furem cum furto domini sui suscepisset ? 
Uterque namque fur erat , cum alter altero persuadente se ipsum domino suo furabatur . 
Quid enim iustius fieri posset , si hoc deus faceret ? 
Aut si iudex omnium deus hominem sic possessum , de potestate tam iniuste possidentis vel ad puniendum illum aliter quam per diabolum vel ad parcendum illi eriperet : quae haec iniustitia esset ? 
Quamvis enim homo iuste a diabolo torqueretur , ipse tamen illum iniuste torquebat . 
Homo namque meruerat ut puniretur , nec ab ullo convenientius quam ab illo , cui consenserat ut peccaret . 
Diaboli vero meritum nullum erat ut puniret ; immo tanto hoc faciebat iniustius , quanto non ad hoc amore iustitiae trahebatur , sed instinctu malitiae impellebatur . 
Nam non hoc faciebat deo iubente , sed incomprehensibili sapientia sua , qua etiam mala bene ordinat , permittente . 
Et puto illos , qui diabolum aliquam opinantur habere in possidendo hominem iustitiam , ad hoc inde adduci , quia vident hominem diaboli vexationi iuste subiacere et deum hoc iuste permittere , et idcirco putant diabolum illam iuste inferre . 
Contingit enim idem aliquid diversis considerationibus esse iustum et iniustum , et ob hoc a non diligenter intuentibus totum iustum aut iniustum iudicari . 
Evenit enim ut aliquis innocentem iniuste percutiat , unde ipse iuste percuti mcreatur . 
Si tamen percussus vindicare se non debet et percutit percutientem se , iniuste hoc facit . 
Haec igitur percussio ex parte percutientis est iniusta quia non debuit se vindicare ; ex parte vero percussi iusta , quia iniuste percutiens iuste percuti meruit . 
Diverso igitur intuitu iusta et iniusta est eadem actio , quam contingere potest ab alio iudicari iustam tantum , ab alio iniustam . 
Hoc itaque modo diabolus dicitur iuste vexare hominem , quia deus hoc iuste permittit et homo iuste patitur . 
Sed et hoc quod homo iuste dicitur pati , non sua iustitia pati iuste dicitur , sed quia iusto iudicio dei punitur . 
At si obtenditur chirographum illud decreti , quod adversum nos ( Col . 
, ) dicit apostolus fuisse et per mortem Christi deletum esse , et putat aliquis per illud significari , quia diabolus quasi sub cuiusdam pacti chirographo ab homine iuste ante Christi passionem peccatum , velut usuram primi peccati quod persuasit homini et poenam peccati exigeret , ut per hoc iustitiam suam super hominem probare videatur : nequaquam ita intelligendum puto . 
Quippe chirographum illud non est diaboli , quia dicitur chirographum deoreti . 
Decretum enim illud non erat diaboli , sed dei . 
Iusto namque dei iudicio decretum erat et quasi chirographo confirmatum , ut homo qui sponte peccaverat , nec peccatum nec poenam peccati vitare per se posset . 
Est enim spiritus vadens et non rediens ( Ps . 
, ) , et qui facit peccatum , serves est peccati ( Io . 
, ) , nec qui peccat impunitus debet dimitti , nisi misericordia peccatori parcat et eum liberet ac reducat . 
Quamobrem per hoc chirographum nullam inveniri posse diaboli iustitiam in hominis vexatione credere debemus . 
Denique sicut in bono angelo nulla omnino est iniustitia , ita in malo nulla penitus est iustitia . 
Nihil igitur erat in diabolo , cur deus contra illum ad liberandum hominem sua uti fortitudine non deberet . 
VIII - Quomodo licet humilia quae dicimus de Christo , non pertineant ad divinitatem , tamen inconveniens videatur infidelibus ea de illo dici secundum hominem ; et unde illis videatur idem homo non sponte mortuus esse . 
ANSELMUS : Sufficere nobis debet ad rationem voluntas dei cum aliquid facit , licet non videamus cur velit . 
Voluntas namque dei numquam est irrationabilis . 
BOSO : Verum est , si constat deum id velle unde agitur . 
Nequaquam enim acquiescent multi deum aliquid velle , si ratio repugnare videtur . 
ANSELMUS : Quid tibi videtur repugnare rationi , cum deum ea voluisse fatemur quae de eius incarnatione credimus ? 
BOSO : Ut breviter dicam : altissimum ad tam humilia inclinari , omnipotentem aliquid facere cum tanto labore . 
ANSELMUS : Qui hoc dicunt , non intelligunt quod credimus . 
Divinam enim naturam absque dubio asserimus impassibilem , nec ullatenus posse a sua celsitudine humiliari , nec in eo quod facere vult laborare . 
Sed dominum Christum Iesum dicimus verum deum et verum hominem , unam personam in duabus naturis et duas naturas in una persona . 
Quapropter cum dicimus deum aliquid humile aut infirmum pati , non hoc intelligimus secundum sublimitatem impassibilis naturae , sed secundum infirmitatem humanae substantiae quam gerebat ; et sic nostrae fidei nulla ratio obviare cognoscitur . 
Sic enim nullam divinae substantiae significamus humilitatem , sed unam dei et hominis monstramus esse personam . 
Non ergo in incarnatione dei ulla eius humilitas intelligitur facta , sed natura hominis creditur exaltata . 
BOSO : Ita sit , nihil imputetur divinae naturae , quod secundum infirmitatem hominis de Christo dicitur . 
Verum quomodo iustum aut rationabile probari poterit , quia deus hominem illum , quem pater filium suum dilectum in quo sibi bene complacuit ( Mat . 
, ; , ) , vocavit et quem filius se ipsum fecit , sic tractavit aut tractari permisit ? 
Quae autem iustitia est hominem omnium iustissimum morti tradere pro peccatore ? 
Quis homo , si innocentem damnaret , ut nocentem liberaret , damnandus non iudicaretur ? 
Ad idem enim res deduci videtur inconveniens , quod supra dictum est . 
Nam si aliter peccatores salvare non potuit quam iustum damnando : ubi est eius omnipotentia ? 
Si vero potuit sed non voluit : quomodo defendemus sapientiam eius atque iustitiam ? 
ANSELMUS : Deus pater non , quemadmodum videris intelligere , hominem illum tractavit aut innocentem pro nocente morti tradidit . 
Non enim eum invitum ad mortem ille coegit aut occidi permisit , sed idem ipse sponte sua mortem sustinuit , ut homines salvaret . 
BOSO : Etiam si non invitum , quoniam voluntati patris consensit , quodam tamen modo illum coegisse videtur praecipiendo . 
Dicitur enim quia Christus humiliavit se ipsum , factus oboediens patri usque ad mortem , mortem autem crucis ; propter quod et deus illum exaltavit ( Phil . 
, s . 
) ; et quia didicit oboedientiam ex iis quae passus est ( Hebr . 
, ) ; et quia proprio filio non pepercit pater , sed pro nobis omnibus tradidit illum ( Rom . 
, ) . 
Et idem filius dicit : Non veni voluntatem meam facere , sed voluntatem eius qui misit me ( Jo . 
, ) . 
Et iturus ad passionem dicit : Sicut mandatum dedit mihi pater , sic facio ( ib . 
) . 
Item : Calicem quem dedit mihi pater , non bibam illum ? 
( Io . 
, ) . 
Et alibi : Pater , si possibile est , transeat a me calix iste ; verumtamen non sicut ego volo , sed sicut tu ( Mat . 
, ) . 
Et : Pater , si non potest hic calix transire , nisi bibam illum , fiat voluntas tua ( ib . 
, ) . 
In his omnibus plus videtur Christus oboedientia cogente quam spontanea voluntate disponente mortem sustinuisse . 
IX - Quod sponte mortuus sit ; et quid sit : factus est oboediens usque ad mortem ( Phil . 
, ) , et : propter quod et deus illum exaltavit ( ib . 
, ) , et : non veni voluntatem meam facere ( Io . 
, ) , et : proprio filio suo non pepercit deus ( Rom . 
, ) , et : non sicut ego volo , sed sicut tu ( Mat . 
, ) . 
ANSELMUS : Ut mihi videtur , non bene discernis inter hoc quod fecit exigente oboedientia , et quod sibi factum , quia servavit oboedientiam , sustinuit non exigente oboedientia . 
BOSO : Necesse habeo ut hoc apertius exponas . 
ANSELMUS : Cur persecuti sunt cum Iudaei usque ad mortem ? 
BOSO : Non ob aliud , nisi quia veritatem et iustitiam vivendo et loquendo indeclinabiliter tenebat . 
ANSELMUS : Hoc puto quia deus ab omni rationali creatura exigit , et hoc illa per oboedientiam deo debet . 
BOSO : Sic fateri nos oportet . 
ANSELMUS : Hanc igitur oboedientiam debebat homo ille deo patri , et humanitas divinitati , et hanc ab illo exigebat pater . 
BOSO : Hoc nulli dubium . 
ANSELMUS : Ecce habes quid fecit exigente oboedientia . 
BOSO : Verum est ; et iam video quid sibi illatum , quia oboediendo perseveravit , sustinuit . 
Nam illata est illi mors , quia perstitit in oboedientia , et hanc sustinuit . 
Sed quomodo hoc oboedientia non exigat , non intelligo . 
ANSELMUS : Si homo numquam peccasset : deberet pati mortem , aut deus deberet hoc ab illo exigere ? 
BOSO : Quemadmodum credimus , nec homo moreretur nec hoc ab illo exigeretur , sed huius rei a te audire volo rationem . 
ANSELMUS : Rationalem creaturam iustam factam esse et ad hoc , ut deo fruendo beata esset , non negas . 
BOSO : Non . 
ANSELMUS : Deo autem nequaquam existimabis convenire , ut quam fecit iustam ad beatitudinem , miseram esse sine culpa cogat . 
Hominem enim invitum mori miserum est . 
BOSO : Patet quia , si non peccasset homo , non deberet ab eo deus mortem exigere . 
ANSELMUS : Non ergo coegit deus Christum mori , in quo nullum fuit peccatum ; sed ipse sponte sustinuit mortem , non per oboedientiam deserendi vitam , sed propter oboedientiam servandi iustitiam , in qua tam fortiter perseveravit , ut inde mortem incurreret . 
Potest etiam dici quia praecepit illi pater mori , cum hoc praecepit unde incurrit mortem . 
Ita ergo , sicut mandatum dedit illi pater , sic fecit ( Io . 
, ) , et calicem , quem dedit , bibit ( ib . 
, ) , et factus est oboediens patri usque ad mortem ( Phil . 
, ) , et sic didicit ex iis quae passus est oboedientiam ( Hebr . 
, ) , id est , quousque servari debeat oboedientia . 
Verbum autem quod positum est , didicit , duobus modis intelligi potest . 
Aut enim didicit dictum est pro : alios fecit discere , aut quia quod per scientiam non ignorabat , expertmento didicit . 
Quod autem apostolus , cum dixisset : humiliavit semetipsum , factus oboediens usque ad mortem , mortem autem crucis ( Phil . 
, ) , subdidit : propter quod et deus illum exaltavit et donavit illi nomen , quod est super omne nomen ( ib . 
, ) - cui simile est quod David dixit : de torrente in via bibit , propterea exaltavit caput ( Ps . 
, ) - : non ita dictum est , quasi nullatenus potuisset pervenire ad hanc exaltationem nisi per hanc mortis oboedientiam , et haec exaltatio non nisi in retributionem huius oboedientiae collata sit - prius enim quam pateretur , ipse dixit omnia sibi esse tradita a patre ( Luc . 
, ) , et omnia patris esse sua ( Io . 
, ) - sed quoniam ipse cum patre sanctoque spititu disposuerat se non aliter quam per mortem celsitudinem omnipotentiae suae mundo ostensurum . 
Quippe quod non nisi per illam mortem fieri dispositum est : cum per illam fit , non incongrue dicitur propter illam fieri . 
Si enim intendimus facere aliquid , sed proponimus nos aliud prius facturos , per quod illud fiat : cum iam factum est quod volumus praecedere , si fit quod intendimus , recte dicitur propterea fieri , quoniam factum est propter quod differebatur ; quia non nisi per illud fieri dispositum erat . 
Nam si fluvium quem equo et navi transire possem , propono me non nisi navi transiturum et idcirco differo transmeare , quia navis abest : cum iam praesto est navis , si transeo , recte de me dicitur : navis parata fuit , propterea transivit . 
Et non solum ita loquimur , quando per illud quod praecedere volumus , sed etiam quando non per illud , sed tantummodo post illud facere aliud aliquid statuimus . 
Si quis enim differt cibum sumere propterea , quia nondum ea die missae celebrationi affuit : peracto quod prius facere volebat , non incongrue illi dicitur : iam sume cibum , propterea quia iam fecisti propter quod sumere differebas . 
Multo igitur minus inusitata est locutio , cum Christus dicitur exaltatus propterea , quia mortem sustinuit , per quam et post quam illam exaltationem facere decrevit . 
Potest hoc et eo modo intelligi quo idem dominus legitur profecisse sapientia et gratia apud deum ( Luc . 
, ) , non quia ita erat , sed is quia ille sic se habebat , ac si ita esset . 
Nam sic post mortem exaltatus est , quasi propter illam hoc fieret . 
Quod autem ipse ait : non veni voluntatem meam facere , sed eius qui misit me ( Io . 
, ) , tale est quale est et illud : mea doctrina non est mea ( ib . 
, ) . 
Nam quod quis non habet a se , sed a deo , hoc non tam suum quam dei dicere debet . 
Nullus vero homo a se habet veritatem quam docet , aut iustam voluntatem , sed a deo . 
Non ergo venit Christus voluntatem suam facere sed patris , quia iusta voluntas quam habebat , non erat ex humanitate , sed ex divinitate . 
Proprio vero filio suo non pepercit deus , sed pro nobis tradidit illum ( Rom . 
, ) , non est aliud quam : non liberavit eum . 
Nam multa in sacra scriptura huiusmodi inventuntur . 
Ubi autem dicit : pater , si possibile est , transeat a me calix iste ; verumtamen non sicut ego volo , sed sicut tu ( Mat . 
, ) ; et : si non potest hic calix transire , nisi bibam illum , fiat voluntas tua ( ib . 
, ) : naturalem salutis per voluntatem suam significat appetitum , quo humana caro dolorem mortis fugiebat . 
Voluntatem vero patris dicit , non quoniam maluerit pater filii mortem quam vitam , sed quia humanum genus restaurari nolebat pater , nisi faceret homo aliquid tam magnum , sicut erat mors illa - quia non poscebat ratio quod alius facere non poterat - : idcirco dicit filius illum velle mortem suam , quam ipse mavult pati , quam ut genus humanum non salvetur . 
Ac si diceret : Quoniam non vis aliter reconciliationem mundi fieri , dico te hoc modo velle mortem meam . 
Fiat igitur haec voluntas tua , id est fiat mors mea , ut mundus tibi reconcilietur . 
Nam saepe aliquem velle dicimus aliquid , quia non vult aliud , quod si vellet , non fieret illud quod dicitur velle ; ut cum dicimus illum velle lucernam extinguere , qui non vult claudere fenestram , per quam ventus intrat , qui lucernam extinguit . 
Sic igitur voluit pater mortem filii . 
quia non aliter voluit mundum salvari , nisi homo tam magnum aliquid faceret , ut dixi . 
Quod filio volenti salutem hominum tantundem valuit - quoniam alius hoc facere non valebat - quantum si illi mori praeciperet . 
Unde ille sicut mandatum dedit illi pater , sic fecit ( Io . 
, ) , et calicem quem dedit ei pater , bibit ( ib . 
, ) , oboediens usque ad mortem ( Phil . 
, ) . 
X - Item de eisdem , quomodo aliter recte intelligi possunt . 
Potest etiam recte intelligi , quia per illam piam voluntatem , qua voluit filius pro salute mundi mori , dedit illi pater , non tamen cogendo , mandatum ( Io . 
, ) et calicem passionis ( ib . 
, ) , et non pepercit illi , sed pro nobis tradidit illum ( Rom . 
, ) et mortem illius voluit ; et quia ipse filius oboediens fuit usque ad mortem ( Phil . 
, ) , et didicit ex iis quae passus est oboedientiam ( Hebr . 
, ) . 
Quemadmodum enim secundum humanitatem non habebat a se voluntatem iuste vivendi , sed a patre , ita et voluntatem illam qua , ut tantum bonum faceret , mori voluit , non potuit habere nisi a patre luminum , a quo est omne datum optimum et omne donum perfectum ( Iac . 
, ) . 
Et sicut pater trahere dando voluntatem dicitur , ita non incongrue fit , si impellere asseritur . 
Sicut enim filius dicit de patre : nemo venit ad me , nisi pater traxerit eum ( Io . 
, ) , ita dicere potuit : nisi impulerit eum . 
Similiter quoque proferre potuit : nemo currit ad mortem propter nomen meum , nisi pater impulerit aut traxerit eum . 
Quoniam namque voluntate quisque ad id quod indeclinabiliter vult , trahitur vel impellitur , non inconvenienter trahere aut impellere deus , cum talem dat voluntatem , affirmatur . 
In quo tractu vel impulsu nulla intelligitur violentiae necessitas , sed acceptae bonae voluntatis spontanea et amata tenacitas . 
Si ergo hoc modo negari nequit patrem voluntatem illam dando ad mortem filium traxisse vel impulisse : quis non videat eadem ratione mandatum illi ut mortem sponte sustineret , et calicem , quem non invitus biberet , dedisse ( ib . 
, ; , ) ? 
Et si filius sibi non pepercisse , sed pro nobis spontanea voluntate se ipsem tradidisse recte dicitur : quis neget recte dici quia pater , a quo talem voluntatem habuit , illi non pepercit , sed pro nobis tradidit illum ( ib . 
) et mortem eius voluit ? 
Hoc etiam modo indeclinabiliter et sponte servando acceptam a patre voluntatem filius factus est illi oboediens usque ad mortem ( Phil . 
, ) , et didicit ex iis quae passus est oboedientiam ( Hebr . 
, ) , id est quam magna res facienda sit per oboedientiam . 
Nam tunc est simplex et vera oboedientia , a cum rationalis natura non necessitate , sed sponte servat voluntatem a deo acceptam . 
Aliis quoque modis recte possumus patrem voluisse filii mortem intelligere , quamvis isti possint sufficere . 
Nam sicut velle dicimus eum , qui facit ut alius velit , ita dicimus etiam illum velle , qui non facit ut alius velit , sed approbat quia vult . 
Ut cum videmus aliquem fortiter pati velle molestiam , ut perficiat quod bene vult : quamvis fateamur nos velle ut illam poenam sustineat , non tamen volumus aut amamus poenam eius , sed voluntatem . 
Illum quoque qui prohibere potest et non prohibet , solemus dicere quia vult quod non prohibet . 
Quoniam ergo patri filii voluntas placuit , nec prohibuit eum velle aut implere quod volebat : recte voluisse ut filius mortem tam pie , tam utiliter sustineret - quamvis poenam eius non amaret - affirmatur . 
Non autem potuisse calicem transire , nisi biberet illum ( Io . 
, ) , dixit , non quia non posset mortem vitare si vellet , sed quoniam - sicut dictum est - mundum erat aliter impossibile salvari ; et ipse indeclinabiliter volebat potius mortem pati , quam ut mundus non salvaretur . 
Idcirco autem illa verba dixit , ut doceret humanum genus aliter salvari non potuisse quam per mortem suam , non ut ostenderet se mortem nequaquam valuisse vitare . 
Nam quaecumque de illo dicuntur iis quae dicta sunt similia , sic sunt exponenda , ut nulla necessitate , sed libera voluntate mortuus credatur . 
Erat namque omnipotens ; et de illo legitur quia oblatus est , quoniam ipse voluit ( Is . 
, ) . 
Et ipse dicit : Ego pono animam meam , ut iterum sumam eam . 
Nemo tollit eam a me , sed ego pono eam a me ipso . 
Potestatem habeo ponendi eam et potestatem habeo iterum sumendi eam ( Io . 
, s . 
) . 
Quod ergo idem ipse sua potestate et sua voluntate facit , nullatenus ad hoc cogi recte dicitur . 
BOSO : Hoc solum , quia permittit deus illum sic tractari quamvis volentem , non videtur tali patri de tali filio convenire . 
ANSELMUS : Immo maxime decet talem patrem tali filio consentire , si quid vult laudabiliter ad honorem dei et utiliter ad salutem hominum , quae aliter fieri non potuit . 
BOSO : In hoc adhuc versamur , qualiter mors illa rationabilis et necessaria monstrari possit . 
Aliter namque nec ipse filius eam velle , nec pater cogere aut permittere debuisse videtur . 
Quaeritur enim cur deus aliter hominem salvare non potuit ; aut si potuit , cur hoc modo voluit . 
Nam et inconveniens videtur esse deo hominem hoc modo salvasse , nec apparet quid mors ista valeat ad salvandum hominem . 
Mirum enim est , si deus sic delectatur aut eget sanguine innocentis , ut non nisi eo interfecto parcere velit aut possit nocenti . 
ANSELMUS : Quoniam accipis in hac quaestione personam eorum , qui credere nihil volunt nisi praemonstrata ratione , volo tecum pacisci , ut nullum vel minimum inconveniens in deo a nobis accipiatur , et nulla vel minima ratio , si maior non repugnat , reiciatur . 
Sicut enim in deo quamlibet parvum inconveniens sequitur impossibilitas , ita quamlibet parvam rationem , si maiori non vincitur , comitatur necessitas . 
BOSO : Nihil in hac re accipio libentius , quam ut hoc pactum inter nos communiter servetur . 
ANSELMUS : De incarnatione tantum dei et de iis quae de illo assumpto homine credimus , quaestio est . 
BOSO : Ita est . 
ANSELMUS : Ponamus ergo dei incarnationem et quae de illo dicimus homine numquam fuisse ; et constet inter nos hominem esse factum ad beatitudinem , quae in hac vita haberi non potest , nec ad illam posse pervenire quemquam nisi dimissis peccatis , nec ullum hominem hanc vitam transire sine peccato , et alia quorum fides ad salutem aeternam necessaria est . 
BOSO : Ita fiat , quia nihil in his impossibile aut inconveniens deo videtur . 
ANSELMUS : Necessaria est igitur homini peccatorum remissio , ut ad beatitudinem perveniat . 
BOSO : Sic omnes tenemus . 
XI - Quid sit peccare et pro peccato satisfacere . 
ANSELMUS : Quaerendum ergo est qua ratione deus dimittat peccata hominibus . 
Et ut hoc faciamus apertius , prius videamus quid sit peccare et quid pro peccato satisfacere . 
BOSO : Tuum est ostendere , et meum intendere . 
ANSELMUS : Si angelus et homo semper redderet deo quod debet , numquam peccaret . 
BOSO : Nequeo contradicere . 
ANSELMUS : Non est itaque aliud peccare quam non reddere deo debitum . 
BOSO : Quod est debitum quod deo debemus ? 
ANSELMUS : Omnis voluntas rationalis creaturae subiecta debet esse voluntati dei . 
BOSO : Nihil verius . 
ANSELMUS : Hoc est debitum quod debet angelus et homo deo , quod solvendo nullus peccat , et quod omnis qui non solvit peccat . 
Haec est iustitia sive rectitudo voluntatis , quae iustos facit sive rectos corde ( cf . 
Ps . 
, ) , id est voluntate . 
Hic est solus et totus honor , quem debemus deo et a nobis exigit deus . 
Sola namque talis voluntas opera facit placita deo , cum potest operari ; et cum non potest , ipsa sola per se placet , quia nullum opus sine illa placet . 
Hunc honorem debitum qui deo non reddit , aufert deo quod suum est , et deum exhonorat ; et hoc est ; peccare ; . 
Quamdiu autem non solvit quod rapuit , manet in culpa . 
Nec sufficit solummodo reddere quod ablatum est , sed pro contumelia illata plus debet reddere quam abstulit . 
Sicut enim qui laedit salutem alterius , non sufficit si salutem restituit , nisi pro illata doloris iniuria recompenset aliquid : ita qui honorem alicuius violat non sufficit honorem reddere , si non secundum exhonorationis factam molestiam aliquid , quod placeat illi quem exhonoravit , restituit . 
Hoc quoque attendendum quia , cum aliquis quod iniuste abstulit solvit , hoc debet dare , quod ab illo non posset exigi , si alienum non rapuisset . 
Sic ergo debet omnis qui peccat , honorem deo quem rapuit solvere ; et haec est satisfactio , quam omnis peccator deo debet facere . 
BOSO : In his omnibus , quoniam rationem sequi proposuimus , quamvis aliquantulum me terreas , nihil habeo quod dicere possim contra . 
XII - Utrum sola misericordia sine omni debiti solutione deceat deum peccatum dimittere . 
ANSELMUS : Redeamus et videamus utrum sola misericordia , sine omni solutione ablati sibi honoris deceat deum peccatum dimittere . 
BOSO : Non video cur non deceat . 
ANSELMUS : Sic dimittere peccatum non est aliud quam non punire . 
Et quoniam recte ordinare peccatum sine satisfactione non est nisi punire : si non punitur , inordinatum dimittitur . 
BOSO : Rationabile est quod dicis . 
ANSELMUS : Deum vero non decet aliquid inordinatum in suo regno dimittere . 
BOSO : Si aliud volo dicere , timeo peccare . 
ANSELMUS : Non ergo decet deum peccatum sic impunitum dimittere . 
BOSO : Ita sequitur . 
ANSELMUS : Est et aliud quod sequitur , si peccatum sic impunitum dimittitur : quia similiter erit apud deum peccanti et non peccanti ; quod deo non convenit . 
BOSO : Non possum negare . 
ANSELMUS : Vide et hoc . 
Iustitiam hominum nemo nescit esse sub lege , ut secundum eius quantitatem mensura retributionis a deo recompensetur . 
BOSO : Ita credimus . 
ANSELMUS : Si autem peccatum nec solvitur nec punitur , nulli legi subiacet . 
BOSO : Non possum aliter intelligere . 
ANSELMUS : Liberior igitur est iniustitia , si sola misericordia dimittitur , quam iustitia ; quod valde inconveniens videtur . 
Ad hoc etiam extenditur haec inconvenientia , ut iniustitiam deo similem faciat ; quia sicut deus nullius legi subiacet , ita et iniustitia . 
BOSO : Resistere nequeo rationi tuae . 
Sed cum deus nobis praecipiat omnino dimittere peccantibus in nos ( Mat . 
, ) , videtur repugnare , ut hoc nobis praecipiat quod ipsum facere non decet . 
ANSELMUS : Nulla in hoc est repugnantia , quia deus hoc nobis praecipit , ut non praesumamus quod solius dei est . 
Ad nullum enim pertinet vindictam facere , nisi ad illum qui dominus est omnium ( cf . 
Rom . 
, ) . 
Nam cum terrenae potestates hoc recte faciunt , ipse facit , a quo ad hoc ipsum sunt ordinatae . 
BOSO : Removisti repugnantiam quam putabam inesse ; sed est aliud ad quod tuum habere volo responsum . 
Nam cum deus sic sit liber ut nulli legi , nullius subiaceat iudicio , et ita sit benignus , ut nihil benignius cogitari queat , et nihil sit rectum aut decens nisi quod ipse vult : mirum videtur si dicimus quia nullatenus vult aut non ei licet suam iniuriam dimittere , a quo etiam de iis quas aliis facimus solemus indulgentiam petere . 
ANSELMUS : Verum est quod dicis de libertate et voluntate et benignitate illius ; sed sic eas debemus rationabiliter intelligere , ut dignitati eius non videamur repugnare . 
Libertas enim non est nisi ad hoc quod expedit aut quod decet , nec benignitas dicenda est quae aliquid deo indecens operatur . 
Quod autem dicitur quia quod vult iustum est , et quod non vult non est iustum , non ita intelligendum est ut , si deus velit quodlibet inconveniens , iustum sit , quia ipse vult . 
Non enim sequitur : si deus vult mentiri , iustum esse mentiri ; sed potius deum illum non esse . 
Nam nequaquam potest velle mentiri voluntas , nisi in qua corrupta est veritas , immo quae deserendo veritatem corrupta est . 
Cum ergo dicitur : si deus vult mentiri , non est aliud quam : si deus est talis natura quae velit mentiri ; et idcirco non sequitur iustum esse mendacium . 
Nisi ita intelligatur , sicut cum de duobus impossibilibus dicimus : si hoc est , illud est ; quia nec hoc nec illud est . 
Ut si quis dicat : si aqua est sicca , et ignis est humidus ; neutrum enim verum est . 
Itaque de illis tantum verum est dicere : si deus hoc vult , iustum est , quae deum velle non est inconveniens . 
Si enim deus vult ut pluat , iustum est ut pluat ; et si vult ut homo aliquis occidatur , iustum est ut occidatur . 
Quapropter si non decet deum aliquid iniuste aut inordinate facere , non pertinet ad eius libertatem aut benignitatem aut voluntatem , peccantem qui non solvit deo quod abstulit impunitum dimittere . 
BOSO : Omnia mihi aufers quae putabam tibi obici posse . 
ANSELMUS : Vide adhuc cur deum hoc facere non deceat . 
BOSO : Libenter ausculto quidquid dicis . 
XIII - Quod nihil minus sit tolerandum in rerum ordine , quam ut creatura creatori debitum honorem auferat et non solvat quod aufert . 
ANSELMUS : Nihil minus tolerandum in rerum ordine , quam ut creatura creatori debitum honorem auferat et non solvat quod aufert . 
BOSO : Hoc nihil clarius . 
ANSELMUS : Nihil autem iniustius toleratur , quam quo nihil est minus tolerandum . 
BOSO : Nec hoc est obscurum . 
ANSELMUS : Puto ergo quia non dices deum debere tolerare quo nihil toleratur iniustius , ut creatura non reddat deo quod aufert . 
BOSO : Immo penitus negandum esse video . 
ANSELMUS : Item . 
Si deo nihil maius aut melius , nihil iustius quam honorem illius servat in rerum dispositione summa iustitia , quae non est aliud quam ipse deus . 
BOSO : Hoc quoque nil apertius . 
ANSELMUS : Nihil ergo servat deus iustius quam suae dignitatis honorem . 
BOSO : Concedere me oportet . 
ANSELMUS : Videtur tibi quod eum integre servet , si sic auferri sibi permittit , ut nec solvatur nec ipse auferentem puniat ? 
BOSO : Non audeo dicere . 
ANSELMUS : Necesse est ergo , ut aut ablatus honor solvatur aut poena sequatur . 
Alioquin aut sibi deus ipsi iustus non erit aut ad utrumque impotens erit ; quod nefas est vel cogitare . 
XIV - Cuiusmodi honor dei sit poena peccantis . 
BOSO : Nihil rationabilius dici posse intelligo . 
Sed volo a te audire , si poena peccantis sit illi honor , aut cuiusmodi honor sit . 
Si enim poena peccantis non est eius honor , cum peccator non solvit quod abstulit , sed punitur , sic perdit deus honorem suum ut non recuperet ; quod iis quae dicta sunt repugnare videtur . 
ANSELMUS : Deum impossibile est honorem suum perdere . 
Aut enim peccator sponte solvit quod debet , aut deus ab invito accipit . 
Nam aut homo debitam subiectionem deo sive non peccando sive quod peccat solvendo , voluntate spontanea exhibet , aut deus eum invitum sibi torquendo subicit et sic se dominum eius esse ostendit , quod ipse homo voluntate fateri recusat . 
In quo considerandum quia , sicut homo peccando rapit quod dei est , ita deus puniendo aufert quod hominis est . 
Quippe non solum id suum alicuius esse dicitur quod iam possidet , sed quod in eius potestate est ut habeat . 
Quoniam ergo homo ita factus est , ut beatitudinem habere posset , si non peccaret : cum propter peccatum beatitudine et omni bono privatur , de suo quamvis invitus solvit quod rapuit ; quia licet deus hoc ad usum sui commodi non transferat quod aufert - sicut homo pecuniam quam alii aufert in suam convertit utilitatem - , hoc tamen quod aufert utitur ad suum honorem , per hoc quia aufert . 
Auferendo enim peccatorem et quae illius sunt , sibi subiecta esse probat . 
XV - Si deus vel ad modicum patiatur honorem suum violari . 
BOSO : Placet quod dicis . 
Sed est et aliud ad quod tuam responsionem postulo . 
Nam si deus ita sicut probas suum debet honorem servare : cur vel ad modicum patitur illum violari ? 
Quod enim aliquo modo laedi sinitur , non integre nec perfecte custoditur . 
ANSELMUS : Dei honori nequit aliquid , quantum ad illum pertinet , addi vel minui . 
Idem namque ipse sibi est honor incorruptibilis et nullo modo mutabilis . 
Verum quando unaquaeque creatura suum et quasi sibi praeceptum ordinem sive naturaliter sive rationabiliter servat , deo oboedire et eum honorare dicitur , et hoc maxime rationalis natura , cui datum est intelligere quid debeat . 
Quae cum vult quod debet , deum honorat ; non quia illi aliquid confert , sed quia sponte se eius voluntati et dispositioni subdit , et in rerum universitate ordinem suum et eiusdem universitatis pulchritudinem , quantum in ipsa est , servat . 
Cum vero non vult quod debet , deum , quantum ad illam pertinet , inhonorat , quoniam non se sponte subdit illius dispositioni , et universitatis ordinem et pulchritudinem , quantum in se est , perturbat , licet potestatem aut dignitatem dei nullatenus laedat aut decoloret . 
Si enim ea quae caeli ambitu continentur , vellent non esse sub caelo aut elongari a caelo , nullatenus possent nisi sub caelo esse nec fugere caelum nisi appropinquando caelo . 
Nam et unde et quo et qua irent , sub caelo essent ; et quanto magis a qualibet caeli parte elongarentur , tanto magis oppositae parti propinquarent . 
Ita quamvis homo vel malus angelus divinae voluntati et ordinationi subiacere nolit , non tamen eam fugere valet , quia si vult fugere de sub voluntate iubente , currit sub voluntatem punientem ; et si quaeris qua transit : non nisi sub voluntate permittente ; et hoc ipsum quod perverse vult aut agit , in universitatis praefatae ordinem et pulchritudinem summa sapientia convertit . 
Ipsa namque perversitatis spontanea satisfactio vel a non satisfaciente poenae exactio - excepto hoc quia deus de malis multis modis bona facit , in eadem universitate suum tenent locum et ordinis pulchritudinem . 
Quas si divina sapientia , ubi perversitas rectum ordinem perturbare nititur , non adderet , fieret in ipsa universitate quam deus debet ordinare , quaedam ex violata ordinis pulchritudine deformitas , et deus in sua dispositione videretur deficere . 
Quae duo quoniam sicut sunt inconvenientia , ita sunt impossibilia , necesse est ut omne peccatum satisfactio aut poena sequatur . 
BOSO : Satisfecisti obiectioni meae . 
ANSELMUS : Palam igitur est quia deum , quantum in ipso est , nullus potest honorare vel exhonorare ; sed quantum in se est , hoc aliquis facere videtur , cum voluntatem suam voluntati eius subicit aut subtrahit . 
BOSO : Nescio quid contra queam dicere . 
XVI - Ratio quod numerus angelorum qui ceciderunt restituendus sit de hominibus . 
ANSELMUS : Adhuc addam aliquid . 
BOSO : Tamdiu dic , donec me taedeat audire . 
ANSELMUS : Deum constat proposuisse , ut de humana natura quam fecit sine peccato , numerum angelorum qui ceciderant restitueret . 
BOSO : Hoc credimus , sed vellem aliquam huius rei rationem habere . 
ANSELMUS : Faliis me . 
Non enim proposuimus tractare nisi de sola incarnatione dei , et tu mihi interseris alias quaestiones . 
BOSO : Ne irascaris , hilarem datorem diligit deus ( Cor . 
, ) . 
Nam nemo magis probat se hilariter dare quod promittit , quam qui plus dat quam promittit . 
Dic ergo libenter quod quaero . 
ANSELMUS : Rationalem naturam , quae dei contemplatione beata vel est vel futura est , in quodam rationabili et perfecto numero praescitam esse a deo , ita ut nec maiorem nec minorem illum esse deceat , non est dubitandum . 
Aut enim nescit deus in quo numero melius eam deceat constitui , quod falsum est ; aut si scit , in eo illam constituet , quem ad hoc decentiorem intelliget . 
Quapropter aut angeli illi qui ceciderunt , facti erant ad hoc ut essent intra illum numerum ; aut quia extra illum permanere non potuerunt , ex necessitate ceciderunt , quod absurdum est opinari . 
BOSO : Veritas est aperta quod dicis . 
ANSELMUS : Quoniam ergo de illo numero esse debuerunt : aut restaurandus est ex necessitate numerus eorum , aut in imperfecto remanebit numero rationalis natura , quae in numero perfecto praescita est ; quod esse non potest . 
BOSO : Restaurandi procul dubio sunt . 
ANSELMUS : Necesse est ergo eos de humana , quoniam non est alia de qua possint , natura restaurari . 
XVII - Quod alii angeli pro illis non possint restitui . 
BOSO : Cur non aut ipsi aut alii angeli pro illis possunt restitui ? 
ANSELMUS : Cum videbis nostrae restaurationis difficultatem , intelliges eorum reconciliationis impossibilitatem . 
Alii autem angeli pro illis restitui non possunt ideo - ut taceam quomodo hoc repugnare videatur primae creationis perfectioni - , quia non debent , nisi tales esse possint , quales illi fuissent , si non peccassent , cum illi nulla visa vindicta peccati perseverassent ; quod post illorum casum aliis , qui pro illis restituerentur , esset impossibile . 
Non enim pariter laudabiles sunt , si stant in veritate : et qui nullam novit peccati poenam , et qui eam semper aspicit aeternam . 
Nam nequaquam putandum est bonos angelos esse confirmatos casu maiorum , sed suo merito . 
Sicut namque , si boni cum malis peccassent , simul damnati essent , ita iniusti , si cum iustis stetissent , pariter confirmati essent . 
Quippe si aliqui eorum non nisi aliorum casu confirmandi erant , aut nullus umquam confirmaretur , aut necesse erat aliquem casurum , qui ad alios confirmandos puniretur ; quae utraque absurda sunt . 
Illo itaque modo confirmati sunt illi qui steterunt , quo pariter confirmati essent omnes , si stetissent . 
Quem modum ostendi , sicut potui , ubi tractavi cur deus diabolo perseverantiam non dedit . 
BOSO : Probasti malos angelos de humana natura restaurandos ; et patet ex hac ratione quia non in minori numero erunt homines electi , quam sunt angeli reprobi . 
Sed utrum plures futuri sint , si potes ostende . 
XVIII - Utrum plures futuri sint sancti homines quam sint mali angeli . 
ANSELMUS : Si angeli , antequam quidam illorum caderent , erant in illo perfecto de quo diximus numero , non sunt homines facti nisi pro restauratione angelorum perditorum , et palam est quia non erunt plures illis . 
Si autem ille numerus non erat in illis omnibus angelis , complendum est de hominibus et quod periit et quod prius deerat , et erunt electi homines plures reprobis angelis ; et sic dicemus quia non fuerunt homines facti tantum ad restaurandum numerum imminutum , sed etiam ad perficiendum nondum perfectum . 
BOSO : Quid potius tenendum est : an angeli prius facti sint in numero perfecto , an non ? 
ANSELMUS : Quod mihi videtur dicam . 
BOSO : Non possum a te plus exigere . 
ANSELMUS : Si homo factus est post casum maiorum angelorum , sicut quidam intelligunt in Genesi , non video posse me per hoc probare alterum horum determinate . 
Potest enim , ut puto , esse quod angeli prius fuerint in numero perfecto , et postea factus sit homo propter restaurandum imminutum eorum numerum ; et potest esse quod non fuerint in numero perfecto , quia differebat deus - sicut adhuc differt - illum implere numerum , facturus humanam naturam suo tempore ; unde aut solummodo numerum nondum integrum perficeret , aut etiam , si minueretur , restitueret . 
Si autem tota creatura simul facta est , et dies illi in quibus Moyses istum mundum non simul esse factum videtur dicere ( cf . 
Gen . 
, ss . 
) , aliter sunt intelligendi , quam sicut videmus istos dies in quibus vivimus : intelligere nequeo quomodo facti sint angeli in illo integro numero . 
Quippe si ita esset , videtur mihi quia ex necessitate aut aliqui angeli vel homines casuri erant , aut plures essent in illa caelesti civitate , quam illa perfecti numeri convenientia exigeret . 
Si ergo omnia simul facta sunt , sic videntur angeli et duo primi homines in numero imperfecto fuisse , ut de hominibus , si nullus angelus caderet , quod deerat solum perficeretur , et si aliquis periret , hoc quoque quod caderet restitueretur , et hominis natura , quae infirmior erat , quasi deum excusaret atque diabolum confunderet , si ille casum suum infirmitati suae imputaret , cum ipsa infirmior staret ; ac si et eadem ipsa caderet , multo magis deum defenderet contra diabolum et contra se ipsam , cum ipsa facta valde infirmior et mortalis in electis de tanta infirmitate tanto altius ascenderet , quam unde diabolus cecidisset , quanto boni angeli , quorum aequalitas ei debetur , profecerunt post ruinam maiorum , quia perseveraverunt . 
Ex iis rationibus potius mihi videtur quia in angelis non fuit ille perfectus numerus , quo civitas illa superna perficietur , quoniam si homo simul cum angelis factus non est , sic possibile est esse ; et si simul facti sunt - quod magis putant multi , quoniam legitur : qui vivit in aeternum , creavit omnia simul ( Eccl . 
, ) - , videtur necesse esse . 
Sed et si perfectio mundanae creaturae non tantum est intelligenda in numero individuorum quantum in numero naturarum , necesse est humanam naturam aut ad complementum eiusdem perfectionis esse factam , aut illi superabundare , quod de minimi vermiculi natura dicere non audemus . 
Quare pro se ipsa ibi facta est , et non solum pro restaurandis individuis alterius naturae . 
Unde palam est quia , etiam si angelus nullus perisset , homines tamen in caelesti civitate suum locum habuissent . 
Sequitur itaque quia in angelis , antequam quidam illorum caderent , non erat ille perfectus numerus . 
Alioquin necesse erat ; ut aut homines aut angeli aliqui caderent , quoniam extra numerum perfectum ibi nullus manere poterat . 
BOSO : Non nihil effecisti . 
ANSELMUS : Est et alia ratio , ut mihi videtur , quae non parum suffragatur illi sententiae , quae angelos non esse factos in perfecto numero existimat . 
BOSO : Dic illam . 
ANSELMUS : Si angeli in illo numero perfecto facti sunt , et nullatenus facti sunt homines nisi pro restauratione perditorum angelorum : palam est quia , nisi angeli ab illa beatitudine cecidissent , homines ad illam non ascenderent . 
BOSO : Hoc constat . 
ANSELMUS : Si quis ergo dixerit quia tantum laetabuntur electi homines de angelorum perditione , quantum gaudebunt de sua assumptione , quoniam absque dubio haec non esset , nisi illa fuisset : quomodo poterunt ab hac perversa gratulatione defendi ? 
Aut quomodo dicemus angelos qui ceciderunt in hominibus restauratos , si illi sine hoc vitio permansuri erant , si non cecidissent , id est sine gratulatione de casu aliorum , isti vero sine illo esse non poterunt ? 
Immo qualiter cum hoc vitio beati esse debebunt ? 
Deinde qua audacia dicemus deum non velle aut non posse hanc restaurationem sine hoc vitio facere ? 
BOSO : Nonne similiter est in gentibus quae ad fidem vocatae sunt , quia illam Iudaei reppulerunt ? 
ANSELMUS : Non . 
Nam si Iudaei omnes credidissent , gentes tamen vocarentur , quia in omni gente qui timet deum et operatur iustitiam , acceptus est illi ( Act . 
, ) . 
Sed quoniam Iudaei apostolos contempserunt , ea tunc fuit occasio , ut ad gentes illi converterentur . 
BOSO : Nullo modo video quid contra haec dicere possim . 
ANSELMUS : Unde tibi videtur accidere singulis illa laetitia de alieno casu ? 
BOSO : Unde , nisi quia certus erit unusquisque quoniam , ubi erit nullatenus esset , nisi alius inde cecidisset ? 
ANSELMUS : Si ergo nullus hanc certitudinem haberet , non esset unde ullus de alieno damno gauderet . 
BOSO : Ita videtur . 
ANSELMUS : Putasne illorum aliquem habiturum hanc certitudinem , si multo plures erunt quam qui ceciderunt ? 
BOSO : Nequaquam possum opinari quod eam habeat aut habere debeat . 
Quomodo namque poterit quis scire , utrum pro restaurando quod imminutum erat , aut pro complendo quod nondum perfectum erat de illo numero constituendae civitatis , sit factus ? 
Sed omnes certi erunt se factos esse ad perficiendam illam civitatem . 
ANSELMUS : Ergo si plures erunt quam reprobi angeli , nullus poterit aut debebit scire se non esse ibi assumptum nisi pro alieno casu . 
BOSO : Verum est . 
ANSELMUS : Non igitur habebit aliquis cur gaudere debeat de alterius perditione . 
BOSO : Ita sequitur . 
ANSELMUS : Cum itaque videamus quia , si plures erunt homines electi quam sint reprobi angeli , illa non sequatur inconvenientia , quam sequi est necesse , si plures non erunt ; et cum impossibile sit ullum in illa civitate futurum inconveniens : videtur necesse esse , ut angeli non sint facti in illo perfecto numero , et plures futuri sint beati homines , quam sint miseri angeli . 
BOSO : Non video qua ratione hoc negari queat . 
ANSELMUS : Aliam adhuc eiusdem sententiae posse dici puto rationem . 
BOSO : Hanc quoque proferre debes . 
ANSELMUS : Credimus hanc mundi molem corpoream in melius renovandam , nec hoc futurum esse , donec impleatur numerus electorum hominum et illa beata perficiatur civitas , nec post eius perfectionem differendum . 
Unde colligi potest deum ab initio proposuisse , ut utrumque simul perficeret : quatenus et minor quae deum non sentiret natura ante maiorem quae deo frui deberet , nequaquam perficeretur , et in maioris perfectione mutata in melius suo quodam modo quasi congratularetur ; immo omnis creatura de tam gloriosa et tam admirabili sui consummatione ipsi creatori et sibi et invicem quaeque suo modo aeterne congaudendo iucundaretur . 
Quatenus quod voluntas in rationali natura sponte facit , hoc etiam insensibilis creatura per dei dispositionem naturaliter exhiberet . 
Solemus namque in maiorum nostrorum exaltatione congaudere , ut cum in nataliciis sanctorum festiva exultatione iucundamur , de gloria illorum laetantes . 
Quam sententiam illud adiuvare videtur quia , si Adam non peccasset , differret tamen deus illam civitatem perficere , donec completo ex hominibus quem expectabat numero , ipsi quoque homines in corporum - ut ita dicam - immortalem immortalitatem transmutarentur . 
Habebant enim in paradiso quandam immortalitatem , id est potestatem non moriendi ; sed non erat immortalis haec potestas , quia poterat mori , ut scilicet ipsi non possent non mori . 
Quod si ita est , ut videlicet rationalem illam et beatam civitatem et hanc mundanam insensibilemque naturam deus ab initio proposuerit simul perficere , videtur quia aut illa civitas non erat completa in numero angelorum ante maiorum ruinam , sed expectabat deus ut eam de hominibus compleret , quando corpoream mundi naturam in melius mutaret ; aut si perfecta erat in numero , non erat perfecta in confirmatione , et differenda erat eius confirmatio , etiam si nullus in ea peccasset , usque ad eandem mundi quam expectamus renovationem ; aut si non diutius illa confirmatio differenda erat , acceleranda erat mundana renovatio , ut cum eadem confirmatione fieret . 
Sed quod mundum noviter factum statim deus renovare , et eas res quae post renovationem illam non erunt , in ipso initio , antequam appareret cur factae essent destruere instituerit , omni caret ratione . 
Sequitur igitur quia angeli non ita fuerunt in numero perfecto , ut eorum confirmatio diu non differretur , propterea quia mundi novi renovationem mox oporteret fieri ; quod non convenit . 
Quod autem eandem confirmationem usque ad mundi futuram renovationem differre deus voluerit inconveniens videtur , praesertim cum illam in aliquibus tam cito perfecerit , et cum intelligi possit quia in primis hominibus , quando peccaverunt , illam fecisset , si non peccassent , sicut fecit in perseverantibus angelis . 
Quamvis enim nondum proveherentur ad illam aequalitatem angelorum , ad quam perventuri erant homines , cum perfectus esset numerus de illis assumendus : in illa tamen iustitia in qua erant videtur quia , si vicissent , ut tentati non peccarent , ita confirmarentur cum omni propagine sua , ut ultra peccare non possent ; quemadmodum , quia victi peccaverunt , sic infirmati sunt , ut quantum in ipsis est , sine peccato esse non possint . 
Quis enim audeat dicere plus valere iniustitiam ad alligandum in servitute hominem in prima suasione sibi consentientem , quam valeret iustitia ad confirmandum eum in libertate sibi in eadem prima tentatione adhaerentem ? 
Nam quemadmodum , quoniam humana natura tota erat in primis parentibus , tota in illis victa est ut peccaret - excepto illo solo homine , quem deus sicut sine semine viri de virgine facere , sic scivit a peccato Adae secernere - : ita in eisdem tota vicisset , si non peccassent . 
Restat ergo ut non completa in illo primo angelorum numero superna civitas , sed de hominibus complenda fuisse dicatur . 
Quae si rata sunt , plures erunt electi homines , quam sint angeli reprobi . 
BOSO : Rationabilia mihi valde videntur quae dicis . 
Sed quid dicemus quia legitur de deo : constituit terminos populorum iuxta numerum filiorum Israel ( Deut . 
, ) ? 
Quod quidam , quia pro filiarum Israel invenitur angelorum dei ( Septuaginta ) , sic exponunt , ut secundum numerum bonorum angelorum assumendus intelligatur numerus hominum electorum . 
ANSELMUS : Hoc non repugnat praedictae sententiae , si certum non est quod totidem angeli cecidissent quot remanserunt . 
Nam si plures sunt electi angeli quam reprobi : et necesse est ut reprobos electi homines restaurent , et potest fieri ut beatorum numero coaequentur ; et sic plures erunt homines iusti quam angeli iniusti . 
Sed memento quo pacto incepi respondere quaestioni tuae : videlicet ut si quid dixero quod maior non confirmet auctoritas , quamvis illud ratione probare videar , non alia certitudine accipiatur , nisi quia interim ita mihi videtur , donec deus mihi melius aliquo modo revelet . 
Certus enim sum , si quid dico quod sacrae scripturae absque dubio contradicat , quia falsum est ; nec illud tenere volo si cognovero . 
Sed si in illis rebus de quibus diversa sentiri possunt sine periculo , sicuti est istud unde nunc agimus , si enim nescimus utrum plures homines eligendi sint quam sint angeli perditi an non , et alterum horum magis aestimamus quam alterum , nullum puto esse animae periculum - ; si , inquam , in huiusmodi rebus sic exponimus divina dieta , ut diversis sententiis favere videantur , nec alicubi invenitur ubi quid indubitanter tenendum sit determinent , non arbitror reprehendi debere . 
Illud autem quod dixisti : constituit terminos populorum seu gentium iuxta numerum angelorum dei , quod in alia translatione legitur : iuxta numerum filiorum Israel ( Deut . 
, ) : quoniam ambae translationes aut idem significant aut diversa sine repugnantia , ita intelligendum est , ut et per angelos dei et per filios Israel significentur angeli boni tantummodo , aut soli homines electi , aut simul angeli et homines electi , tota scilicet illa civitas superna ; aut per angelos dei sancti angeli tantum et per filios Israel soli iusti homines , aut soli angeli per filios Israel et iusti homines per angelos dei . 
Si boni angeli tantum designantur per utrumque , idem est quod si solum per angelos dei ; si vero tota caelestis civitas , hic est sensus quia tam diu assumentur populi , id est multitudines electorum hominum , aut tam diu erunt in hoc saeculo populi , donec de hominibus praedestinatus numerus illius civitatis nondum perfectus compleatur . 
Sed non video nunc , quomodo soli angeli aut simul et angeli et homines sancti per filios Israel intelligantur . 
Sanctos autem homines filios Israel sicut filios Abrahae vocari non est alienum . 
Qui angeli quoque dei per hoc recte possunt vocari , quia vitam angelicam imitantur atque similitudo et aequalitas illis angelorum promittitur in caelo , et quia omnes iuste viventes angeli sunt dei ; unde ipsi ; confessores ; aut ; martyres ; dicuntur . 
Qui enim confitetur et testatur veritatem dei , nuntius , id est angelus eius est . 
Et si malus homo dicitur diabolus , sicut de Iuda dicit dominus ( cf . 
Io . 
, ) , propter similitudinem malitiae : cur non et bonus homo dicetur ; angelus ; propter imitationem iustitiae ? 
Quare possumus - ut puto - dicere deum constituisse terminos populorum iuxta numerum electorum hominum , quia tam diu erunt populi et erit hominum in hoc mundo procreatio , donec numerus eorundem electorum compleatur ; et eo completo cessabit esse hominum generatio , quae fit in hac vita . 
At si per angelos dei intelligimus sanctos angelos tantum , et per filios Israel solummodo iustos homines , duobus modis intelligi potest quia constituit deus terminos populorum iuxta numerum angelorum dei : aut quia tantus populus , id est tot homines assumentur quot sunt sancti angeli dei ; aut quia tam diu erunt populi , donec numerus angelorum dei compleatur ex hominibus ; et uno solo modo exponi posse video constituit terminos populorum iuxta numerum filiorum Israel , id est quia , sicut supra dictum est , tam diu erunt populi in hoc saeculo , donec numerus hominum sanctorum assumatur ; et colligetur ex utraque translatione , quia tot assumentur homines quot remanserunt angeli . 
Unde tamen non sequetur , quamvis perditi angeli ex hominibus restaurandi sint , tot angelos cecidisse quot perseveraverunt . 
Quod tamen si dicitur , inveniendum erit quomodo ratae non sint supra positae rationes , quae videntur ostendere non fuisse in angelis , priusquam quidam illorum caderent , illum perfectum numerum , quem supra dixi , et plures homines electos futuros quam sint angeli mali . 
BOSO : Non me paenitet quia coegi te , ut de angelis haec diceres . 
Nam non frustra factum est . 
Nunc redi ad id unde digressi sumus . 
XIX - Quod homo non possit salvari sine peccati satisfactione . 
ANSELMUS : Constat deum proposuisse , ut de hominibus angelos qui ceciderant restauraret . 
BOSO : Certum est . 
ANSELMUS : Tales ergo oportet esse homines in illa civitate superna qui pro angelis in illam assumentur , quales ibi futuri erant illi pro quibus ibidem erunt , id est quales nunc sunt boni angeli . 
Alioquin non erunt restaurati qui ceciderunt , et sequetur quia deus aut non poterit perficere bonum quod incepit , aut paenitebit eum tantum bonum incepisse ; quae duo absurda sunt . 
BOSO : Vere oportet ut aequales sint homines bonis angelis . 
ANSELMUS : Angeli boni umquamne peccaverunt ? 
BOSO : Non . 
ANSELMUS : Potesne cogitare quod homo , qui aliquando peccavit nec umquam deo pro peccato satisfecit , sed tantum impunitus dimittitur , aequalis sit angelo qui numquam peccavit ? 
BOSO : Verba ista cogitare et dicere possum , sed sensum eorum ita cogitare nequeo , sicut falsitatem non possem intelligere veritatem esse . 
ANSELMUS : Non ergo decet deum hominem peccantem sine satisfactione ad restaurationem angelorum assumere perditorum , quoniam veritas non patitur eum levari ad aequalitatem beatorum . 
BOSO : Sic ostendit ratio . 
A Considera etiam in solo homine , sine hoc quia debet angelis aequari , utrum eum taliter deus ad beatitudinem ullam , vel talem qualem habebat , antequam peccaret , debeat provehere . 
BOSO : Dic tu quod cogitas , et ego considerabo prout potero . 
ANSELMUS : Ponamus divitem aliquem in manu tenere margaritam pretiosam , quam nulla umquam pollutio tetigit , et quam nullus possit alius amovere de manu eius nisi ipso permittente , et eam disponat recondere in thesaurum suum , ubi sint carissima et pretiosissima quae possidet . 
BOSO : Cogito hoc , velut ante nos sit . 
ANSELMUS : Quid si ipse permittat eandem margaritam ab aliquo invido excuti de manu sua in caenum , cum prohibere possit , ac postea eam de caeno sumens pollutam et non lotam in aliquem suum mundum et carum locum , deinceps illam sic servaturus , recondat ? 
Putabisne illum sapientem ? 
BOSO : Quomodo hoc possum ? 
Nam nonne melius esset satis , ut margaritam suam mundam teneret et servaret quam pollutam ? 
ANSELMUS : Nonne similiter faceret deus , qui hominem angelis sociandum sine peccato quasi in manu sua tenebat in paradiso et permisit , ut accensus invidia diabolus eum in lutum peccati quamvis consentientem deiceret si enim prohibere vellet diabolum , non posset tentare hominem ; nonne , inquam , similiter faceret , si hominem peccati sorde maculatum sine omni lavatione , id est absque omni satisfactione , talem semper mansurum saltem in paradisum , de quo eiectus fuerat , reduceret ? 
BOSO : Similitudinem si deus hoc faceret , negare non audeo , et idcirco eum hoc facere posse non annuo . 
Videretur enim aut quod proposuerat peragere non potuisse , aut boni propositi eum paenituisse ; quae in deum cadere nequeunt . 
ANSELMUS : Tene igitur certissime quia sine satisfactione , id est sine debiti solutione spontanea , nec deus potest peccatum impunitum dimittere , nec peccator ad beatitudinem , vel talem qualem habebat , antequam peccaret , pervenire . 
Non enim hoc modo repararetur homo , vel talis qualis fuerat ante peccatum . 
BOSO : Rationibus tuis omnino contradicere non possum . 
Sed quid est quod dicimus deo : dimitte nobis debita nostra ( Mat . 
, ) , et omnis gens orat deum quem credit , ut dimittat sibi peccata ? 
Si enim solvimus quod debemus : cur oramus ut dimittat ? 
Numquid deus iniustus est , ut iterum exigat quod solutum est ? 
Si autem non solvimus : cur frustra oramus ut faciat , quod , quia non convenit , facere non potest ? 
ANSELMUS : Qui non solvit , frustra dicit : dimitte . 
Qui autem solvit , supplicat , quoniam hoc ipsem pertinet ad solutionem ut supplicet . 
Nam deus nulli quicquam debet , sed omnis creatura illi debet ; et ideo non expedit homini ut agat cum deo , quemadmodum par cum pari . 
Sed de hoc non opus est tibi nunc respondere . 
Cum enim cognosces cur Christus est mortuus , forsitan per te videbis quod quaeris . 
BOSO : Sufficit ergo nunc mihi quod de hac quaestione respondes . 
Quod autem nullus homo ad beatitudinem pervenire queat cum peccato aut solvi a peccato , nisi solvat quod rapuit peccando , sic aperte monstrasti ut , etiam si velim , non possim dubitare . 
XX - Quod secundum mensuram peccati oporteat esse satisfractionem , nec homo eam per se facere possit . 
ANSELMUS : Hoc quoque non dubitabis , ut puto , quia secundum mensuram peccati oportet satisfactionem esse . 
BOSO : Aliter aliquatenus inordinatum maneret peccatum , quod esse non potest , si deus nihil relinquit inordinatum in regno suo . 
Sed hoc est praestitutum quia quamlibet parvum inconveniens impossibile est in deo . 
ANSELMUS : Dic ergo : quid solves deo pro peccato tuo ? 
BOSO : Paenitentiam , cor contritum et humiliatum ( Ps . 
, ) , abstinentias et multimodos labores corporis , et misericordiam dandi et dimittendi , et oboedientiam . 
ANSELMUS : Quid in omnibus his das deo ? 
BOSO : An non honoro deum , quando propter timorem eius et amorem in cordis contritione laetitiam temporalem abicio , in abstinentiis et laboribus delectationes et quietem huius vitae calco , in dando et dimittendo quae mea sunt largior , in oboedientia me ipsum illi subicio ? 
ANSELMUS : Cum reddis aliquid quod debes deo , etiam si non peccasti , non debes hoc computare pro debito quod debes pro peccato . 
Omnia autem ista debes deo quae dicis . 
Tantus namque debet esse in hac mortali vita amor , et - ad quod pertinet oratio - desiderium perveniendi ad id ad quod factus es , et dolor quia nondum ibi es , et timor ne non pervenias , ut nullam laetitiam sentire debeas , nisi de iis quae tibi aut auxilium aut spem dant perveniendi . 
Non enim mereris habere quod non , secundum quod est , amas , et desideras , et de quo , quia nondum habes et adhuc utrum habiturus sis an non in tanto es periculo , non doles . 
Ad quod etiam pertinet quietem et delectationes mundanas , quae animum ab illa vera quiete et delectatione revocant , fugere , nisi quantum ad intentionem illuc perveniendi cognoscis sufficere . 
Dationem vero ita considerare debes te facere ex debito , sicut intelligis quia quod das non a te habes , sed ab illo , cuius servus es tu et ille cui das . 
Et natura te docet , ut conservo tuo , id est homo homini , facias , quod tibi ab illo vis fieri ( cf . 
Mat . 
, ) ; et quia qui non vult dare quod habet , non debet accipere quod non habet . 
De dimissione vero breviter dico quia nullatenus pertinet ad te vindicta , sicut supra diximus ; quoniam nec tu tuus es , nec ille tuus aut suus qui tibi fecit iniuriam , sed unius domini servi facti ab illo de nihilo estis ; et si de conservo tuo te vindicas , iudicium quod proprium domini et iudicis omnium est , super illum superbe praesumis . 
In oboedientia vero quid das deo quod non debes , cui iubenti totum quod es et quod habes et quod potes debes ? 
BOSO : Nihil iam audeo in omnibus his dicere me dare deo quod non debeo . 
ANSELMUS : Quid ergo solves deo pro peccato tuo ? 
BOSO : Si me ipsum et quidquid possum , etiam quando non pecco , illi debeo ne peccem , nihil habeo quod pro peccato reddam . 
ANSELMUS : Quid ergo erit de te ? 
Quomodo poteris salvus esse ? 
BOSO : Si rationes tuas considero , non video quomodo . 
Si autem ad fidem meam recurro : in fide Christiana , quae per dilectionem operatur ( Gal . 
, ) , spero me posse salvari , et quia legimus : si iniustus conversus fuerit ab iniustitia et fecerit iustitiam ( Ez . 
, ) , omnes iniustitias eius tradi oblivioni ( cf . 
ib . 
, ; , ) . 
ANSELMUS : Hoc non dicitur nisi illis , qui aut expectaverunt Christum antequam veniret , aut credunt in eum postquam venit . 
Sed Christum et Christianam fidem quasi numquam fuisset posuimus , quando sola ratione , utrum adventus eius ad salvationem hominum esset necessarius , quaerere proposuimus . 
BOSO : Ita fecimus . 
ANSELMUS : Sola igitur ratione procedamus . 
BOSO : Quamvis me in angustias quasdam ducas , desidero tamen multum ut , sicut incepisti , progrediaris . 
XXI - Quanti ponderis sit peccatum . 
ANSELMUS : Ponamus omnia illa quae modo posuisti te pro peccato posse solvere , te non debere , et videamus utrum possint sufficere ad satisfactionem unius tam parvi peccati , sicuti est unus aspectus contra voluntatem dei . 
BOSO : Nisi quia audio te hoc ponere in quaestionem , putarem me hoc peccatum una sola compunctione delere . 
ANSELMUS : Nondum considerasti , quanti ponderis sit peccatum . 
BOSO : Nunc ostende mihi . 
ANSELMUS : Si videres te in conspectu dei , et aliquis tibi diceret : ; aspice illuc ; ; et deus econtra : ; nullatenus volo ut aspicias ; : quaere tu ipse in corde tuo quid sit in omnibus quae sunt , pro quo contra voluntatem dei deberes illum aspectum facere . 
BOSO : Nihil invenio propter quod hoc debeam , nisi forte sim in ea necessitate positus , ut sit necesse me aut hoc aut maius facere peccatum . 
ANSELMUS : Remove hanc necessitatem et de solo hoc peccato considera , si possis illud facere pro te ipso redimendo . 
BOSO : Aperte video quia non possum . 
ANSELMUS : Ne te diutius protraham : quid si necesse esset aut totum mundum et quidquid deus non est perire et in nihilum redigi , aut te facere tam parvam rem contra voluntatem dei ? 
BOSO : Cum considero actionem ipsam , levissimum quiddam video esse ; sed cum intueor quid sit contra voluntatem dei , gravissimum quiddam et nulli damno comparabile intelligo . 
Sed solemus aliquando facere contra voluntatem alicuius non reprehensibiliter , ut res eius serventur , quod postea illi placet contra cuius voluntatem facimus . 
ANSELMUS : Hoc fit homini qui aliquando non intelligit quid sibi sit utile , aut non potest quod perdit restaurare ; sed deus nullo indiget et omnia si perirent posset , sicut ea fecit , restituere . 
BOSO : Fateri me necesse est quia pro conservanda tota creatura nihil deberem facere contra voluntatem dei . 
ANSELMUS : Quid si plures essent mundi pleni creaturis , sicut iste est ? 
BOSO : Si infinito numero multiplicarentur et similiter mihi obtenderentur , id ipsam responderem . 
ANSELMUS : Nihil rectius potes . 
Sed considera etiam , si contingeret , ut contra voluntatem dei illum aspectum faceres , quid posses pro hoc peccato solvere . 
BOSO : Non habeo aliquid maius quam quod supra dixi . 
ANSELMUS : Sic greviter peccamus , quotienscumque scienter aliquid quamlibet parvum contra voluntatem dei facimus , quoniam semper sumus in conspectu eius , et semper ipse praecipit nobis ne peccemus . 
BOSO : Ut audio , nimis periculose vivimus . 
ANSELMUS : Patet quia secundam quantitatem peccati exigit deus satisfactionem . 
BOSO : Non possum negare . 
ANSELMUS : Non ergo satisfacis , si non reddis aliquit maius , quam sit id pro quo peccatum facere non debueras . 
BOSO : Et rationem video sic exigere , et omnino esse impossibile . 
ANSELMUS : Nec deus ullum obligatum aliquatenus debito peccati assumere potest ad beatitudinem , quia non debet . 
BOSO : Nimis est gravis haec sententia . 
XXII - Quam contumeliam fecit homo deo , cum se permisit vinci a diabolo , pro qua satisfacere non potest . 
ANSELMUS : Audi adhuc aliud , cur non minus sit difficile hominem reconciliari deo . 
BOSO : Nisi fides me consolaretur , hoc solum me cogeret desperare . 
ANSELMUS : Audi tamen . 
BOSO : Dic . 
ANSELMUS : Homo in paradiso sine peccato factus quasi positus est pro deo inter deum et diabolum , ut vinceret diabolum non consentiendo suadenti peccatum , ad excusationem et honorem dei et ad confusionem diaboli , cum ille infirmior in terra non peccaret eodem diabolo suadente , qui fortior peccavit in caelo nullo suadente . 
Et cum hoc facile posset efficere , nulla vi coactus sola se suasione sponte vinci permisit ad voluntatem diaboli et contra voluntatem et honorem dei . 
BOSO : Ad quid vis tendere ? 
ANSELMUS : Iudica tu ipse , si non est contra honorem dei , ut homo reconcilietur illi cum calumnia huius contumeliae deo irrogatae , nisi prius honoraverit deum vincendo diabolum , sicut illum inhonoravit victus a diabolo . 
Victoria vero talis debet esse , ut sicut fortis ac potestate immortalis consensit facile diabolo ut peccaret , unde iuste incurrit poenam mortalitatis , ita : infirmus et mortalis , qualem ipse se fecit , per mortis difficultatem vincat diabolum ut nullo modo peccet . 
Quod facere non potest , quamdiu ex vulnere primi peccati concipitur et nascitur in peccato ( cf . 
Ps . 
, ) . 
BOSO : Iterum dico quia et ratio probat quod dicis , et impossibile est . 
XXIII - Quid abstulit deo cum peccavit , quod reddere nequit . 
ANSELMUS : Adhuc accipe unum sine quo iuste non reconciliatur homo , nec minus impossibile . 
BOSO : Tot iam proposuisti nobis quae facere debemus , ut quidquid superaddas non me magis terrere possit . 
ANSELMUS : Audi tamen . 
BOSO : Audio . 
ANSELMUS : Quid abstulit homo deo , cum vinci se permisit a diabolo ? 
BOSO : Dic tu , ut incepisti , quia ego nescio quid super haec mala quae ostendisti potuit addere . 
ANSELMUS : Nonne abstulit deo , quidquid de humana natura facere proposuerat ? 
BOSO : Non potest negari . 
ANSELMUS : Intende in districtam iustitiam , et iudica secundum illam , utrum ad aequalitatem peccati homo satisfaciat deo , nisi id ipsam quod permittendo se vinci a diabolo deo abstulit , diabolum vincendo restituat ; ut quemadmodum per hoc quod victus est , rapuit diabolus quod dei erat et deus perdidit , ita per hoc quod vincat , perdat diabolus et deus recuperet . 
BOSO : Nec districtius nec iustius potest aliquid cogitari . 
ANSELMUS : Putasne summam iustitiam hanc iustitiam posse violare ? 
BOSO : Non audeo cogitare . 
ANSELMUS : Nullatenus ergo debet aut potest accipere homo a deo quod deus illi dare proposuit , si non reddit deo totum quod illi abstulit ; ut sicut per illum deus perdidit , ita per illum recuperet . 
Quod non aliter fieri valet nisi ut , quemadmodum per victum tota humana corrupta et quasi fermentata est peccato , cum quo nullum deus assumit ad perficiendam illam civitatem caelestem , ita per vincentem iustificentur a peccato tot homines quot illum numerum completuri erant , ad quem complendum factus est homo . 
Sed hoc facere nullatenus potest peccator homo , quia peccator peccatorem iustificare nequit . 
BOSO : Et nihil iustius et nihil impossibilius . 
Sed ex his omnibus videtur misericordia dei et spes hominis perire , quantum ad beatitudinem spectat , ad quam factus est homo . 
XXIV - Quod quamdiu non reddit deo quod debet , non possit esse beatus nec excusetur impotentia . 
ANSELMUS : Expecta adhuc parum . 
BOSO : Quid habes amplius ? 
ANSELMUS : Si homo dicitur iniustus , qui homini non reddit quod debet : multo magis iniustus est , qui deo quod debet non reddit . 
BOSO : Si potest et non reddit , vere iniustus est . 
Si vero non potest : quomodo iniustus est ? 
ANSELMUS : Forsitan si nulla est in illo causa impotentiae , aliquatenus excusari potest . 
Sed si in ipsa impotentia culpa est : sicut non levigat peccatum , ita non excusat non reddentem debitum . 
Nam si quis iniungat opus aliquod servo suo , et praecipiat illi ne se deiciat in foveam quam illi monstrat , unde nullatenus exire possit , et servus ille contemnens mandatum et monitionem domini sui sponte se in monstratam mittat foveam , ut nullatenus possit opus iniunctum efficere : putasne illi aliquatenus impotentiam istam ad excusationem valere , cur opus iniunctum non faciat ? 
BOSO : Nullo modo , sed potius ad augmentum culpae , quoniam ipse impotentiam illam sibi fecit . 
Dupliciter namque peccavit , quia et quod iussus est facere non fecit , et quod praeceptum est ne faceret fecit . 
ANSELMUS : Ita homo , qui se sponte obligavit illo debito quod solvere non potest , et sua culpa deiecit se in hanc impotentiam , ut nec illud possit solvere quod debebat ante peccatum , id est ne peccaret , nec hoc quod debet , quia peccavit , inexcusabilis est . 
Ipsa namque impotentia culpa est , quia non debet eam habere , immo debet eam non habere . 
Nam sicut culpa est non habere quod habere debet , ita culpa est habere quod debet non habere . 
Sicut igitur culpa est homini non habere potestatem illam , quam accepit ut posset cavere peccatum , sic culpa est illi habere impotentiam , qua nec iustitiam tenere et peccatum cavere , nec quod pro peccato debet reddere potest . 
Sponte namque fecit , unde perdidit illam potestatem et devenit in hanc impotentiam . 
Idem enim est non habere potestatem quam debet habere , et habere impotentiam quam debet non habere . 
Quapropter impotentia reddendi deo quod debet , quae facit ut non reddat , non excusat hominem , si non reddit ; quoniam effectum peccati non excusat peccatum quod facit . 
BOSO : Et grave nimis est , et ita esse necesse est . 
ANSELMUS : Iniustus ergo est homo , qui non reddit deo quod debet . 
BOSO : Nimis est verum . 
Nam iniustus est , quia non reddit , et iniustus est , quia reddere nequit . 
ANSELMUS : Nullus autem iniustus admittetur ad beatitudinem , quoniam quemadmodum beatitudo est sufficientia in qua nulla est indigentia , sic nulli convenit , nisi in quo ita pura est iustitia , ut nulla in eo sit iniustitia . 
BOSO : Non audeo aliter credere . 
ANSELMUS : Qui ergo non solvit deo quod debet , non poterit esse beatus . 
BOSO : Nec hoc consequi negare possum . 
ANSELMUS : Quod si vis dicere : misericors deus dimittit supplicanti quod debet , idcirco quia reddere nequit : non potest dici dimittere , nisi aut hoc quod homo sponte reddere debet nec potest , id est quod recompensari possit peccato , quod fieri non deberet pro conservatione omnis rei quae deus non est ; aut hoc quod puniendo ablaturus erat invito , sicut supra dixi , id est beatitudinem . 
Sed si dimittit quod sponte reddere debet homo , ideo quia reddere non potest , quid est aliud quam : dimittit deus quod habere non potest ? 
Sed derisio est , ut talis misericordia deo attribuatur . 
At si dimittit quod invito erat ablaturus , propter impotentiam reddendi quod sponte reddere debet : relaxat deus poenam et facit beatum hominem propter peccatum , quia habet quod debet non habere . 
Nam ipsam impotentiam debet non habere , et idcirco , quamdiu illam habet sine satisfactione , peccatum est illi . 
Verum huiusmodi misericordia dei nimis est contraria iustitiae illius , quae non nisi poenam permittit reddi propter peccatum . 
Quapropter quemadmodum deum sibi esse contrarium , ita hoc modo illum esse misericordem impossibile est . 
BOSO : Aliam misericordiam dei video esse quaerendam quam istam . 
ANSELMUS : Verum esto : dimittit deus ei , qui non solvit quod debet , idcirco , quoniam non potest . 
BOSO : Ita vellem . 
ANSELMUS : At quamdiu non reddet , aut volet reddere aut non volet . 
Sed si volet quod non poterit , indigens erit . 
Si vero non volet , iniustus erit . 
BOSO : Hoc nihil clarius . 
ANSELMUS : Sive autem indigens sive iniustus sit , beatus non erit . 
BOSO : Et hoc apertum . 
ANSELMUS : Quamdiu ergo non reddet , beatus esse non poterit . 
BOSO : Si rationem sequitur deus iustitiae , non est qua evadat miser homuncio , et misericordia dei perire videtur . 
ANSELMUS : Rationem postulasti , rationem accipe . 
Misericordem deum esse non nego qui homines et iumenta salvat , quemadmodum multiplicavit misericordiam suam ( Ps . 
, s . 
) . 
Nos autem loquimur de illa ultima misericordia , qua post hanc vitam beatum facit hominem . 
Hanc beatitudinem nulli dari debere nisi illi , cui penitus dimissa sunt peccata , nec hanc dimissionem fieri nisi debito reddito , quod debetur pro peccato secundum magnitudinem peccati , supra positis rationibus puto me sufficienter ostendisse . 
Quibus si quid tibi videtur posse rationibus obici , dicere debes . 
BOSO : Ego utique nullam tuarum rationum aliquatenus infirmari posse video . 
ANSELMUS : Neque ego , si bene considerentur , existimo . 
Verumtamen , si vel una de omnibus quas posui inexpugnabili veritate roboratur , sufficere debet . 
Sive namque uno sive pluribus argumentis veritas inexpugnabiliter monstretur , aequaliter ab omni dubitatione defenditur . 
BOSO : Ecce ita est . 
XXV - Quod ex necessitate per Christum salvetur homo . 
Quomodo ergo salvus erit homo , si ipse nec solvit quod debet , nec salvari , si non solvit , debet ? 
Aut qua fronte asseremus deum in misericordia divitem ( cf . 
Eph . 
, ) supra intellectum humanum , hanc misericordiam facere non posse ? 
ANSELMUS : Hoc debes ab illis nunc exigere , qui Christum non esse credunt necessarium ad illam salutem hominis , quorum vice loqueris , ut dicant qualiter homo salvari possit sine Christo . 
Quod si non possunt ullo modo , desinant nos irridere , et accedant et iungant se nobis , qui non dubitamus hominem per Christum posse salvari , aut desperent hoc ullo modo fieri posse . 
Quod si horrent , credant nobiscum in Christum , ut possint salvari . 
BOSO : A te quaeram , sicut incepi , ut ostendas mihi qua ratione salvetur homo per Christum . 
ANSELMUS : Nonne sufficienter probatur per Christum hominem posse salvari , cum etiam infideles non negent hominem ullo modo fieri posse beatum , et satis ostensum sit quia , si ponimus Christum non esse , nullo modo potest inveniri salus hominis ? 
Aut enim per Christum , aut alio aliquo , aut nullo modo poterit homo salvus esse . 
Quapropter si falsum est quia nullo aut alio aliquo modo potest hoc esse , necesse est fieri per Christum . 
BOSO : Si quis videns rationem , quia alio modo non potest esse , et non intelligens qua ratione per Christum esse valeat , asserere velit quia nec per Christum nec ullo modo queat hoc esse : quid huic respondebimus ? 
ANSELMUS : Quid respondendum est illi , qui idcirco astruit esse impossibile quod necesse est esse , quia nescit quomodo sit ? 
BOSO : Qula insipiens est . 
ANSELMUS : Ergo contemnendem est quod dicit . 
BOSO : Verum est . 
Sed hoc ipsum est illi ostendendum , qua ratione sit quod putat impossibile . 
ANSELMUS : An non intelligis ex iis quae supra diximus , quia necesse est aliquos homines ad beatitudinem pervenire ? 
Nam si deo inconveniens est hominem cum aliqua macula perducere ad hoc , ad quod illum sine omni macula fecit , ne aut boni incepti paenitere aut propositum implere non posse videatur : multo magis propter eandem inconvenientiam impossibile est nullum hominem ad hoc provehi ad quod factus est . 
Quapropter aut extra fidem Christianam invenienda est peccati satisfactio , qualem supra esse debere ostendimus - quod ratio nulla potest ostendere - , aut indubitanter in illa esse credenda est . 
Quod enim necessaria ratione veraciter esse colligitur , id in nullam deduci debet dubitationem , etiam si ratio quomodo sit non percipitur . 
BOSO : Verum est quod dicis . 
ANSELMUS : Quid ergo quaeris amplius ? 
BOSO : Non ad hoc veni ut auferas mihi fidei dubitationem , sed ut ostendas mihi certitudinis meae rationem . 
Quapropter sicut me rationabiliter deduxisti ad hoc , ut videam peccatorem hominem hoc debere deo pro peccato quod et reddere nequit , et nisi reddiderit salvari non valet : ita me volo perducas illuc , ut rationabili necessitate intelligam esse oportere omnia illa , quae nobis fides catholica de Christo credere praecipit , si salvari volumus ; et quomodo valeant ad salutem hominis ; et qualiter deus misericordia salvet hominem , cum peccatum non dimittat illi , nisi reddiderit quod propter illud debet . 
Et ut certiores sint argumentationes tuae , sic a longe incipe , ut eas super firmum fundamentum constituas . 
ANSELMUS : Adiuvet me nunc deus , quia tu nullatenus mihi parcis nec consideras imbecillitatem scientiae meae , cui tam magnum opus iniungis . 
Tentabo tamen , quandoquidem incepi , non in me sed in deo confidens , et faciam quod ipso adiuvante potero . 
Sed ne fastidium haec volenti legere nimis longa continuatione generetur , a dictis dicenda alio exordio distinguamus . 
LIBER SECUNDUS . 
I - Hominem factum esse iustum ut beatus esset . 
ANSELMUS : Rationalem naturam a deo factam esse iustam , ut illo fruendo beata esset , dubitari non debet . 
Ideo namque rationalis est , ut discernat inter iustum et iniustum , et inter bonum et malum , et inter magis bonum et minus bonum . 
Alioquin frustra facta esset rationalis . 
Sed deus non fecit eam rationalem frustra . 
Quare ad hoc eam factam esse rationalem dubium non est . 
Simili ratione probatur quia ad hoc accepit potestatem discernendi , ut odisset et vitaret malum , ac amaret et eligeret bonum , atque magis bonum magis amaret et eligeret . 
Aliter namque frustra illi deus dedisset potestatem istam discernendi , quia in vanum discerneret , si secundum discretionem non amaret et vitaret . 
Sed non convenit ut deus tantam potestatem frustra dederit . 
Ad hoc itaque factam esse rationalem naturam certum est , ut summum bonum super omnia amaret et eligeret , non propter aliud , sed propter ipsum . 
Si enim propter aliud , non ipsum sed aliud amat . 
At hoc nisi iusta facere nequit . 
Ut igitur frustra non sit rationalis , simul ad hoc rationalis et iusta facta est . 
Quod si ad summum bonum eligendum et amandum iusta facta est , aut talis ad hoc facta est , ut aliquando assequeretur quod amaret et eligeret , aut non . 
Sed si ad hoc iusta non est facta , ut quod sic amat et eligit assequatur , frustra facta est talis , ut sic illud amet et eligat , nec ulla erit ratio cur illud assequi debeat aliquando . 
Quamdiu ergo amando et eligendo summum bonum iusta faciet , ad quod facta est , misera erit , quia indigens erit contra voluntatem , non habendo quod desiderat ; quod nimis absurdum est . 
Quapropter rationalis natura iusta facta est , ut summo bono , id est deo , fruendo beata esset . 
Homo ergo qui rationalis natura est , factus est iustus ad hoc , ut deo fruendo beatus esset . 
II - Quod non moreretur , si non peccasset . 
Quod autem talis factus sit , ut necessitate non moreretur , hinc facile probatur quia , ut iam diximus , sapientiae et iustitiae dei repugnat , ut cogeret mortem pati sine culpa , quem iustum ad aeternam fecit beatitudinem . 
Sequitur ergo quia , si numquam peccasset , numquam moreretur . 
III - Unde aperte quandoque futura resurrectio mortuorum probatur . 
Quippe si homo perfecte restaurandus est , talis debet restitui , qualis futurus erat , si non peccasset . 
BOSO : Aliter esse non potest . 
ANSELMUS : Quemadmodum igitur , si non peccasset homo , cum eodem quod gerebat corpore in incorruptibilitatem transmutandus erat , ita oportet , ut cum restaurabitur , cum suo in quo vivit in hac vita corpore restauretur . 
BOSO : Quid respondabimus , si quis dicat quia hoc fieri oportet de illis in quibus humanum genus restaurabitur , de reprobis vero non est necesse ? 
ANSELMUS : Nihil iustius aut convenientius intelligitur quam ut , sicut homo , si perseverasset in iustitia , totus , id est anima et corpore , aeterne beatus esset , ita si perseverat in iniustitia , totus similiter aeterne miser sit . 
BOSO : Breviter mihi de his satisfecisti . 
IV - Quod de humana natura perficiet deus quod incepit . 
ANSELMUS : Ex his est facile cognoscere quoniam aut hoc de humana perficiet deus natura quod incepit , aut in vanum fecit tam sublimem naturam ad tantum bonum . 
At si nihil pretiosius cognoscitur deus fecisse quam rationalem naturam ad gaudendum de se , valde alienum est ab eo , ut ullam rationalem naturam penitus perire sinat . 
BOSO : Non potest aliter putare cor rationale . 
ANSELMUS : Necesse est ergo , ut de humana natura quod incepit perficiat . 
Hoc autem fieri , sicut diximus , nequit , nisi per integram peccati satisfactionem , quam nullus peccator facere potest . 
BOSO : Intelligo iam necesse esse , ut deus faciat quod incepit , ne aliter quam deceat videatur a suo incepto deficere . 
V - Quod quemvis hoc necesse sit fieri , tamen non hoc faciet cogente necessitate ; et quod sit necessitas quae aufert gratiam aut minuit , et sit necessitas quae auget . 
Sed si ita est , videtur quasi cogi deus necessitate vitandi indecentiam , ut salutem procuret humanam . 
Quomodo ergo negari poterit plus hoc propter se facere quam propter nos ? 
Aut si ita est : quam gratiam illi debemus pro eo quod facit propter se ? 
Quomodo etiam imputabimus nostram salutem eius gratiae , si nos salvat necessitate ? 
ANSELMUS : Est necessitas quae benefacienti gratiam aufert aut minuit , et est necessitas qua maior beneficio gratia debetur . 
Cum enim aliquis ea necessitate cui subiacet , invitus bene facit , aut nulla aut minor illi gratia debetur . 
Cum vero ipse sponte se necessitati benefaciendi subdit nec invitus eam sustinet , tunc utique maiorem beneficii gratiam meretur . 
Non enim haec est dicenda necessitas , sed gratia , quia nullo cogente illam suscepit aut servat , sed gratis . 
Nam si quod hodie sponte promittis cras te daturum , eadem cras voluntate das , quamvis necesse sit te cras reddere promissum , si potes , aut mentiri : non tamen minus tibi debet ille pro impenso beneficio cui das , quam si non promisisses , quoniam te debitorem ante tempus dationis illi facere non es cunctatus . 
Tale est , cum quis sanctae conversationis sponte vovet propositum . 
Quamvis namque servare illud ex necessitate post votum debeat , ne apostatae damnationem incurrat , et licet cogi possit servare , si nolit : si tamen non invitus servat quod vovit , non minus sed magis gratus est deo , quam si non vovisset ; quoniam non solum communem vitam , sed etiam eius licentiam sibi propter deum abnegavit , nec sancte vivere dicendus est necessitate , sed eadem qua vovit libertate . 
Quare multo magis , si deus facit bonum homini quod incepit , licet non deceat cum a bono incepto deficere , totum gratiae debemus imputare , quia hoc propter nos , non propter se nullius egens incepit . 
Non enim illum latuit quid homo facturus erat , cum illum fecit , et tamen bonitate sua illum creando sponte se ut perficeret inceptum bonum quasi obligavit . 
Denique deus nihil facit necessitate , quia nullo modo cogitur aut prohibetur facere aliquid ; et cum dicimus deum aliquid facere quasi necessitate vitandi inhonestatem , quam utique non timet , potius intelligendam est quia hoc facit necessitate servandae honestatis . 
Quae scilicet necessitas non est aliud quam immutabilitas honestatis eius , quam a se ipso et non ab alio habet , et idcirco improprie dicitur necessitas . 
Dicamus tamen quia necesse est , ut bonitas dei propter immutabilitatem suam perficiat de homine quod incepit , quamvis totum sit gratia bonum quod facit . 
BOSO : Concedo . 
VI - Quod satisfactionem per quam salvatur homo , non possit facere nisi deus - homo . 
ANSELMUS : Hoc autem fieri nequit , nisi sit qui solvat deo pro peccato hominis aliquid maius quam omne quod praeter deum est . 
BOSO : Ita constat . 
ANSELMUS : Illum quoque qui de suo poterit deo dare aliquid , quod superet omne quod sub deo est , maiorem esse necesse est quam omne quod non est deus . 
BOSO : Nequeo negare . 
ANSELMUS : Nihil autem est supra omne quod deus non est , nisi deus . 
BOSO : Verum est . 
ANSELMUS : Non ergo potest hanc satisfactionem facere nisi deus . 
BOSO : Sic sequitur . 
ANSELMUS : Sed nec facere illam debet nisi homo . 
Alioquin non satisfacit homo . 
BOSO : Non videtur aliquid iustius . 
ANSELMUS : Si ergo , sicut constat , necesse est ut de hominibus perficiatur illa superna civitas , nec hoc esse valet , nisi fiat praedicta satisfactio , quam nec potest facere nisi deus nec debet nisi homo : necesse est ut eam faciat deus - homo . 
BOSO : Benedictus deus ( Ps . 
, ; et passim ) , iam magnum quiddam invenimus de hoc quod quaerimus . 
Prosequere igitur , ut incepisti . 
Spero enim quia deus nos adiuvabit . 
VII - Quod necesse sit eundem ipsum esse perfectum deum et perfectum hominem ANSELMUS : Investigandum nunc est quomodo esse possit deus - homo . 
Divina enim natura et humana non possunt in invicem mutari , ut divina fiat humana aut humana divina ; nec ita misceri ut quaedam tertia sit ex duabus , quae nec divina sit omnino nec humana . 
Denique si fieri posset ut altera in alteram converteretur , aut esset tantum deus et non homo , aut solum homo et non deus . 
Aut si misceretur ita , ut fieret ex duabus corruptis quaedam tertia - quemadmodum de duobus individuis animalibus diversarum specierum masculo et femina nascitur tertium , quod nec patris integram nec matris servat naturam , sed ex utraque tertiam mixtam - : nec homo esset nec deus . 
Non igitur potest fieri homo - deus quem quaerimus , ex divina et humana natura , aut conversione alterius in alteram , aut corruptiva commixtione utriusque in tertiam , quia haec fieri nequeunt ; aut si fieri valerent , nihil ad hoc quod quaerimus valerent . 
Si autem ita quolibet modo coniungi dicuntur hae duae naturae integrae , ut tamen alius sit homo , alius deus , et non idem sit deus qui et homo : impossibile est , ut ambo faciant quod fieri necesse est . 
Nam deus non faciet , quia non debebit ; et homo non faciet , quia non poterit . 
Ut ergo hoc faciat deus - homo , necesse est eundem ipsum esse perfectum deum et perfectum hominem , qui hanc satisfactionem facturus est ; quoniam eam facere nec potest nisi verus deus , nec debet nisi verus homo . 
Quoniam ergo servata integritate utriusque naturae necesse est inveniri deum - hominem , non minus est necesse has duas naturas integras conveniri in unam personam - quemadmodum corpus et anima rationalis conveniunt in unum hominem - , quoniam aliter fieri nequit , ut idem ipse sit perfectus deus et perfectus homo . 
BOSO : Totum mihi placet quod dicis . 
VIII - Quod ex genere Adae et de virgine femina deum oporteat assumere hominem . 
ANSELMUS : Restat nunc quaerere unde et quomodo assumet deus humanam naturam . 
Aut enim assumet eam de Adam , aut faciet novum hominem , quemadmodum fecit Adam de nullo alio homine . 
Sed si novum hominem facit non ex Adae genere , non pertinebit ad genus humanum quod natum est de Adam . 
Quare non debebit satisfacere pro eo , quia non erit de illo . 
Sicut enim rectum est , ut pro culpa hominis homo satisfaciat , ita necesse est , ut satisfaciens idem sit qui peccator aut eiusdem generis . 
Aliter namque nec Adam nec genus eius satisfaciet pro se . 
Ergo sicut de Adam et Eva peccatum in omnes homines propagatum est , ita nullus nisi vel ipsi vel qui de illis nascitur , pro peccato hominum satisfacere debet . 
Quoniam ergo illi nequeunt , necesse est , ut de illis sit qui hoc faciet . 
Amplius . 
Sicut Adam et totum genus eius per se stetisset sine sustentatione alterius creaturae , si non peccasset , ita oportet ut , si idem genus resurgit post casum , per se resurgat et relevetur . 
Nam per quemcumque in statum suum restituatur : per illum utique stabit , per quem statum suum recuperabit . 
Deus etiam quando humanam naturam primitus fecit in solo Adam , nec feminam , ut de utroque sexu multiplicarentur homines , facere voluit nisi de ipso , aperte monstravit se non nisi de Adam voluisse facere , quod de natura humana facturus erat . 
Quapropter si genus Adae per aliquem relevatur hominem qui non sit de eodem genere : non in illam dignitatem , quam habiturum erat , si non peccasset Adam , et ideo non integre restaurabitur et dei propositum deficere videbitur ; quae duo inconvenientia sunt . 
Ergo necesse est ut de Adam assumatur homo , per quem restaurandum est genus Adae . 
BOSO : Si rationem sequimur , sicut proposuimus , hoc inevitabiliter oportet esse . 
ANSELMUS : Investigemus nunc utrum assumenda sit a deo natura hominis de patre et matre , sicut alii sunt homines , aut de viro sine femina , aut de femina sine viro . 
Nam quocumque modo ex his tribus modis sit : de Adam et de Eva erit , de quibus est omnis homo utriusque sexus ; nec aliquis modus ex tribus istis facilior est deo quam alii , ut eo modo potius debeat assumi . 
BOSO : procedis . 
ANSELMUS : Verum non est opus multo labore , ut ostendatur quia mundius et honestius procreabitur homo ille de solo viro vel femina , quam de commixtione utriusque , sicut omnes alii filii hominum . 
BOSO : Sufficit . 
ANSELMUS : Aut ergo de solo viro aut de sola femina assumendus est . 
BOSO : Aliunde non potest . 
ANSELMUS : Quattuor modis potest deus hominem facere . 
Videlicet aut de viro et femina , sicut assiduus monstrat usus ; aut nec de viro nec de femina , sicut creavit Adam ; aut de viro sine femina , sicut fecit Evam ; aut de femina sine viro , quod nondum fecit . 
Ut igitur hunc quoque modum probet suae subiacere potestati et ad hoc ipsum opus dilatum esse , nil convenientius , quam ut de femina sine viro assumat illum hominem quem quaerimus . 
Utrum autem de virgine aut de non - virgine dignius hoc fiat , non est opus disputare , sed sine omni dubitatione asserendum est quia de virgine deum - hominem nasci oportet . 
BOSO : Secundum placitum cordis mei loqueris . 
. 
ANSELMUS : Estne hoc solidum quod diximus , aut vanum aliquid sicut nubes , quod dixisti nobis infideles obicere ? 
BOSO : Nihil solidius . 
ANSELMUS : Pinge igitur non super fictam vanitatem , sed super solidam veritatem , et dic quia valde convenit ut , quemadmodum hominis peccatum et causa nostrae damnationis principium sumpsit a femina , ita medicina peccati et causa nostrae salvationis nascatur de femina . 
Ac ne mulieres desperent se pertinere ad sortem beatorum , quoniam de femina tantum malum processit , oportet ut ad reformandam spem earum de muliere tantum bonum procedat . 
Pinge et hoc : Si virgo erat quae causa fuit humano generi totius mali , multo magis decet , ut virgo sit quae causa erit totius boni . 
Hoc quoque pinge : Si mulier quam fecit deus de viro sine femina , facta est de virgine , convenit valde ut vir quoque , qui fiet de femina sine viro , fiat de virgine . 
Sed de picturis quae pingi possunt super hoc , quia deus - homo de virgine - muliere nasci debet , ista nunc sufficiant . 
BOSO : Valde pulchrae et rationabiles sunt istae picturae . 
IX - Quod necesse sit verbum solum et hominem in unam convenire personam . 
ANSELMUS : Nunc quoque quaerendum est in qua persona deus , qui est tres personae , hominem assumat . 
Plures enim personae nequeunt unum eundemque hominem assumere in unitatem personae . 
Quare in una tantum persona hoc fieri necesse est . 
Sed de hac unitate personae dei et hominis , et in qua persona dei hoc magis fieri oporteat , in epistola De incarnatione verbi ad domnum papam Urbanum directa , quantum ad praesentem investigationem sufficere puto , locutus sum . 
BOSO : Breviter tamen hic tange , cur potius filii persona debeat incarnari , quam patris aut spiritus sancti . 
ANSELMUS : Si quaelibet alia persona incarnetur , erunt duo filii in trinitate , filius scilicet dei , qui et ante incarnationem filius est , et ille qui per incarnationem filius erit virginis ; et erit in personis , quae semper aequales esse debent , inaequalitas secundum dignitatem nativitatum . 
Digniorem namque nativitatem habebit natus ex deo quam natus ex virgine . 
Item si pater fuerit incarnatus , erunt duo nepotes in trinitate , quia pater erit nepos parentum virginis per hominem assumptum ; et verbum , cum nihil habeat de homine , nepos tamen erit virginis , quia filii eius erit filius . 
Quae omnia inconvenientia sunt , nec in incarnatione verbi contingunt . 
Est et aliud cur magis conveniat incarnari filio quam aliis personis : quia convenientius sonat filium supplicare patri quam aliam personam alii . 
Item . 
Homo pro quo erat oraturus , et diabolus quem erat expugnaturus , ambo falsam similitudinem dei per propriam voluntatem praesumpserant . 
Unde quasi specialius adversus personam filii peccaverant , qui vera patris similitudo ( cf . 
Cor . 
, ; Col . 
, ) creditur . 
Illi itaque cui specia ius fit iniuria , convenientius attribuitur culpae vindicta aut indulgentia . 
Quapropter cum nos ratio inevitabilis perduxerit ad hoc , ut necesse sit divinam et humanam naturam in unam convenire personam , nec hoc fieri possit in pluribus personis dei , et hoc convenientius fieri pateat in persona verbi quam in aliis : necesse est verbum deum et hominem in unam convenire personam . 
BOSO : Sic est via qua me ducis , undique munita ratione , ut neque ad dexteram neque ad sinistram videam ab illa me posse declinare . 
ANSELMUS : Non ego te duco , sed ille de quo loquimur , sine quo nihil possumus , nos ducit ubicumque viam veritatis tenemus . 
X - Quod idem homo non ex debito moriatur ; et quomodo possit vel non possit peccare ; et cur ille vel angelus de sua iustitia laudandus sit , cum peccare non possint . 
Utrum autem ille homo moriturus sit ex debito , sicut omnes alii homines ex debito moriuntur , nunc investigare debemus . 
Sed si Adam moriturus non erat , si non pecasset : multo magis iste mortem pati non debebit , in quo peccatum esse non poterit , quia deus erit . 
BOSO : In hoc volo te aliquantum morari . 
Sive enim dicatur posse sive non posse peccare , in utroque mihi non parva nascitur quaestio . 
Nam si peccare non posse dicitur , difficile credi debere videtur . 
Ut enim aliquantulum loquar non quasi de illo qui numquam fuerit , sicut hactenus fecimus , sed velut de eo quem et cuius facta novimus : quis neget illum multa potuisse facere quae peccata dicimus ? 
Quippe - ut alia taceam - quomodo dicemus eum non potuisse mentiri , quod semper peccatum est ? 
Cum enim dicat Iudaeis de patre : si dixero quia non scio eum , ero similis vobis mendax ( Io . 
, ) , et inter haec verba dicat : non scio eum : quis eum dicet easdem tres nequivisse proferre dictiones sine aliis verbis , ut sic diceret : non scio eum ? 
Quod si faceret , ut ipse ait , esset mendax , quod est esse peccatorem . 
Quare quoniam hoc potuit , peccare potuit . 
ANSELMUS : Et hoc dicere potuit , et peccare non potuit . 
BOSO : Hoc ostende . 
ANSELMUS : Omnis potestas sequitur voluntatem . 
Cum enim dico quia possum loqui vel ambulare , subauditur : si volo . 
Si enim non subintelligitur voluntas , non est potestas sed necessitas . 
Nam cum dico quia nolens possum trahi aut vinci , non est haec mea potestas , sed necessitas et potestas alterius . 
Quippe non est aliud : possum trahi vel vinci , quam : alius me trahere vel vincere potest . 
Possumus itaque dicare de Christo quia potuit mentiri , si subauditur : si vellet . 
Et quoniam mentiri non potuit nolens nec potuit velle mentiri , non minus dici potest nequivisse mentiri . 
Sic itaque potuit et non potuit mentiri . 
BOSO : Nunc redeamus ad investigandum de illo quasi nondum sit , sicut incepimus . 
Dico igitur : Si peccare non poterit , quia , sicut dicis , non poterit velle , ex necessitate servabit iustitiam . 
Quare non ex libertate arbitrii iustus erit . 
Quae igitur gratia illi pro iustitia sua debebitur ? 
Solemus namque dicere deum idcirco fecisse angelum et hominem tales qui peccare possent , quatenus , cum possent deserere iustitiam et ex libertate servarent arbitrii , gratiam et laudem mererentur , quae illis , si ex necessitate iusti essent , non deberentur . 
ANSELMUS : Nonne angeli qui modo peccare nequeunt laudandi sunt ? 
BOSO : Sunt utique , quia hoc quod modo non possunt , meruerunt per hoc quod potuerunt et noluerunt . 
ANSELMUS : Quid dicis de deo qui peccare non potest nec hoc meruit per potestatem peccandi qua non peccavit : nonne laudandus est pro iustitia sua ? 
BOSO : Hic volo ut respondeas pro me . 
Nam si dico eum non esse laudandum , scio me mentiri ; si autem dico laudandum , timeo infirmare rationem quam dixi de angelis . 
ANSELMUS : Angeli non sunt laudandi de iustitia sua , quia peccare potuerunt , sed quia per hoc quodam modo a se habent quod peccare nequeunt ; in quo aliquatenus similes sunt deo , qui a se habet quidquid habet . 
Dicitur enim dare aliquid , qui non aufert quando potest ; et facere esse aliquid , qui cum possit id ipsum facere non esse , non facit . 
Sic itaque cum angelus potuit auferre sibi iustitiam et non abstulit , et facere se non esse iustum et non fecit , recte asseritur ipse sibi dedisse iustitiam , et se ipsum iustum fecisse . 
Hoc igitur modo habet a se iustitiam , quia creatura eam aliter a se habere nequit ; et idcirco laudandus est de sua iustitia , nec necessitate sed libertate iustus est , quia improprie dicitur necessitas , ubi nec coactio ulla est nec prohibitio . 
Quapropter quoniam deus perfecte habet a se quidquid habet , ille maxime laudandus est de bonis quae habet et servat , non ulla necessitate , sed , sicut supra dixi , propria et aeterna immutabilitate . 
Sic ergo homo ille qui idem ipse deus erit , quoniam omne bonum quod ipse habebit , a se habebit , non necessitate sed libertate , et a se ipso iustus et idcirco laudandus erit . 
Quamvis enim natura humana a divina habeat quod habebit , idem tamen ipse a se ipso , quoniam duae naturae una persona erunt , habebit . 
BOSO : Satisfecisti mihi ex hoc , et aperte video quia et peccare non poterit , et tamen laudandus erit de iustitia sua . 
Sed nunc quaerendum existimo , cum deus talem possit facere hominem , cur non tales fecit angelos et duos primos homines , ut similiter et peccare non possent et de iustitia sua laudandi essent . 
ANSELMUS : Intelligis quid dicas ? 
BOSO : Videor mihi intelligere , et idcirco quaero cur eos tales non fecit . 
ANSELMUS : Quoniam nec debuit nec potuit fieri , ut unusquisque illorum esset idem ipse qui deus , sicut de homine isto dicimus . 
Et si quaeris cur non vel de tot quot sunt personae dei , vel saltem de uno hoc fecit , respondeo quia ratio tunc fieri nullatenus hoc exigebat , sed omnino , quia deus nihil sine ratione facit , prohibebat . 
BOSO : Erubesco quia hoc quaesivi ; dic quae dicturus eras . 
ANSELMUS : Dicamus igitur quia mori non debebit , quoniam non erit peccator . 
BOSO : Concedere me oportet . 
XI - Quod moriatur ex sua potestate ; et quod mortalis non pertineat ad puram hominis naturam . 
ANSELMUS : Nunc autem restat indagare utrum possit mori secundum humanam naturam ; nam secundum divinam semper incorruptibilis erit . 
BOSO : De hoc cur dubitare debemus , cum ipse verus homo futurus sit et omnis homo naturaliter mortalis sit ? 
ANSELMUS : Non puto mortalitatem ad puram , sed ad corruptam hominis naturam pertinere . 
Quippe si numquam peccasset homo et immortalitas ipsius immutabiliter firmata esset , non tamen minus homo esset verus ; et quando mortales in incorruptibilitatem resurgent , non minus erunt veri homines . 
Nam si pertineret ad veritatem humanae naturae mortalitas , nequaquam posset homo esse , qui esset immortalis . 
Non ergo pertinet ad sinceritatem humanae naturae corruptibilitas sive incorruptibilitas , quoniam neutra facit aut destruit hominem , sed altera valet ad eius miseriam , altera ad beatitudinem . 
Sed quoniam nullus est homo qui non moriatur , idcirco mortale ponitur in hominis definitione a philosophis , qui non crediderunt totum hominem aliquando potuisse aut posse esse immortalem . 
Quare non sufficit ad monstrandum illum hominem debere mortalem esse hoc , quia verus homo erit . 
BOSO : Quaere tu ergo aliam rationem , quia ego illam nescio , si tu nescis , qua ille probetur posse mori . 
ANSELMUS : Dubium non est quia sicut deus erit , ita omnipotens erit . 
BOSO : Verum est . 
ANSELMUS : Si ergo volet , poterit animam suam ponere et iterum sumere . 
( cf . 
Io . 
, s . 
) BOSO : Si hoc non potest , non videtur quod sit omnipotens . 
ANSELMUS : Poterit igitur numquam mori si volet , et poterit mori et resurgere . 
Sive autem animam suam ponat nullo alio faciente , sive alius hoc faciat , ut eam ponat ipso permittente , quantum ad potestatem nihil differt . 
BOSO : Non est dubium . 
ANSELMUS : Si igitur voluerit permittere , poterit occidi ; et si noluerit , non poterit . 
BOSO : Ad hoc nos indeclinabiliter perducit ratio . 
ANSELMUS : Ratio quoque nos docuit quia oportet eum maius aliquid habere , quam quidquid sub deo est , quod sponte det et non ex debito deo . 
BOSO : Ita est . 
ANSELMUS : Hoe autem nec sub illo nec extra illum inveniri potest . 
BOSO : Verum est . 
ANSELMUS : In ipso igitur inveniendum est . 
BOSO : Sic sequitur . 
ANSELMUS : Aut igitur se ipsem aut aliquid de se dabit . 
BOSO : Non possum aliter intelligere . 
ANSELMUS : Quaerendum nunc est cuiusmodi esse debebit haec datio . 
Dare namque se non poterit deo aut aliquid de se , quasi non habenti ut suus sit , quoniam omnis creatura dei est . 
BOSO : Sic est . 
ANSELMUS : Sic ergo intelligenda est haec datio , quia aliquo modo ponet se ad honorem dei aut aliquid de se , quomodo debitor non erit . 
BOSO : Ita sequitur ex supra dictis . 
ANSELMUS : Si dicimus quia dabit se ipsum ad oboediendum deo , ut perseveranter servando iustitiam subdat se voluntati eius , non erit hoc dare quod deus ab illo non exigat ex debito . 
Omnis enim rationalis creatura debet hanc oboedientiam deo . 
BOSO : Hoc negari nequit . 
ANSELMUS : Alio itaque modo oportet , ut det se ipsum deo aut aliquid de se . 
BOSO : Ad hoc nos impellit ratio . 
ANSELMUS : Videamus si forte hoc sit dare vitam suam , sive ponere animam suam , sive tradere se ipsem morti ad honorem dei . 
Hoc enim ex debito non exiget deus ab illo ; quoniam namque non erit peccatum in illo , non debebit mori , sicut diximus . 
BOSO : Aliter nequeo intelligere . 
ANSELMUS : Consideremus adhuc utrum conveniat . 
BOSO : Dic tu , et ego libenter audiam . 
ANSELMUS : Si homo per suavitatem peccavit : an non convenit ut per asperitatem satisfaciat ? 
Et si tam facile victus est a diabolo ut deum peccando exhonoraret , ut facilius non posset : nonne iustum est ut homo satisfaciens pro peccato tanta difficultate vincat diabolum ad honorem dei , ut maiori non possit ? 
An non est dignum quatenus , qui se sic abstulit deo peccando , ut se plus auferre non posset , sic se det deo satisfaciendo , ut magis se non possit dare ? 
BOSO : Non est aliquid rationabilius . 
ANSELMUS : Nihil autem asperius aut difficilius potest homo ad honorem dei sponte et non ex debito pati quam mortem , et nullatenus se ipsum potest homo dare magis deo , quam cum se morti tradit ad honorem illius . 
BOSO : Vera sunt omnia haec . 
ANSELMUS : Talem igitur oportet eum esse qui pro peccato hominis satisfacere volet , ut mori possit si velit . 
BOSO : Video plane illum hominem quem quaerimus , talem esse oportere qui nec ex necessitate moriatur , quia omnipotens erit , nec ex debito , quia numquam peccator erit , et mori possit ex libera voluntate , quia necessarium erit . 
ANSELMUS : Sunt et alia multa cur eum valde conveniat hominum similitudinem et conversationem absque peccato ( Hebr . 
, ) habere , quae facilius et clarius per se patent in eius vita et operibus , quam velut ante experimentum sola ratione monstrari possint . 
Quis enim explicet quam necessarie , quam sapienter factum est , ut ille qui homines erat redempturus et de via mortis et perditionis ad viam vitae et beatitudinis aeternae docendo reducturus , cum hominibus conversaretur ( Bar . 
, ) et in ipsa conversatione , cum eos doceret verbo qualiter vivere deberent , se ipsum exemplum praeberet ? 
Exemplum autem se ipsum quomodo daret infirmis et mortalibus , ut propter iniurias aut contumelias aut dolores aut mortem a iustitia non recederent , si ipsum haec omnia sentire non agnoscerent ? 
XII - Quod quamvis incommodorum nostrorum particeps sit , miser tamen non sit . 
BOSO : Omnia haec patenter ostendunt eum mortalem et incommodorum nostrorum esse participem oportere . 
Sed haec omnia miseriae nostrae sunt . 
Numquid ergo miser erit ? 
ANSELMUS : Nequaquam . 
Nam sicut ad beatitudinem non pertinet commodum quod habet quis contra voluntatem , ita non est miseria apprehendere sapienter nulla necessitate aliquod incommodum secundum voluntatem . 
BOSO : Concedendum est . 
XIII - Quod cum aliis infirmitatibus nostris ignorantiam non habeat . 
Verum in hac similitudine , quam habere debet cum hominibus , dic utrum ignorantiam quoque sicut alias infirmitates nostras habiturus sit . 
ANSELMUS : Quid dubitas de deo utrum sit omnia sciens ? 
BOSO : Quia quamvis sit immortalis futurus ex divina natura , mortalis tamen erit ex humana . 
Nam cur non similiter poterit homo ille esse vere ignorans , sicut vere mortalis erit ? 
ANSELMUS : Illa hominis assumptio in unitatem personae dei non nisi sapienter a summa sapientia fiet , et ideo non assumet in homine quod nullo modo utile , sed valde noxium est ad opus quod idem homo facturus est . 
Ignorantia namque ad nihil illi utilis esset , sed ad multa noxia . 
Quomodo enim tot et tanta opera quae facturus est , faciet sine immensa sapientia ? 
Aut quomodo illi credent homines , si eum scient nescium ? 
Si autem nescient : ad quid erit illi utilis illa ignorantia ? 
Deinde si nihil amatur nisi quod cognoscitur : sicut nihil erit boni quod non amet , ita nullum bonum erit quod ignoret . 
Bonum autem nemo perfecte novit , nisi qui illud a malo scit discernere . 
Hanc quoque discretionem nullus scit facere , qui malum ignorat . 
Sicut igitur ille de quo loquimur , omne perfecte sciet bonum , ita nullum ignorabit malum . 
Omnem igitur habebit scientiam , quamvis eam publice in hominum conversatione non ostendat . 
BOSO : Hoc in maiori aetate ita videtur , sicut dicis ; sed in infantia sicut non erit tempus congruum , ut in illo appareat sapientia , ita non erit opus et ideo nec congruum , ut illam habeat . 
ANSELMUS : Nonne dixi quia sapienter fiet illa incarnatio ? 
Sapienter namque assumet deus mortalitatem , qua sapienter , quia valde utiliter , utetur . 
Ignorantiam vero non poterit assumere sapienter , quia numquam est utilis sed semper noxia , nisi forte cum per eam mala voluntas , quae numquam in illo erit , ab effectu restringitur . 
Nam etsi aliquando ad aliud non nocet , hoc solo tamen nocet , quia scientiae bonum aufert . 
Et ut breviter absolvam quod quaeris : ex quo ille homo erit , plenus deo semper ut se ipso erit . 
Unde numquam erit sine eius potentia et fortitudine et sapientia . 
BOSO : Quamvis hoc in Christo semper fuisse non dubitarem , ideo tamen quaesivi , ut de hoc quoque rationem audirem . 
Saepe namque aliquid esse certi sumus , et tamen hoc ratione probare nescimus . 
XIV - Quomodo mors eius praevaleat numero et magnitudini peccatorum omnium . 
Nunc rogo ut doceas me , quomodo mors eius praevaleat numero et magnitudini peccatorum omnium , cum unum quod putamus levissimum peccatum tam infinitum monstres , ut si numerus obtendatur infinitus mundorum , qui sic pleni sint creaturis sicut est iste , nec possint servari quin redigantur in nihilum , nisi faciat aliquis aspectum unum contra voluntatem dei , non tamen fieri debeat . 
ANSELMUS : Si esset praesens homo ille et quis esset scires , et diceretur tibi : nisi occideris hominem hunc , peribit mundus iste totus et quidquid deus non est : faceres hoc pro conservanda omni alia creatura ? 
BOSO : Non facerem , etiam si infinitus mihi numerus mundorum obtenderetur . 
ANSELMUS : Quid si iterum tibi diceretur : aut eum occides , aut omnia peccata mundi venient super te ? 
BOSO : Responderem me potius alia omnia velle peccata suscipere , non solum huius mundi quae fuerunt et quae futura sunt , sed et quaecumque super haec cogitari possunt , quam istud solum . 
Quod non solum de occisione eius , sed et de qualibet parva laesione quae illum tangeret , respondere me existimo debere . 
ANSELMUS : Recte existimas . 
Sed dic mihi cur ita cor tuum iudicat , ut plus horreat unum peccatum in laesione huius hominis , quam omnia alia quae cogitari possunt , cum omnia quaecumque fiunt peccata contra illum sint . 
BOSO : Quoniam peccatum quod in persona eius fit , incomparabiliter superat omnia illa , quae extra personam illius cogitari possunt . 
ANSELMUS : Quid dices ad hoc quia saepe libenter aliquis patitur quasdam in sua persona molestias , ne maiores patiatur in rebus suis ? 
BOSO : Quia deus non eget hac patientia , cuius potestati cuncta subiacent , sicut tu supra cuidam meae interrogationi respondisti . 
ANSELMUS : respondes . 
Videmus ergo quia violationi vitae corporalis huius hominis nulla immensitas vel multitudo peccatorum extra personam dei comparari valet . 
BOSO : Apertissimum est . 
ANSELMUS : Quantum bonum tibi videtur , cuius interemptio tam mala est ? 
BOSO : Si omne bonum tam bonum est quam mala est eius destructio , plus est bonum incomparabiliter , quam sint ea peccata mala , quae sine aestimatione superat eius interemptio . 
ANSELMUS : Verum dicis . 
Cogita etiam quia peccata tantum sunt odibilia quantum sunt mala , et vita ista tantum amabilis quantum est bona . 
Unde sequitur quia vita haec plus est amabilis , quam sint peccata odibilia . 
BOSO : Non possum hoc non intelligere . 
ANSELMUS : Putasne tantum bonum tam amabile posse sufficere ad solvendum , quod debetur pro peccatis totius mundi ? 
BOSO : Immo plus potest in infinitum . 
ANSELMUS : Vides igitur quomodo vita haec vincat omnia peccata , si pro illis detur . 
BOSO : Aperte . 
ANSELMUS : Si ergo dare vitam est mortem accipere : sicut datio huius vitae praevalet omnibus hominum peccatis , ita et acceptio mortis . 
BOSO : Ita esse de omnibus peccatis quae personam dei non tangunt constat . 
XV - Quomodo deleat mors eadem etiam peccata eum perimentium . 
Sed nunc video aliud quaerendum . 
Nam si tam malum est eum occidere quam bona est vita eius : quomodo potest mors eius superare et delere peccata eorum qui eum occiderunt ? 
Aut si alicuius eorum peccatum delet : quomodo potest aliarum quoque hominum aliquod delere ? 
Credimus enim quia et multi ex illis salvati sunt et innumerabiles alii salvantur . 
ANSELMUS : Hanc quaestionem solvit apostolus qui dixit , quia si cognovissent , numquam dominum gloriae crucifixissent ( Cor . 
, ) . 
Tantum namque differunt scienter factum peccatum et quod per ignorantiam fit , ut malum quod numquam facere possent pro nimietate sua , si cognosceretur , veniale sit , quia ignoranter factum est . 
Deum enim occidere nullus homo umquam scienter saltem velle posset , et ideo qui illum occiderunt ignoranter , non in illud infinitum peccatum , cui nulla alia comparari peccata possunt , proruerunt . 
Nam non consideravimus eius magnitudinem ad videndum , quam bona esset vita illa , secundum hoc quod ignoranter factum est , sed quasi scienter fieret , quod nec umquam fecit aliquis nec facere potuit . 
BOSO : Rationabiliter interemptores Christi ad veniam peccati sui pertingere potuisse monstrasti . 
ANSELMUS : Quid iam quaeris amplius ? 
Ecce vides quomodo rationabilis necessitas ostendat ex hominibus perficiendam esse supernam civitatem , nec hoc posse fieri nisi per remissionem peccatorum , quam homo nullus habere potest nisi per hominem , qui idem ipse sit deus atque morte sua homines peccatores deo reconciliet . 
Aperte igitur invenimus Christum , quem deum et hominem : confitemur et mortuum propter nos . 
Hoc autem absque omni dubietate cognito : cuncta quae ipse dicit certa esse , quoniam deus mentiri nequit , et sapienter esse facta quae fecit , dubitandum non est , quamvis non eorum ratio intelligatur a nobis . 
BOSO : Verum est quod dicis , nec aliquatenus quod dixit esse verum , aut quod fecit rationabiliter esse factum dubito . 
Sed hoc postulo ut , quod quasi non debere aut non posse fieri videtur infidelibus in fide Christiana , hoc mihi qua ratione fieri debeat aut possit aperias ; non ut me in fide confirmes , sed ut confirmatum veritatis ipsius intellectu laetifices . 
XVI - Qualiter deus de massa peccatrice assumpsit hominem sine peccato ; et de salvatione Adae et Evae . 
Quapropter sicut eorum quae supra dicta sunt , rationem aperuisti , sic peto ut eorum quae sum adhuc quaesiturus , rationem ostendas . 
Primum scilicet qualiter de massa peccatrice , id est de humano genere , quod totum infectum erat peccato , hominem sine peccato quasi azimum de fermentato deus assumpsit . 
Nam licet ipsa hominis eiusdem conceptio munda sit et absque carnalis delectationis peccato , virgo tamen ipsa unde assumptus est , in iniquitatibus , concepta est , et in peccatis concepit eam mater eius ( Ps . 
, ) , et cum originali peccato nata est , quoniam et ipsa in Adam peccavit , in quo omnes peccaverunt ( Rom . 
, ) . 
ANSELMUS : Postquam constat hominem illum deum et peccatorum esse reconciliatorem , dubium non est eum omnino sine peccato esse . 
Hoc autem esse non valet , nisi absque peccato de massa peccatrice sit assumptus . 
Qua vero ratione sapientia dei hoc fecit , si non possumus intelligere , non debemus mirari , sed cum veneratione tolerare aliquid esse in secretis tantae rei quod ignoremus . 
Quippe mirabilius deus restauravit humanam naturam quam instauravit . 
Aequaliter enim utrumque deo facile est ; sed homo antequam esset non peccavit , ut fieri non deberet ; postquam vero factus est , peccando meruit ut , quod et ad quod factus erat , perderet , quamvis non perdiderit omnino quod factus erat , ut esset qui puniretur aut cui deus misereretur . 
Neutrum enim horum fieri posset , si in nihilum redactus esset . 
Tanto ergo mirabilius deus illum restituit quam instituit , quanto hoc de peccatore contra meritum , illud non de peccatore nec contra meritum fecit . 
Quantum etiam est deum et hominem sic in unum convenire , ut servata integritate utriusque naturae idem sit homo qui deus ? 
Quis ergo praesumat vel cogitare quod humanus intellectus valeat penetrare , quam sapienter , quam mirabiliter tam inscrutabile opus factum sit ? 
BOSO : Assentior quia nullus homo potest in hac vita tantum secretum penitus aperire , nec peto ut facias quod nullus homo facere potest , sed tantum quantum potes . 
Plus enim persuadebis altiores in hac re rationes latere , si aliquam te videre monstraveris , quam si te nullam in ea rationem intelligere nihil dicendo probaveris . 
ANSELMUS : Video me ab importunitate tua non posse liberari . 
Sed si aliquatenus potero quod postulas ostendere , gratias agamus deo . 
Si vero non potero , sufficiant ea quae supra probata sunt . 
Cum enim constat deum hominem fieri oportere , dubium non est sapientiam et potentiam illi non deesse , ut hoc sine peccato fiat . 
BOSO : Sic libenter accipio . 
ANSELMUS : Oportuit utique ut illa redemptio quam Christus fecit , prodesset non solum illis qui eo tempore fuerunt , sed etiam aliis . 
Sit enim rex aliquis , cui totus populus suae cuiusdam civitatis sic peccavit , excepto uno solo , qui tamen de illorum est genere , ut nullus eorum facere possit unde mortis damnationem evadat . 
Ille autem qui solus est innocens , tantam apud regem habet gratiam ut possit , et tantam dilectionem erga reos ut velit omnes qui suo credent consilio reconciliare quodam servitio valde ipsi regi placituro , quod facturus est die secundum voluntatem regis statuto . 
Et quoniam non omnes possunt qui reconciliandi sunt ad diem illam convenire , concedit rex propter magnitudinem illius servitii , ut quicumque vel ante vel post diem illam confessi fuerint se velle per illud opus quod ea die fiet , veniam impetrare et ad pactum ibi constitutum accedere , ab omni culpa sint absoluti praeterita ; et si contigerit ut post hanc veniam iterum peccent , si digne satisfacere et corrigi deinceps voluerint , per eiusdem pacti efficaciam iterum veniam recipiant . 
Sic tamen ut nullus palatium eius ingrediatur , donec factum sit hoc unde culpae relaxantur . 
Secundem hanc similitudinem , quoniam non potuerunt omnes homines qui salvandi erant praesentes esse , quando redemptionem illam Christus fecit , tanta fuit vis in eius morte , ut etiam in absentes vel loco vel tempore eius protendatur effectus . 
Quod autem non solis praesentibus prodesse debeat hinc facile cognoscitur , quia non tot praesentes eius morti esse potuerunt , quot ad supernae civitatis constructionem necessarii sunt , etiam si omnes qui eiusdem mortis tempore ubicumque erant , ad illam redemptionem admitterentur . 
Plures enim sunt daemones , quam de quibus restaurandus est numerus eorum , ea die viverent homines . 
Nec credendum est , ex quo factus est homo , ullum tempus fuisse quo mundus iste cum creaturis , quae factae sunt ad usus hominum , sic vacuus fuisset , ut nullus esset in illo ex humano genere ad hoc pertinens , propter quod factus est homo . 
Videtur enim inconveniens quod deus vel uno momento permiserit humanum genus et ea quae fecit propter usum eorum , de quibus superna civitas perficienda est , quasi frustra extitisse . 
Nam aliquatenus in vanum esse viderentur , quamdiu non ad hoc propter quod maxime facta essent , viderentur subsistere . 
BOSO : Congruenti ratione et cui nihil repugnare videtur , monstras nullum umquam fuisse tempus , ex quo factus est homo , absque aliquo qui ad eam pertineret , sine qua vane factus esset omnis homo , reconciliationem . 
Quod non solum conveniens sed etiam necessarium esse possumus concludere . 
Si enim convenientius et rationabilius est hoc , quam aliquando nullum fuisse , de quo intentio dei qua hominem fecit perficeretur , nec est aliquid quod huic obviet rationi , necesse est semper aliquem ad praedictam reconciliationem pertinentem fuisse . 
Unde Adam et Eva ad illam pertinuisse redemptionem dubitandum non est , quamvis hoc auctoritas divina aperte non pronuntiet . 
ANSELMUS : Incredibile quoque videtur , quando deus illos fecit et proposuit immutabiliter facere de illis omnes homines , quos ad caelestem civitatem assumpturus erat , quod illos duos ab hoc excluserit proposito . 
BOSO : Immo illos maxime ad hoc fecisse credi debet , ut essent de illis propter quos facti sunt . 
ANSELMUS : consideras . 
Nulla tamen anima ante mortem Christi paradisum caelestem ingredi potuit , sicut supra dixi de regis palatio . 
BOSO : Sic tenemus . 
ANSELMUS : Virgo autem illa de qua homo ille assumptus est , de quo loquimur , fuit de illis qui ante nativitatem eius per eum mundati sunt a peccatis , et in eius ipsa munditia de illa assumptus est . 
BOSO : Placeret mihi multum quod dicis , nisi cum ipse debeat a se ipso habere munditiam a peccato , videretur eam habere a matre , et non per se mundus esse , sed per illam . 
ANSELMUS : Non ita est ; sed quoniam matris munditia per quam mundus est , non fuit nisi ab illo , ipse quoque per se ipsum et a se mundus fuit . 
BOSO : est de hoc . 
Verum adhuc aliud mihi videtur quaerendum . 
Diximus enim supra quia non necessitate moriturus erat , et nunc videmus quia mater eius per eius mortem futuram munda fuit , quod nisi illa fuisset , ipse de illa esse non potuisset . 
Quomodo ergo non necessitate mortuus est , qui non , nisi quia moriturus erat , potuit esse ? 
Nam si moriturus non esset , virgo de qua assumptus est munda non fuisset , quoniam hoc nequaquam valuit esse nisi veram eius mortem credendo , nec ille de illa potuit aliter assumi . 
Quare si non mortuus est ex necessitate , postquam assumptus est de virgine , potuit non esse de virgine assumptus , postquam est assumptus ; quod non est possibile . 
ANSELMUS : Si bene quae supra dicta sunt considerasses , hanc quaestionem in illis , ut puto , solutam intellexisses . 
BOSO : Non video quomodo . 
ANSELMUS : Nonne quando quaesivimus utrum ille mentiri potuerit , monstravimus in mentiendo duas esse potestates , unam videlicet volendi mentiri , alteram mentiendi ; et quoniam cum mentiendi potestatem haberet , hoc a se ipso hatuit ut non posset velle mentiri , idcirco de sua iustitia qua veritatem servavit eum laudandum esse ? 
BOSO : Ita est ANSELMUS : Similiter est in servando vitam potestas volendi servare et potestas servandi . 
Cum ergo quaeritur utrum idem deus - homo potuerit servare vitam suam , ut numquam moreretur , dubitandum non est quia semper habuit potestatem servandi , quamvis nequiverit velle servare ut numquam moreretur ; et quoniam hoc a se ipso habuit , ut scilicet velle non posset , non necessitate sed libera potestate animam suam posuit . 
BOSO : Non omnino similes fuerunt in illo istae potestates , mentiendi videlicet et servandi vitam . 
Ibi enim sequitur quia , si vellet , posset mentiri ; hic vero videtur quia , si non mori vellet , non magis hoc posset , quam posset non esse quod erat . 
Nam ad hoc erat homo ut moreretur , et propter huius futurae mortis fidem de virgine potuit assumi , sicut supra dixisti . 
ANSELMUS : Quemadmodum putas illum non potuisse non mori aut necessitate mortuum esse , quia non potuit non esse quod erat , ita potes asserere illum non potuisse velle non mori aut necessitate mori voluisse , quoniam quod , erat non esse non potuit . 
Non enim magis ipse factus est homo ad hoc ut moreretur , quam ut vellet mori . 
Quapropter sicut non debes dicere quia non potuit velle non mori aut necessitate voluit mori , sic non est dicendum , quia non potuit non mori aut necessitate mortuus est . 
BOSO : Immo quoniam eidem subiacent rationi , scilicet et mori et velle mori , utrumque videtur in illo necessitate fuisse . 
ANSELMUS : Quis se sponte voluit hominem facere , ut eadem immutabili voluntate moreretur , et per huius fidem certitudinis virgo munda fieret , de qua homo ille assumeretur ? 
BOSO : Deus , filius dei . 
ANSELMUS : Nonne supra monstratum est quia dei voluntas nulla cogitur necessitate , sed ipsa se spontanea sua servat immutabilitate , quando aliquid dicitur necessitate facere ? 
BOSO : Vere monstratum est . 
Sed videmus econtra quia , quod deus immutabiliter vult , non potest non esse , sed necesse est esse . 
Quapropter si deus voluit , ut homo ille moreretur , non potuit non mori . 
ANSELMUS : Ex eo quia filius dei assumpsit hominem ea voluntate ut moreretur , probas eundem hominem non potuisse non mori . 
BOSO : Ita intelligo . 
ANSELMUS : An non similiter apparuit ex iis quae dicta sunt , filium dei et assumptum hominem unam esse personam , ut idem sit deus et homo , filius dei et filius virginis ? 
BOSO : Sic est . 
ANSELMUS : Idem igitur homo sua voluntate non potuit non mori et mortuus est . 
BOSO : Negare nequeo . 
ANSELMUS : Quoniam ergo voluntas dei nulla necessitate facit aliquid , sed sua potestate , et voluntas illius fuit voluntas dei , nulla necessitate mortuus est , sed sola sua potestate . 
BOSO : Argumentationibus tuis obviare nequeo . 
Nam nec propositiones quas praemittis , nec consequentias quas infers , ullatenus infirmare valeo . 
Sed tamen hoc mihi semper occurrit quod dixi , quia si vellet non mori , non magis hoc posset , quam non esse quod erat . 
Vere namque moriturus erat , quoniam si vere non fuisset moriturus , non fuisset vera fides futurae mortis eius , per quam et illa virgo de qua natus est , et multi alii mundati sunt a peccato . 
Nam si vera non fuisset , nihil prodesse potuisset . 
Quapropter si potuit non mori , potuit facere non esse verum quod verum erat . 
ANSELMUS : Quare verum erat , antequam moreretur , quia moriturus erat ? 
BOSO : Quoniam hoc ipse sponte voluit et immutabili voluntate . 
ANSELMUS : Si ergo , sicut dicis , idcirco non potuit non mori , quia vere moriturus erat , et ideo vere erat moriturus , quia hoc ipse sponte et immutabiliter voluit : sequitur illum non ob aliud non potuisse non mori , nisi quia immutabili voluntate voluit mori . 
BOSO : Ita est . 
Sed quaecumque fuerit causa , verum est tamen quia non potuit non mori et necesse fuit illum mori . 
ANSELMUS : Nimis haeres in nihilo , et ut dici solet , quaeris nodum in scirpo . 
BOSO : An es oblitus quid excusationibus tuis obiecerim in huius disputationis nostrae principio , quia videlicet quod postulabam non faceres doctis , sed mihi et hoc ipsum mecum petentibus ? 
Sustine igitur ut pro tarditate et hebetudine nostri quaeram ingenii , quatenus mihi et illis etiam in puerilibus quaestionibus , sicut incepisti , satisfacias . 
XVII - Quod in deo non sit necessitas vel impossibilitas ; et quod sit necessitas cogens et necessitas non cogens . 
ANSELMUS : Iam diximus quia deus improprie dicitur aliquid non posse aut necessitate facere . 
Omnis quippe necessitas et impossibilitas eius subiacet voluntati ; illius autem voluntas nulli subditur necessitati aut impossibilitati . 
Nihil enim est necessarium aut impossibile , nisi quia ipse ita vult ; ipsum vero aut velle aut nolle aliquid propter necessitatem aut impossibilitatem alienum est a veritate . 
Quare quoniam omnia quae vult , et non nisi quae vult facit : sicut nulla necessitas sive impossibilitas praecedit eius velle aut nolle , ita nec eius facere aut non facere , quamvis multa velit immutabiliter et faciat . 
Et sicut cum deus facit aliquid , postquam factum est , iam non potest non esse factum , sed semper verum est factum esse ; nec tamen recte dicitur impossibile deo esse , ut faciat quod praeteritum est non esse praeteritum - nihil enim ibi operatur necessitas non faciendi aut impossibilitas faciendi , sed dei sola voluntas , qui veritatem semper , quoniam ipse veritas est ( cf . 
Io . 
, ) , immutabilem , sicuti est , vult esse - : ita si proponit se aliquid immutabiliter facturum , quamvis quod proponit , antequam fiat , non possit non esse futurum , non tamen ulla est in eo faciendi necessitas aut non faciendi impossibilitas , quoniam sola in eo operatur voluntas . 
Quotiens namque dicitur deus non posse , nulla negatur in illo potestas , sed insuperabilis significatur potentia et fortitudo . 
Non enim aliud intelligitur , nisi quia nulla res potest efficere , ut ille agat quod negatur posse . 
Nam usitata est huiusmodi multum locutio , ut dicatur res aliqua posse , non quia in illa , sed quoniam in alia re est potestas ; et non posse , non quoniam in illa , sed quia in alia re est impotentia . 
Dicimus namque : iste homo potest vinci , pro : aliquis potest eum vincere ; et : ille non potest vinci , pro : nullus illum vincere potest . 
Non enim est potestas posse vinci , sed impotentia ; nec vinci non posse impotentia est , sed potestas . 
Nec dicimus deum necessitate facere aliquid , eo quod in illo sit ulla necessitas , sed quoniam est in alio , sicut dixi de impotentia , quando dicitur non posse . 
Omnis quippe necessitas est aut coactio aut prohibitio ; quae duae necessitates convertuntur invicem contrarie , sicut necesse et impossibile . 
Quidquid namque cogitur esse prohibetur non esse , et quod cogitur non esse prohibetur esse ; quemadmodum quod necesse est esse impossibile est non esse , et quod necesse est non esse impossibile est esse , et conversim . 
Cum autem dicimus aliquid necesse esse aut non esse in deo , non intelligitur quod sit in illo necessitas aut cogens aut prohibens , sed significatur quia in omnibus aliis rebus est necessitas prohibens eas facere et cogens non facere contra hoc quod de deo dicitur . 
Nam cum dicimus quia necesse est deum semper verum dicere , et necesse est eum numquam mentiri , non dicitur aliud nisi quia tanta est in illo constantia servandi veritatem , ut necesse sit nullam rem facere posse , ut verum non dicat aut ut mentiatur . 
Quapropter cum dicimus quia homo ille , qui secundum unitatem personae , sicut supra dictum est , idem ipse est qui filius dei , deus , non potuit non mori , aut velle non mori , postquam de virgine natus est : non significatur in illo ulla impotentia servandi aut volendi servare vitam suam immortalem , sed immutabilitas voluntatis eius , qua se sponte fecit ad hoc hominem , ut in eadem voluntate perseverans moreretur , et quia nulla res potuit illam voluntatem mutare . 
Plus enim esset impotentia , quam potentia , si posset velle mentiri aut fallere aut mutare voluntatem , quam prius immutabilem esse voluit . 
Et si , quemadmodum supra dixi , cum aliquis sponte se proponit facturum bonum aliquod et eadem voluntate postea perficit quod proposuit , quamvis cogi possit , si nolit promissum solvere , non tamen est dicendus necessitate facere quod facit , sed ea qua proposuit libera voluntate - non enim necessitate aut impotentia fieri vel non fieri dici debet aliquid , ubi neque necessitas neque impotentia quicquam operantur sed voluntas - ; si , inquam , ita est in homine , multo magis necessitas aut impotentia nequaquam nominandae sunt in deo , qui nihil nisi quod vult facit , et cuius voluntatem nulla vis cogere aut prohibere valet . 
Ad hoc enim valuit in Christo diversitas naturarum et unitas personae , ut quod opus erat fieri ad hominum restaurationem , si humana non posset natura , faceret divina , et si divinae minime conveniret , exhiberet humana ; et non alius atque alius sed idem ipse esset , qui utrumque perfecte existens , per humanam solveret quod illa debebat , et per divinam posset quod expediebat . 
Denique virgo , quae per fidem munda facta est ut de illa posset assumi , nequaquam credidit illum moriturum , nisi quia vellet , quemadmodum per prophetam qui de illo dixit : oblatus est , quia ipse voluit ( Is . 
, ) , didicerat . 
Quapropter quoniam vera fuit fides eius , necesse erat ita futurum esse , sicut credidit . 
Quod si te iterum perturbat quia dico : ; necesse erat ; : memento , quia veritas fidei virginis non fuit causa ut ille sponte moreretur , sed quia hoc futurum erat , vera fuit fides . 
Quam ob rem si dicitur : necesse erat ut voluntate sola moreretur , quia vera fuit fides sive prophetia quae de hoc praecesserant : non est aliud quam si dicas necesse fuisse ita futurum esse , quoniam sic futurum erat . 
Huiusmodi autem necessitas non cogit rem esse , sed esse rei facit necessitatem esse . 
Est namque necessitas praecedens , quae causa est ut sit res ; et est necessitas sequens , quam res facit . 
Praecedens et efficiens necessitas est , cum dicitur caelum volvi , quia necesse est ut volvatur ; sequens vero et quae nihil efficit sed fit , est cum dico te ex necessitate loqui , quia loqueris . 
Cum enim hoc dico , significo nihil facere posse , ut dum loqueris non loquaris , non quod aliquid te cogat ad loquendum . 
Nam violentia naturalis conditionis cogit caelum volvi , te vero nulla necessitas facit loqui . 
Sed ubicumque est praecedens necessitas , est et sequens ; non autem ubi sequens , ibi statim et praecedens . 
Possumus namque dicere : necesse est caelum volvi , quia volvitur ; sed non similiter est verum idcirco te loqui , quia necesse est ut loquaris . 
Ista sequens necessitas currit per omnia tempora hoc modo : Quidquid fuit , necesse est fuisse . 
Quidquid est , necesse est esse et necesse est futurum fuisse Quidquid futurum est , necesse est futurum esse . 
Haec est illa necessitas quae , ubi tractat Aristoteles De propositionibus singularibus et futuris , videtur utrumlibet destruere et omnia esse ex necessitate astruere . 
Hac sequenti et nihil efficienti necessitate , quoniam vera fuit fides vel prophetia de Christo , quia ex voluntate non ex necessitate moriturus erat , necesse fuit ut sic esset . 
Hac homo factus est ; hac fecit et passus est quidquid fecit et passus est ; hac voluit quaecumque voluit . 
Ideo enim necessitate fuerunt , quia futura erant ; et futura erant , quia fuerunt ; et fuerunt , quia fuerunt . 
Et si vis omnium quae fecit et quae passus est veram scire necessitatem , scito omnia ex necessitate fuisse , quia ipse voluit . 
Voluntatem vero eius nulla praecessit necessitas . 
Quare si non fuerunt , nisi quia ipse voluit : si non voluisset , non fuissent . 
Sic itaque nemo tulit animam eius ab illo , sed ipse posult eam et iterum sumpsit eam , quia potestatem habuit ponendi animam suam et iterum sumendi eam ( Io . 
, ) , sicut ipse dicit . 
BOSO : Satisfecisti mihi illum non posse probari ulla necessitate mortem subisse , nec me paenitet , ut hoc faceres , importunum tibi extitisse . 
ANSELMUS : Ostendimus , ut puto , certam rationem quomodo deus assumpserit hominem sine peccato de massa peccatrice , sed nequaquam negandum existimo aliam esse praeter istam quam diximus , excepto hoc quia deus facere potest , quod hominis ratio comprehendere non potest . 
Verum quoniam et ista mihi videtur posse sufficere , et si aliam nunc inquirere vellem , necesse esset investigare quid sit originale peccatum et quomodo a primis parentibus in universum genus humanum praeter illum de quo agimus hominem diffundatur , et incidere in quasdam alias quaestiones quae suum postulant tractatum : ea quam diximus ratione contenti , quae de incepto restant opere prosequamur . 
BOSO : Ut vis ; sed eo pacto ut tu aliquando auxiliante deo illam aliam rationem , quam nunc inquirere vitas , quasi debitum exsolvas . 
ANSELMUS : Quoniam voluntatem hanc scio me gerere , quod petis non denego ; sed quia de futuris incertus sum , promittere non audeo , sed dei dispositioni committo . 
XVIII - Quomodo vita Christi solvatur deo pro peccatis hominum ; et quomodo debuit Christus et non debuit pati . 
Sed dic nunc quid tibi de quaestione , quam in principio proposuisti , propter quam aliae multae se ingesserunt , persolvendum videatur . 
BOSO : Summa quaestionis fuit cur deus homo factus sit , ut per mortem suam salvaret hominem , cum hoc alio modo facere potuisse videretur . 
Ad quod tu multis et necessariis rationibus respondens ostendisti restaurationem humanae naturae non debuisse remanere , nec potuisse fieri , nisi solveret homo quod deo pro peccato debebat . 
Quod debitum tantum erat , ut illud solvere , cum non deberet nisi homo , non posset nisi deus , ita ut idem esset homo qui deus . 
Unde necesse erat , ut deus hominem assumeret in unitatem personae , quatenus qui in natura solvere debebat et non poterat , in persona esset qui posset . 
Deinde quia de virgine et a persona filii dei esset assumendus homo ille qui deus esset , et quomodo sine peccato de massa peccatrice assumi potuerit monstrasti . 
Vitam autem huius hominis tam sublimem , tam pretiosam apertissime probasti , ut sufficere possit ad solvendum quod pro peccatis totius mundi debetur , et plus in infinitum . 
Restat ergo nunc ostendere quomodo illa solvatur deo pro peccatis hominum . 
ANSELMUS : Si propter iustitiam se permisit occidi : nonne ad honorem dei vitam suam dedit ? 
BOSO : Si possum intelligere quod non dubito , quamvis non videam quomodo rationabiliter hoc fecerit , cum et iustitiam indeclinabiliter et vitam suam aeternaliter servare potuerit , fatebor illum tale quid sponte dedisse deo ad honorem illius , cui quidquid deus non est comparari non potest , et quod pro omnibus omnium hominum debitis recompensari potest . 
ANSELMUS : An non intelligis quia , cum iniurias et contumelias et mortem crucis cum labronibus sibi , sicut supra diximus , propter iustitiam quam oboedienter servabat , illatas benigna patientia sustinuit , exemplum dedit hominibus , quatenus propter nulla incommoda quae sentire possunt , a iustitia quam deo debent declinent , quod minime dedisset , si secundum potentiam suam mortem pro tali causa illatam declinasset ? 
BOSO : Videtur quod nulla hoc exemplum ipse necessitate dederit , quoniam multi ante adventum eius et Iohannes Baptista post adventum , ante mortem eius , fortiter mortem pro veritate sustinentes illud sufficienter dedisse noscuntur . 
ANSELMUS : Nullus umquam homo moriendo praeter illum deo dedit quod aliquando necessitate perditurus non erat , aut solvit quod non debebat . 
Ille vero sponte patri obtulit quod nulla necessitate umquam amissurus erat , et solvit pro peccatoribus quod pro se non debebat . 
Quapropter ille multo magis dedit exemplum , ut unusquisque quod aliquando incunctanter amissurus est , pro se ipso reddere deo cum ratio postulat non dubitet , qui cum nullatenus aut pro se indigeret aut cogeretur pro aliis , quibus nihil nisi poenam debebat , tam pretiosam vitam , immo se ipsum , tantam scilicet personam tanta voluntate dedit . 
BOSO : Multum propinquas desiderio meo . 
Sed sustine ut quaeram quiddam , quod quamvis fatuum forsitan putes quaerere , non tamen in promptu mihi est quid respondeam , si a me quaeratur . 
Dicis quia , quando mortuus est , dedit quod non debebat . 
Sed nemo negabit melius illum fecisse , quando hoc exemplum taliter dedit , et magis hoc placere deo , quam si non hoc fecisset , aut dicet cum non debuisse tacere quod melius esse et quod magis deo placere intellexit . 
Quomodo ergo asseremus eum non debuisse deo quod fecit , id est quod melius esse et magis placere deo cognovit , praesertim cum creatura debeat deo totum quod est et quod scit et potest ? 
ANSELMUS : Quamvis creatura nihil habeat a se , quando tamen concedit illi deus aliquid licite facere et non facere , dat illi ita suum esse utrumque , ut licet alterum sit melius , neutrum tamen exigatur determinate , sed sive faciat quod melius est , sive alterum , debere facere dicatur quod facit ; et si facit quod melius est , praemium habeat , quia sponte dat quod suum est . 
Nam cum virginitas melior sit coniugio , neutrum tamen ab homine determinate exigitur , sed qui coniugio uti et qui virginitatem servare mavult , quod facit debere facere dicitur . 
Nemo enim virginitatem sive coniugium dicit eligi non debere ; sed dicimus quia quod mavult homo , antequam aliquid horum statuat , hoc facere debet , et si virginitatem servat , pro spontaneo munere quod offert deo praemium exspectat . 
Cum ergo dicis creaturam debere deo quod melius scit et potest : si intelligis ex debito et non subaudis : si deus iubet , non est semper verum . 
Siquidem , ut dixi , non debet homo virginitatem ex debito , sed si mavult , debet uti coniugio . 
Quod si te movet verbum quod est ; debere ; , nec potes illud intelligere sine aliquo debito : scito quia sicut contingit ; posse ; et ; non posse ; et ; necessitatem ; aliquando dici , non quia sunt in rebus ubi dicuntur , sed quoniam sunt in alio : ita et ; debere ; . 
Quippe cum dicimus debere pauperes a divitibus eleemosynam accipere , non est aliud quam divites debere pauperibus eleemosynam impendere . 
Hoc namque debitum non est exigendum a paupere , sed a divite . 
Deus quoque dicitur omnibus debere praeesse , non quia ille in hoc aliquo modo sit debitor , sed quoniam omnia debent illi subesse ; et debere facere quod vult , quoniam quod vult debet esse . 
Ita quando vult aliqua creatura facere quod suum est facere et non facere , dicitur debere facere , quia quod ipsa vult debet esse . 
Dominus itaque Iesus cum mortem , sicut diximus , sustinere voluit , quoniam suum erat et pati et non pati , debuit facere quod fecit , quia quod voluit fieri debuit ; et non debuit facere , quia non ex debito . 
Nempe quoniam ipse idem est deus et homo , secundum humanam quidem naturam , ex quo , homo fuit , sic accepit a divina natura , quae alia est ab humana , esse suum quidquid habebat , ut nihil deberet dare nisi quod volebat ; secundum personam vero sic a se ipso habebat quod habebat , et sic perfecte sibi sufficiens erat , ut nec alii quicquam retribuere deberet , nec ut sibi retribueretur dare indigeret . 
BOSO : Aperte nunc video quia nulla ratione se ipsum morti ex debito , sicut ratio mea videbatur monstrare , dedit ad honorem dei , et tamen facere debuit quod fecit . 
ANSELMUS : Honor utique ille totius est trinitatis . 
Quare quoniam idem ipse a est deus , filius dei , ad honorem suum se ipsum sibi sicut patri et spiritui sancto obtulit , id est humanitatem suam divinitati suae , quae una eademque trium personarum est . 
Ut tamen in eadem ipsa veritate manentes apertius loquamur quod volumus , dicamus , sicut usus habet , quia filius sponte se ipsum patri obtulit . 
Hoc namque modo aptissime dicitur quia et in una persona totus deus , cui secundum hominem se obtulit , intelligitur , et per nomen patris et filii immensa quaedam in cordibus audientium , cum patrem filius hoc modo postulare pro nobis dicitur , pietas sentitur . 
BOSO : Hoc libentissime accipio . 
XIX - Quanta ratione de morte eius sequatur humana salvatio . 
ANSELMUS : Intueamur nunc , prout possumus , quanta inde ratione sequatur humana salvatio . 
BOSO : Ad hoc tendit cor meum . 
Nam quamvis hoc mihi videar intelligere , ipsam tamen rationis contextionem a te volo fieri . 
ANSELMUS : Quantum autem sit quod filius sponte dedit , non est opus exponere . 
BOSO : Sufficienter patet . 
ANSELMUS : Eum autem qui tantum donum sponte dat deo , sine retributione debere esse non iudicabis . 
BOSO : Immo necesse esse video , ut pater filio retribuat . 
Alioquin aut iniustus videretur esse si nollet , aut impotens si non posset ; quae a deo aliena sunt . 
ANSELMUS : Qui retribuit alicui : aut dat quod ille non habet , aut dimittit quod ab illo potest exigi . 
Prius autem quam tantam rem filius faceret , omnia quae patris erant sua erant ( cf . 
Io . 
, ; , ) ; nec umquam debuit quod illi dimitti possit . 
Quid ergo retribuetur nullius rei egenti , et cui non est quod dari aut dimitti possit ? 
BOSO : Ex una parte video retribuendi necessitatem , et ex altera impossibilitatem ; quia et necesse est deum reddere quod debet , et non est quod reddat . 
ANSELMUS : Si tanta et tam debita merces nec illi nec alii redditur , in vanum filius tantam rem fecisse videbitur . 
BOSO : Hoc nefas est aestimare . 
ANSELMUS : Necesse est ergo ut alicui alii reddatur , quia illi non potest . 
BOSO : Inevitabiliter sequitur . 
ANSELMUS : Si voluerit filius quod sibi debetur alii dare : poteritne pater iure illum prohibere , aut illi cui dabit negare ? 
BOSO : Immo et iustum et necessarium intelligo , ut cui voluerit dare filius , a patre reddatur ; quia et filio quod suum est dare licet , et pater quod debet non nisi alii reddere potest . 
ANSELMUS : Quibus convenientius fructum et retributionem suae mortis attribuet quam illis , propter quos salvandos , sicut ratio veritatis nos docuit , hominem se fecit , et quibus , ut diximus , moriendo exemplum moriendi propter iustitiam dedit ? 
Frustra quippe imitatores eius erunt , si meriti eius participos non erunt . 
Aut quos iustius faciet haeredes debiti quo ipse non eget , et exundantiae suae plenitudinis , quam parentes et fratres suos , quos aspicit tot et tantis debitis obligatos egestate tabescere in profundo miseriarum , ut eis dimittatur quod pro peccatis debent , et detur quo propter peccata carent ? 
BOSO : Nihil rationabilius , nihil dulcius , nihil desiderabilius mundus audire potest . 
Ego quidem tantam fiduciam ex hoc concipio , ut iam dicere non possim quanto gaudio exultet cor meum . 
Videtur enim mihi quod nullum hominem reiciat deus ad se sub hoc nomine accedentem . 
ANSELMUS : Ita est , si accedit sicut oportet . 
Quemadmodum autem sit ad tantae gratiae participationem accedendum et quomodo sub illa vivendum , nos ubique sacra scriptura docet , quae super solidam veritatem , quam deo adiuvante aliquatenus perspeximus , velut super firmum fundamentum fundata est . 
BOSO : Vere quidquid super fundamentum hoc aedificatur , super firmam petram fundatur ( cf . 
Luc . 
, ) . 
ANSELMUS : Puto me iam aliquantulum tuae satisfecisse quaestioni , quamvis hoc melior me facere plenius possit , et maiores atque plures quam meum aut mortale ingenium comprehendere valeat huius rei sint rationes . 
Palam etiam est quia deus , ut hoc faceret quod diximus , nullatenus indigebat , sed ita veritas immutabilis exigebat . 
Licet enim hoc quod homo ille fecit , deus dicatur fecisse propter unitatem personae , deus tamen non egebat ut de caelo descenderet ad vincendum diabolum , neque ut per iustitiam ageret contra illum ad liberandum hominem ; sed ab homine deus exigebat ut diabolum vinceret , et qui per peccatum deum offenderat , per iustitiam satisfaceret . 
Siquidem diabolo nec deus aliquid debebat nisi poenam , nec homo nisi vicem , ut ab illo victus illum revinceret ; sed quidquid ab illo exigebatur , hoc deo debebat non diabolo . 
XX - Quam magna et quam iusta sit misericordia dei . 
Misericordiam vero dei quae tibi perire videbatur , cum iustitiam dei et peccatum hominis considerabamus , tam magnam tamque concordem iustitiae invenimus , ut nec maior nec iustior cogitari possit . 
Nempe quid misericordius intelligi valet , quam cum peccatori tormentis aeternis damnato et unde se redimat non habenti deus pater dicit : accipe unigenitum meum et da pro te ; et ipse filius : tolle me et redime te ? 
Quasi enim hoc dicunt , quando nos ad Christianam fidem vocant et trahunt . 
Quid etiam iustius , quam ut ille cui datur pretium maius omni debito , si debito datur affectu , dimittat omne debitum . 
XXI - Quod impossibile sit diabolum reconciliari . 
Diaboli vero reconciliationem de qua quaesivisti , impossibilem intelliges , si diligenter humanam consideres . 
Sicut enim homo non potuit , reconciliari nisi per hominem - deum qui mori posset , per cuius iustitiam deo restitueretur quod per peccatum hominis perdiderat : ita angeli damnati non possunt salvari nisi per angelum - deum , qui mori possit et qui per suam iustitiam deo reparet quod aliorum peccata abstulerunt . 
Et sicut homo per alium hominem , qui non esset eiusdem generis , quamvis eiusdem esset naturae , non debuit relevari : ita nullus angelus per alium angelum salvari debet , quamvis omnes sint unius naturae , quoniam non sunt eiusdem generis sicut homines . 
Non enim sic sunt omnes angeli de uno angelo , quemadmodum omnes homines de uno homine . 
Hoc quoque removet eorum restaurationem , quia sicut ceciderunt nullo alio nocente ut caderent , ita nullo alio adiuvante surgere debent . 
Quod est illis impossibile . 
Aliter enim in dignitatem quam habituri erant non possunt restitui , quoniam sine alieno auxilio per potestatem suam quam acceperant , stetissent in veritate ( cf . 
Io . 
, ) , si non peccassent . 
Quapropter si quis opinatur salvatoris nostri redemptionem usque ad illos aliquando debere extendi , rationabiliter convincitur quia irrationabiliter decipitur . 
Quod non dico , quasi pretium mortis eius omnibus hominum et angelorum peccatis sua magnitudine non praevaleat , sed quoniam perditorum angelorum relevationi immutabilis ratio repugnat . 
XXII - Quod in iis quae dicta sunt , veteris et novi testamenti veritas probata sit . 
BOSO : Rationabilia et quibus nihil contradici possit quae dicis , omnia mihi videntur ; et per unius quaestionis quam proposuimus solutionem , quidquid in novo veterique testamento continetur , probatum intelligo . 
Cum enim sic probes deum fieri hominem ex necessitate , ut etiam si removeantur pauca quae de nostris libris posuisti , ut quod de tribus dei personis et de Adam tetigisti , non solum Iudaeis sed etiam paganis sola ratione satisfacias , et ipse idem deus - homo novum condat testamentum et vetus approbet : sicut ipsum veracem esse necesse est confiteri , ita nihil quod in illis continetur verum esse potest aliquis diffiteri . 
ANSELMUS : Si quid diximus quod corrigendum sit , non renuo correctionem , si rationabiliter fit . 
Si autem veritatis testimonio roboratur , quod nos rationabiliter invenisse existimamus , deo non nobis attribuere debemus , qui est benedictus in saecula amen ( Rom . 
, ) . 
