DE ORDINE EMANANDI CAUSATORUM A DEO Multum coangustat mentes indissertas et corporalium phantasmatum mutabilitate plenas , quod audiunt Filium coaeternum Patri et sine initio , cum Pater Filii sit causa et Filius a Patre procedit . 
Et cuius est aliqua causa , habet esse post non - esse , et ita initium videtur recipere . 
Pulsat enim non modicum mentem tenebrosam , ut eam in densiorem praecipitet caliginem . 
Quare primo quaeritur : an Filius si est coaeternus Patri , cum tamen a Patre procedit , cur non etiam creatura , quae a Deo procedit ipsi Deo est coaeterna , praecipue cum omnis causa , quae nullo indiget ad hoc quod agat , effectum suum non praecedat ? 
Huic etiam accedit exemplum ab antiquis philosophantibus excogitatum : si pes ab aeterno fuisset in pulvere , vestigiurn ab aeterno fuisset . 
Cuius enim similitudine conati sunt arguere , quod sicut pes in pulvere , quae est plenaria causa vestigii , nulla potest antiquitate vestigium anteire , sic creator , cum sit causa plenaria creaturae , creaturam non posset praecedere , sed erit creatura suo creatori coaeterna . 
In hanc caliginem deciderunt philosophantes et de humana sapientia tumentes , licet ipsi in parte viderint illud , quod huius caliginis tenebras pro magna parte possit purgare . 
Ipsi namque seripserunt , quod omnis res aut est superius aeternitate , aut est cum aeternitate , aut est post aeternitatem et supra tempus . 
Et esse , quod est ante aeternitatem est prima causa . 
Et esse , quod est cum aeternitate , est intelligentsia . 
Et esse , quod est post aeternitatem et supra tempus est anima . 
Manifestaverunt itaque philosophi in sermonibus suis , quod alia est rnensura , qua mensuratur esse intelligentiae , alia , qua mensuratur esse animae , alia , qua mensuratur esse rerum , quae sunt in tempore et cum tempore . 
Nec mensuratur esse intelligentiae mensura rei temporalis , nec esse rei temporalis mensuratur eodem , quo mensuratur esse intelligentiae vel animae . 
Et si attendamus mensuram essendi , quae a pie philosophantibus vocatur aeternitas vel sempiternitas , secundum excellentiorem tamen significationem huius norminis , quam secundum illam , qua usi sunt philosophi hoc nomine - ipsi enim - intelligunt per aeternitatem rem creatam , cui parificatur intelligentia - : palam , quod sicut non communicant in mensura una intelligentia et res temporales , multo magis non communicant in mensura una creator et creatura aliqua . 
- Cum ergo creator sit aeternus , secundum eandem significationem aeternitatis nullam possibile est esse aeternam creaturam , nec parificatur causae primae causatum eius in aeternitate . 
Quodcunque vero causatum habet mensuram esse sui communem cum sua causa plenaria , necessario coaequaevum est causae , sicut splendor coaequaevus est igni , quorum utriusque esse mensurat tempus . 
Sic Filius coaeternus est Patri , cum Pater sit plenum principium Filii , nec possit esse sine Filio , et Filii mensura a mensura Patris non sit diversa . 
Non tamen creatura , cuius Deus est principium et causa plena , est coaeterna Deo , quia nec etiam est aeterna , cum non communicat in mensura cum causa sua . 
Quapropter etiam ei non potest in mensura parificari . 
Quodcunque ergo causatum non communicat in mensura una cum causa sua , non poterit causae suae dici coacquaevum , sive parificatum in mensura . 
- - Quod autem dicitur , quod omnis causa , quae nullo indiget ad hoc , ut agat , effectum suum non praecedit , intelligendum est de causa et effectu , quorum est communis mensura . 
Creatoris autem et creaturae nulla mensura communis potest inveniri . 
- - Nec exemplum , quod attulerunt de pede in pulvere et vestigio , conveniens est , quia pedis in pulvere et vestigii non poterit esse mensura diversa , creatoris et creaturae non poterit esse una . 
Praecedit igitur creator omnem creaturam et fuit creator quando non fuit creatura , sive ut potius dicatur : est creator quando non est vel fuit creatura . 
verumtamen quid sit illud praecedere , et quomodo dicatur creatorem praecedere creaturam , non parum movet , cum creator et creatura in nulla communicent mensura . 
Sed illud ex similitudine in uno genere mensurae communicantium intelligi poterit . 
Sicut enim duobus temporalibus alterum dicitur praecedere inferiori prius alio , quia fuit in tempore mensurante propinquiore initio temporis , sic de duobus non communicantibus in uno genere mensurae illud dicitur praecedere et prius , cuius mensura est magis propinqua mensurae primae simplicissimae , quae est principium omnium sequentium mensurarum . 
Sic anima prior est rebus temporalibus et intelligentia praecedit animam secundum quod dicunt philosophi . 
Deus vero indubitanter omnen praecedit creaturam , cum ipse solus sit in ipsa mensura simplicissima , quae est principlum omnium mensurarum . 
Cum itaque dico : creator est , quando non fuit ; creatura ; , illud ; quando ; significat aeternitatem . 
Et est sensus : creatorem esse in aeternitate , in qua non est vel fuit creatura , sed in mensura inferiori . 
Homines autem , quorum mentis aspectus non transscendit phantasmata rerum temporalium , sicut imaginantur extra caelum spatium sine terminis et ita in magnitudine molem infinitam , cum extra caelum nec sit spatium nec moles , sic omnia imaginantur sub mensura temporis continui et ante omne tempus aliud tempus , sicut extra omne spatium aliud spatium . 
Hi non possunt absolvi ab hoc , quod credant creaturam creatori coaequaevam , itaque creatorem non ab initio extitisse causam sufficientem creaturarum , sed aliquam rem non actionem suscepisse nisi ut fieret actuata , quia sic sequeretur : si ante omne tempus fuisset aliud tempus et omnia sub mensura temporis fuissent contenta . 
Quod non evacuantur ab eorum imaginatione apud cogitationes eorum etiam necesse est , ut Filius habeat initium , quia omne , quod ab alio est , cuius mensura est citra mensuram primam , quae est necessario aeternitas , habet esse post non - esse , quia habet esse in mensura inferiori , cuius esse fuerit in mensura superiori . 
Filius vero , cuius esse est in mensura prima simplicissima , licet ab alio sit , non potest habuisse non - esse , quia in mensura simplicissima non potest esse eidem esse et non - esse . 
Et cum cuiuslibet creaturae non - esse fuerit absque initio , et ita fuerit in men - - sura prima simplici , non potest esse in ea mensura alicuius creaturae esse . 
Propter hoc omnis creatura necessario est in mensura post mensurm supremam . 
Talibus hominibus non est via , ut liberentur ab errore , nec ut separent affectum ab amore temporalium et eum erigant in amorem caelestium , ut illuc tandem contingat aspectus , quo tendit effectus , et sic videant solam Trinitatem in aeternitate simplici , spiritus incorporeos in mensura sequente , temporalia cum tempore , vel in tempore et comprehendant tempus finitum . 
Et sic desinant admirari cur mundus non sit antiquior , quam dicit scriptura , et cur non prius incepit quam dicit scriptura , quia non potest intelligi incepisse prius , quam incepit , ab intellectu comprehendente totum tempus praeteritum terminatum , sicut non potest intelligi mundum alibi esse , quam sit , ab intellectu , qui comprehendit extra mundum non esse spatium , cum tamen necessarium sit , ipsum posse esse alibi , quam sit , apud imaginationem ponentem spatium extra mundum . 
