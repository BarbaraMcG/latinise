Tibi hunc libellum , praetextatorum decus Albine , devovi . 
Nam licet patris avique , quibus maximam reverentiam litterae debent , cottidie urgearis exemplo ibique pubescas , quo velut ad Musarum sacraria venitur , non tamen caelo suo tantum numina perfruuntur , saepe humiles lucos ac vilia pauperum tecta subierunt . 
Quare laboris mei velim faveas voto , indulgeas audaciae . 
Quod si secus cesserit , in cupiditatem devotionis interpretabor eventum placendi . 
Vale . 
Licet audacter , non tamen ineleganter , hunc libellum qui volet centimetrum nominabit . 
Tot enim metrorum digessi quanta potui brevitate , rationem omittens , quo quidque nascatur ex genere , qua scansionum diversitate caedatur , quae res plus confusionis quam utilitatis habet . 
Sed lecturo haec fere generaliter scienda sunt : finalem syllabam in omnibus metris indifferenter accipi , PANTOS GAR METROU TO TELOS ADIAFORON : solutionem esse , cum pro longa syllaba duae breves ponuntur : loca inparia dici primum tertium quintum et deinde , paria vero secundum quartum sextum et deinde : penthemimeren esse , cum duos pedes sequitur syllaba quae partem terminat orationis ; hephthemimeren vero , cum tres pedes similiter sequitur syllaba [ tritum trochaeum , cum post duos pedes perfectos finita parte orationis trochaeus remanet ; tetartum trochaeum , cum definitione eadem quartum tenet locum trochaeus ] : catalecticum versum dici , cui syllaba una deest ; brachycatalectum , cui duae desunt ; hypercatalectum , cui una superest ; acatalectum , [ ubi nihil plus minus ve est in versu ] qui legitimo fine concluditur : monometrum vel dimetrum vel trimetrum versum in iambicis trochaicis anapaesticis metris per pedes duplices conputari , in ceteris per simplices : metra vel a pedibus nomen accipere , vel a rebus quae describuntur , vel ab inventoribus , vel a frequentatoribus , vel a numero syllabarum : eaque esse octo principalia , iambicum , trochaicum , dactylicum , anapaesticum , choriambicum , antispasticum , ionicum a maiore , ionicum a minore , de quibus carptim tractabimus , eligentes ea quae ad palmam lyrae perducit voluptas . 
Metra iambica locis inparibus quinque recipere possunt pedes , iambum tribrachum spondeum dactylum anapaestum , locis autem paribus tantum iambum vel tribrachum , et apud comicos frequenter anapaestum , ita tamen ut multarum brevium iunctura vitetur . 
Sed ex multis tredecim usui tradenda subieci . 
De aristophanio . 
Aristophanium constat monometro hypercatalecto , ut est hoc , valles per imas . 
De euripidio . 
Euripidium constat dimetro brachycatalecto , ut est hoc , Aiax furit dolens . 
De anacreontio . 
Anacreontium constat dimetro catalectico , ut est hoc , dissolve Baccha crines . 
De archilochio . 
Archilochium constat dimetro acatalecto , ut est hoc , serena lux micat polo . 
De alcaico . 
Alcaicum constat dimetro hypercatalecto , ut est hoc , amant venena parricidae . 
De alcmanio . 
Alcmanium constat trimetro brachycatalecto , ut est hoc , spernis decorae virginis torum . 
De hipponactio . 
Hipponactium constat trimetro catalectico , ut est hoc , doctis Thalia vatibus favebit . 
De archilochio . 
Archilochium constat trimetro acatalecto , ut est hoc , Martem fatigat prodigus vitae furor . 
De hipponactio . 
Hipponactium constat trimetro acatalecto claudo , ut est hoc , pauper poeta nescit antra Musarum . 
De anacreontio . 
Anacreontium constat trimetro hypercatalecto , ut est hoc , amor puellae pectus inprobe fatigat . 
De aristophanio . 
Aristophanium constat tetrametro brachycatalecto , ut est hoc , marcent lucernae , sol propinquat , non tamen vacas . 
De aristophanio . 
Aristophanium constat tetrametro catalectico , ut est hoc , portum petamus , aura lassat , vela solve malo . 
De anacreontio . 
Anacreontium constat tetrametro acatalecto , ut est hoc , hic finis est , iambe , salve , vindicis doctor meli . 
Metra trochaica locis inparibus hos recipiunt pedes , trochaeum tribrachum et non numquam dactylum , locis vero paribus cum his quos memoravi spondeum et anapaestum . 
Sed ex plurimis tredecim usui tradenda subieci . 
De pancratio . 
Pancratium constat monometro hypercatalecto , ut est hoc , auctor optimus . 
De ithyphallico . 
Ithyphallicum constat dimetro brachycatalecto , ut est hoc , Bacche iunge tigres . 
De euripidio . 
Euripidium constat dimetro catalectico , ut est hoc , vultur altius volat . 
De alcmanio . 
Alcmanium constat dimetro acatalecto , ut est hoc , fistula canit subulcus . 
De bacchylidio . 
Bacchylidium constat dimetro hypercatalecto , ut est hoc , floribus corona texitur . 
De sapphico . 
Sapphicum constat trimetro brachycatalecto , ut est hoc , rex paterque Iuppiter deorum . 
De archilochio . 
Archilochium constat trimetro catalectico , ut est hoc , nox amoris et quietis conscia . 
De sotadico . 
Sotadicum constat trimetro acatalecto , ut est hoc , arva sicca Nilus intrat , ite laeti . 
De sapphico . 
Sapphicum constat trimetro hypercatalecto , ut est hoc , splendet aurum , gemma fulget , forma sed placet . 
De sotadico . 
Sotadicum constat tetrametro brachycatalecto , ut est hoc , Thracium nefas renarrat cantitans hirundo . 
De archilochio . 
Archilochium constat tetrametro catalectico , ut est hoc , tolle thyrsos , aera pulsa , iam Lyaeus advenit . 
De hipponactio . 
Hipponactium constat tetrametro catalectico claudo , ut est hoc , pelle tonsis terga ponti , vela tende , pergamus . 
De anacreontio . 
Anacreontium constat tetrametro acatalecto , ut est hoc , parce iam Camena vati , parce iam sacro furori . 
Metra dactylica principaliter constant dactylo , recipiunt tamen et spondeum [ et interdum ultimo loco trochaeum ] . 
Sed ex plurimis haec decem et novem usui tradenda subieci . 
De adonio . 
Adonium constat dimetro catalectico , ut est hoc , fundite fletus . 
De hymenaico . 
Hymenaicum constat dimetro acatalecto , ut est hoc , tibia personet . 
De archilochio . 
Archilochium constat dimetro hypercatalecto , ut est hoc , garrula venit avis . 
De alcmanio . 
Alcmanium constat trimetro catalectico , ut est hoc , tundite pectora palmis . 
De simonidio . 
Simonidium constat trimetro acatalecto , ut est hoc , indue pallia Serica . 
De alcmanio . 
Alcmanium constat trimetro hypercatalecto , ut est hoc , lurida brachia cur retegis ? 
De archilochio . 
Archilochium constat tetrametro catalectico , ut est hoc , arent solstitio sola terrae . 
De alcmanio . 
Alcmanium constat tetrametro acatalecto , ut est hoc , virgo decens comulas religa tibi . 
De alcmanio . 
Alcmanium constat tetrametro hypercatalecto , ut est hoc , vita quieta nimis caret ingenio . 
De stesichorio . 
Stesichorium constat pentametro catalectico , ut est hoc , Marsya cede deo , tua carmina flebis . 
De simonidio . 
Simonidium constat pentametro acatalecto , ut est hoc , Parthenopaeus erat puer Arcadiae decus . 
De choerilio . 
Choerilium constat pentametro hypercatalecto , ut est hoc , pulchra puella comas ambit sibi palmitibus . 
De heroico . 
Heroicum constat hexametro catalectico , ut est hoc , vulnera bella tubae numero donantur Homeri . 
De bucolico . 
Bucolicum constat hexametro catalectico , ita ut quartus dactylus partem determinet orationis , ut est hoc , rustica silvestres resonat bene fistula cantus . 
De ibycio . 
Ibycium constat hexametro acatalecto , ut est hoc , sidera pallida diffugiunt face territa luminis . 
De alcmanio . 
Alcmanium constat hexametro hypercatalecto , ut est hoc , alma Venus Paphon ingreditur , rosa luceat ex adytis . 
De stesichorio . 
Stesichorium constat heptametro catalectico , ut est hoc , Aeacides iuvenis trahit Hectora , plangite Pergama Troes . 
De ibycio . 
Ibycium constat heptametro acatalecto , ut est hoc , carmina docta Thalia canit , properantius huc ades , o puer . 
De ibycio . 
Ibycium constat heptametro hypercatalecto , ut est hoc , versiculos tibi dactylicos cecini , puer optime , quos facias . 
Metra anapaestica principaliter constant anapaesto ; recipiunt tamen frequenter spondeum , raro proceleumaticum , apud comicos autem etiam dactylum , saepiusque ultima cum superest syllaba , in duas solvitur breves . 
Sed ex plurimis haec tredecim usui tradenda subieci . 
De threnico . 
Threnicum constat monometro acatalecto , ut est hoc , calidum iubar est . 
De chorico . 
Choricum constat monometro hypercatalecto , ut est hoc , animus male fortis . 
De aristophanio . 
Aristophanium constat dimetro brachycatalecto , ut est hoc , venit optima Calliope . 
De paroemiaco . 
Paroemiacum constat dimetro catalectico , ut est hoc , aditum Veneris fuge virgo . 
De pindarico . 
Pindaricum constat dimetro acatalecto , ut est hoc , fuge moenia iam Telamoniade . 
De alcmanio . 
Alcmanium constat dimetro hypercatalecto , ut est hoc , tremulum mare molliflua nitet aura . 
De archebulio . 
Archebulium constat dimetro acatalecto et palimbacchio , ut est hoc , dea somnifero vaga curriculo relucet . 
De pindarico . 
Pindaricum constat trimetro brachycatalecto , ut est hoc , medium rapido mare Thybris adit fluvio . 
De alcmanio . 
Alcmanium constat trimetro catalectico , ut est hoc , date Pierides mihi carmina doctiloquorum . 
De stesichorio . 
Stesichorium constat trimetro acatalecto , ut est hoc , iacet in thalamo tibi virgo decens Veneris specie . 
De simonidio . 
Simonidium constat trimetro hypercatalecto , ut est hoc , tuba terribili procul aere sonat , clipeum quate miles . 
De alcmanio . 
Alcmanium constat tetrametro brachycatalecto , ut est hoc , sua munera fert Venus alma rosas iuveni Cinyreiadae . 
De aristophanio . 
Aristophanium constat tetrametro catalectico , ut est hoc , date vina mihi , date serta , iuvat dare tempora tota Lyaeo . 
Metra choriambica principaliter constant choriambo ; verum quod durius suo pede claudantur , accipiunt in fine antibacchum . 
Sed ex multis haec quattuor usui tradenda subieci . 
De aristophanio . 
Aristophanium constat monometro et antibaccho , ut est hoc , purpureos tyrannos . 
De anacreontio . 
Anacreontium constat dimetro et antibaccho , ut est hoc , Vergilius Mantua quem creavit . 
De sapphico . 
Sapphicum constat trimetro et antibaccho , ut est hoc , dulcisonae Pierides versifico favete . 
De callimachio . 
Callimachium constat tetrametro et antibaccho , ut est hoc , armipotens Mars genitor Romulidarum venias precamur . 
Metra antispastica principaliter constant antispasto ; verum saepe prima parte , qua iambum tenent , spondeum libenter accipiunt . 
Sed ex plurimis quattuor usui tradenda subieci . 
De panico . 
Panicum constat trimetro brachycatalecto , ut est hoc , Fauni semideum numen adest . 
De anacreontio . 
Anacreontium constat trimetro catalectico , ut est hoc , curas mitificant dona Lyaei . 
De alcaico . 
Alcaicum constat tetrametro brachycatalecto , ut est hoc , Maecenas atavis Lydia quos fert genite . 
De anacreontio . 
Anacreontium constat tetrametro catalectico , ut est hoc , infandum tetigit sidera carmen magicorum . 
Metra ionica a maiore principaliter constant ionico suo ; verum tamen et diiambum et ditrochaeum non recusant solutionemque patienter admittunt . 
sed ex plurimis tria usui tradenda subieci . 
De hipponactio . 
Hipponactium constat dimetro brachycatalecto , ut est hoc , palmam cape victor . 
De praxillio . 
Praxillium constat trimetro brachycatalecto , ut est hoc , fortis iuvenis sume coronam . 
De sotadico . 
Sotadicum constat tetrametro brachycatalecto , ut est hoc , salpinx cane , tempus fugit , intende laborem . 
Metra ionica a minore principaliter gaudent ionico suo ac raro alterius pedis patiuntur accessum . 
Sed ex plurimis sex usui tradenda subieci . 
De timocratio . 
Timocratium constat dimetro catalectico , ut est hoc , rosa veris specimen . 
De anacreontio . 
Anacreontium constat dimetro acatalecto , ut est hoc , sapientes Amor odit . 
De anacreontio . 
Anacreontium constat trimetro catalectico , ut est hoc , fuge virgo , fuge munus Veneris . 
De sapphico . 
Sapphicum constat trimetro acatalecto , ut est hoc , sonat alta trabe fixus tibi nidus . 
De phrynichio . 
Phrynichium constat tetrametro catalectico , ut est hoc , tibi veris fero donum , sola quod dant Veneri . 
De alcmanio . 
Alcmanium constat tetrametro acatalecto , ut est hoc , timor omnis docet artis , timor auget bona mentis . 
Reliqua deinceps metra non ea lege qua superiora referemus . 
Illa enim velut confusa digessi , haec velut dispersa collegi . 
Sed ex plurimis quinque et viginti usui tradenda subieci . 
De falisco . 
Faliscum constat tribus dactylis et pyrrichio , ut est hoc , docta falisca Serene reparas . 
De pherecratio . 
Pherecratium constat spondio dactylo spondio , ut est hoc , reges purpura monstrat . 
De glyconio . 
Glyconium constat spondio choriambo pyrrichio , ut est hoc , odi Parthenium nemus . 
De asclepiadio . 
Asclepiadium constat spondio , duobus choriambis , pyrrichio , ut est hoc , vitae pars melior quam cito labitur . 
De alcaico . 
Alcaicum constat spondio , tribus choriambis , pyrrichio , ut est hoc , pro fas Aeacides procubuit sub Paridis manu . 
De elegiaco . 
Elegiacum constat de penthemimeri prima heroica , secunda dactylica , ut est hoc , maeret diffusis flens elegia comis . 
De aeolico . 
Aeolicum constat primo pede disyllabo quolibet et quattuor dactylis , ut est hoc , Sappho conposuit male casta poemata . 
De miuro . 
Miurum constat ita ut heroicum , sed pyrrichio clauditur , ut est hoc , mortem contemnunt laudato vulnere Getae . 
De priapeio . 
Priapeium constat de glyconio et pherecratio , ut est hoc , Hellespontiacos tuum numen protegit hortos . 
De phalaecio . 
Phalaecium constat spondio , dactylo , tribus trochaeis , ut est hoc , Hermus divitibus superbit undis . 
De sapphico . 
Sapphicum constat trochaeo , spondio , dactylo , duobus trochaeis , ut est hoc , Faune Nympharum metus et voluptas . 
De saturnio . 
Saturnium constat dimetro iambico catalectico et ithyphallico , ut est hoc , Isis pererrat orbem crinibus profusis . 
De archilochio . 
Archilochium constat paroemiaco et ithyphallico , ut est hoc , remeavit ab arce tyrannus vultibus cruentis . 
De encomiologico . 
Encomiologicum constat dactylica et iambica penthemimeri , ut est hoc , carmina bella magis velim sonare . 
De iambelego . 
Iambelegum constat penthemimeri iambica et dactylica , ut est hoc , fontes ligabant gramina laetificos . 
De alcaico . 
Alcaicum constat penthemimeri iambica et duobus dactylis , ut est hoc , carmen relaxat taedia pectoris . 
De alcaico . 
Alcaicum constat duobus dactylis et duobus trochaeis , ut est hoc , luna rubens zephyros minatur . 
De archilochio . 
Archilochium constat tetrametro bucolico et tribus trochaeis , ut est hoc , linea piscator tibi concidit in profunda ponti . 
De galliambico . 
Galliambicum constat dimetro iambico catalectico et anapaesto vel spondio cum duobus iambis , ut est hoc , tenera recrispat aura tremulos sinus freti . 
De archilochio . 
Archilochium constat penthemimeri dactylica et dimetro iambico ; ACATALECTO ; , ut est hoc , sidera cuncta micant decore lucis aureo . 
De archilochio . 
Archilochium constat dimetro iambico ; ACATALECTO ; et penthemimeri dactylica , ut est hoc , Indi Lyaeo dediti tympana iam quatiunt . 
De echoico . 
Echoicum est , quotiens sonus ultimae syllabae paenultimae congruit , ut est hoc , exercet mentes fraternas grata malis lis . 
De reciproco heroo . 
Reciprocum heroum in sotadicum est , quotiens a fine scansus sotadicum facit , ut est hoc , ire cupis si rus , mala vites omnia quaeso . 
Quaeso omnia vites mala , si rus cupis ire . 
De reciproco iambico . 
Reciprocum iambicum in elegiacum est , quotiens a fine scansus elegiacum facit , ut est hoc , micant nitore tecta sublimi aurea . 
Aurea sublimi tecta nitore micant . 
De ropalico . 
Ropalicus versus est , cum verba , prout secuntur , per syllabas crescunt , ut est hoc , rem tibi confeci , doctissime , dulcisonoram . 
Habes , lector , in conpendio discendi manualem libellum , quem magis probabis , si tibi usus scribendi pretium voluptatis exsolvat . 
