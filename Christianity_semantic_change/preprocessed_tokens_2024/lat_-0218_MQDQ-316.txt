Duas res simul nunc agere decretumst mihi : et argumentum et meos amores eloquar . 
Non ego item facio ut alios in comoediis ui uidi amoris facere , qui aut Nocti aut Dii aut Soli aut Lunae miserias narrant suas : quos pol ego credo humanas querimonias non tanti facere , quid uelint , quid non uelint ; uobis narrabo potius meas nunc miserias . 
Graece haec uocatur Emporos Philemonis , eadem Latine Mercator Macci Titi . 
Pater ad mercatum hinc me meus misit Rhodum ; biennium iam factum est postquam abii domo . 
Ibi amare occepi forma eximia mulierem . 
Sed ea ut sim implicitus dicam , si operaest auribus atque aduortendum ad animum adest benignitas . 
Et hoc parum hercle more amatorum institi , per mea perconatus sum uos sumque inde exilico nam amorem haec cuncta uitia sectari solent , cura , aegritudo nimiaque elegantia , haec non modo illum qui amat sed quemque attigit magno atque solido multat infortunio , nec pol profecto quisquam sine grandi malo praequam res patitur studuit elegantiae . 
Sed amori accedunt etiam haec quae dixi minus : insomnia , aerumna , error , terror et fuga ; ineptia , stultitiaque adeo et temeritast , incogitantia excors , inmodestia , petulantia et cupiditas , maliuolentia ; inerit etiam auiditas , desidia , iniuria , inopia , contumelia et dispendium , multiloquium , parumloquium : hoc ideo fit quia quae nihil attingunt ad rem nec sunt usui , tam amator profert saepe aduorso tempore ; hoc , pauciloquium , rusum idcirco praedico , quia nullus umquam amator adeost callide facundus quae in rem sint suam ut possit loqui . 
Nunc uos mi irasci ob multiloquium non decet : eodem quo amorem Venu mi hoc legauit die . 
Illuc reuorti certumst , conata eloquar . 
Principio ut ex ephebis aetate exii atque animus studio amotus puerilist meus , amare ualide coepi hic meretricem : ilico res exsulatum ad illam clam abibat patris . 
Leno inportunus , dominus eiius mulieris , ui summa ut quidque poterat rapiebat domum . 
Obiurigare pater haec noctes et dies , perfidiam , iniustitiam lenonum expromere ; lacerari ualide suam rem , illius augerier . 
Summo haec clamore ; interdum mussans conloqui : abnuere , negitare adeo me natum suom . 
Conclamitare tota urbe et praedicere omnes tenerent mutuitanti credere . 
Amorem multos inlexe in dispendium : intemperantem , non modestum , iniurium trahere , exhaurire me quod quirem ab se domo ; ratione pessuma a me ea quae ipsus optuma omnis labores inuenisset perferens amoris ui diffunditari ac didier . 
Conuicium tot me annos iam se pascere ; quod nisi puderet , ne luberet uiuere . 
Sese extemplo ex ephebis postquam excesserit , non , ut ego , amori neque desidiae in otio operam dedisse neque potestatem sibi fuisse ; adeo arte cohibitum esse se a patre : multo opere inmundo rustico se exercitum neque nisi quinto anno quoque solitum uisere urbem atque extemplo inde , ut spectauisset peplum , rus rusum confestim exigi solitum a patre . 
Ibi multo primum sese familiarium laborauisse , quom haec pater sibi diceret : " tibi aras , tibi occas , tibi seris , tibi item metis , tibi denique iste pariet laetitiam labos " . 
Postquam recesset uita patrio corpore , agrum se uendidisse atque ea pecunia nauim , metretas quae trecentas tolleret , parasse atque ea se mercis uectatum undique , adeo dum , quae tum haberet , peperisset bona ; me idem decere , si ut deceret me forem . 
Ego me ubi inuisum meo patri esse intellego atque odio esse me quoi placere aequom fuit , amens amansque ui animum offirmo meum , dico esse iturum me mercatum , si uelit : amorem missum facere me , dum illi opsequar . 
Agit gratias mi atque ingenium adlaudat meum ; sed mea promissa non neglexit persequi . 
Aedificat nauim cercurum et mercis emit , parata naui imponit , praeterea mihi talentum argenti ipsus sua adnumerat manu ; seruom una mittit , qui olim puero paruolo mihi paedagogus fuerat , quasi uti mihi foret custos . 
His sic confectis nauim soluimus . 
Rhodum uenimus , ubi quas mercis uexeram omnis ut uolui uendidi ex sententia . 
Lucrum ingens facio praeterquam mihi meu pater dedit aestumatas mercis : ita peculium conficio grande . 
Sed dum in portu illi ambulo , hospes me quidam adgnouit , ad cenam uocat . 
Venio , decumbo acceptus hilare atque ampliter . 
Discubitum noctu ut imus , ecce ad me aduenit mulier , qua mulier alia nullast pulchrior ; ea nocte mecum illa hospitis iussu fuit . 
Vosmet uidete quam mihi ualide placuerit : postridie hospitem adeo , oro ut uendat mihi , dico eius pro meritis gratum me et munem fore . 
Quid uerbis opus est ? 
emi atque aduexi heri . 
Eam me aduexisse nolo resciscat pater . 
Modo eam reliqui ad portum in naui et seruolum . 
Sed quid currentem seruom a portu conspicor , quem naui abire uotui ? 
timeo quid siet . 
Ex summis opibus uiribusque usque experire , nitere erus ut minor opera tua seruetur : agedum , Acanthio , abige aps te lassitudinem , caue pigritiae praeuorteris . 
Simul enicat suspiritus ( uix suffero hercle anhelitum ) , simul autem plenis semitis qui aduorsum eunt : aspellito , detrude , deturba in uiam . 
Haec disciplina hic pessumast : currenti , properanti hau quisquam dignum habet decedere . 
Ita tres simitu res agendae sunt , quando unam occeperis : et currendum et pugnandum et autem iurigandum est in uia . 
Quid illuc est quod ille tam expedite exquirit cursuram sibi ? 
curaest negoti quid sit aut quid nuntiet . 
Nugas ago . 
Quam restito , tam maxume res in periclo uortitur . 
Mali nescioquid nuntiat . 
Genua hunc cursorem deserunt ; perii , seditionem facit lien , occupat praecordia , perii , animam nequeo uortere , nimi nihili tibicen siem . 
At tu edepol sume laciniam atque apsterge sudorem tibi . 
Numquam edepol omnes balineae mihi hanc lassitudinem eximent . 
Domin an foris dicam esse erum Charinum ? 
Ego animi pendeo . 
Quid illuc sit negoti lubet scire me , ex hoc metu ut sim certus . 
At etiam asto ? 
at etiam cesso foribus facere hisce assulas . 
Aperite aliquis ! 
ubi Charinust eru ? 
domin est an foris ? 
num quisquam adire ad ostium dignum arbitratur ? 
Ecce me , Acanthio , quem quaeris . 
Nusquamst disciplina ignauior . 
Quae te malae res agitant ? 
Multae , ere , te atque me . 
Quid est negoti ? 
Periimus . 
Principium id inimicis dato . 
At tibi sortito id optigit . 
Loquere id negoti quidquid est . 
Placide , uolo adquiescere . 
Tua caussa rupi ramites , iam dudum sputo sanguinem . 
Resinam ex melle Aegyptiam uorato , saluom feceris . 
At edepol tu calidam picem bibito , aegritudo apscesserit . 
Hominem ego iracundiorem quam te noui neminem . 
At ego maledicentiorem quam te noui neminem . 
Sin saluti quod tibi esse censeo , id consuadeo ? 
Apage istiusmodi salutem cum cruciatu quae aduenit . 
Dic mihi , an boni quid usquamst quod quisquam uti possiet sine malo omni , aut ne laborem capias quom illo uti uoles ? 
Nescio ego istaec : philosophari numquam didici neque scio . 
Ego bonum , malum quo accedit , mihi dari hau desidero . 
Cedo tuam mihi dexteram , agedum , Acanthio . 
em dabitur , tene . 
Vin tu te mihi opsequentem esse an neuis ? 
Opera licet experiri , qui me rupi caussa currendo tua , ut quae scirem scire actutum tibi liceret . 
Liberum caput tibi faciam paucos mensis . 
Palpo percutis . 
Egon ausim tibi usquam quicquam facinus falsum proloqui ? 
quin iam priu quam sum elocutus , scis sei mentiri uolo . 
Ah ! 
lassitudinem hercle uerba tua mihi addunt , enicas . 
Sicine mi opsequens es ? 
Quid uis faciam ? 
Tun ? 
id quod uolo . 
Quid id est igitur quod uis ? 
Dicam . 
Dice . 
At enim placide uolo . 
Dormientis spectatores metuis ne ex somno excites ? 
Vae tibi ! 
Tibi equidem a portu adporto hoc Quid fers ? 
dic mihi . 
Vim , metum , cruciatum , curam , iurgiumque atque inopiam . 
Perii ! 
tu quidem thensaurum huc mihi adportauisti mali . 
Nullus sum . 
Immo es Scio iam , miserum dices tu . 
Dixi ego tacens . 
Quid istuc est mali ? 
Ne rogites , maxumum infortunium est . 
Opsecro , dissolue iam me ; nimi diu animi pendeo . 
Placide , multa exquirere etiam priu uolo quam uapulem . 
Hercle uero uapulabis nisi iam loquere aut hinc abis . 
Hoc sis uide , ut palpatur . 
Nullust , quando occepit , blandior . 
Opsecro hercle oroque ut istuc quid sit actutum indices , quandoquidem mihi supplicandum seruolo uideo meo . 
Tandem indignus uideor ? 
Immo dignus . 
Equidem credidi . 
Opsecro , num nauis periit ? 
Saluast nauis , ne time . 
Quid alia armamenta ? 
Salua et sana sunt . 
Quin tu expedis quid siet quod me per urbem currens quaerebas modo ? 
Tuquidem ex ore orationem mi eripis . 
Taceo . 
Tace . 
Credo , si boni quid ad te nuntiem , instes acriter , qui nunc , quom malum audiendumst , flagitas me ut eloquar . 
Opsecro hercle te istuc uti tu mihi malum facias palam . 
Eloquar , quandoquidem me oras . 
Tuo pater Quid meu pater ? 
Tuam amicam Quid eam ? 
Vidit . 
Vidit ? 
uae misero mihi ! 
hoc quod te interrogo responde . 
Quin tu si quid uis roga . 
Qui potuit uidere ? 
Oculis . 
Quo pacto ? 
Hiantibus . 
In hinc dierectus ? 
nugare in re capitali mea . 
Qui , malum , ego nugor si tibi quod me rogas respondeo ? 
Certen uidit ? 
Tam hercle certe quam ego te aut tu me uides . 
Vbi eam uidit ? 
Intus intra nauim , ut prope astitit ; et cum ea confabulatust . 
Perdidisti me , pater . 
Eho tu , eho tu , quin cauisti ne eam uideret , uerbero ? 
quin , sceleste , apstrudebas , ne eam conspiceret pater ? 
Quia negotiosi eramus nos nostris negotiis : armamentis complicandis , componendis studuimus . 
Dum haec aguntur , lembo aduehitur tuo pater pauxillulo , neque quisquam hominem conspicatust , donec in nauim subit . 
Nequiquam , mare , supterfugi a tuis tempestatibus : equidem me iam censebam esse in terra atque in tuto loco , uerum uideo med ad saxa ferri saeuis fluctibus . 
Loquere porro quid sit actum . 
Postquam aspexit mulierem , rogitare occepit quoia esset . 
Quid respondit ? 
Ilico occucurri atque interpello matri te ancillam tuae emisse illam . 
Visun est tibi credere id ? 
Etiam rogas ? 
sed scelestus subigitare occepit . 
Illamne , opsecro ? 
Mirum quin me subigitaret . 
Edepol cor miserum meum , quod guttatim contabescit quasi in aquam indideris salem . 
Perii ! 
em istuc unum uerbum dixisti uerissumum . 
Stultitia istaec est . 
Quid faciam ? 
credo , non credet pater si illam matri meae me emisse dicam ; post autem mihi scelu uidetur me parenti proloqui mendacium . 
Neque ille credet neque credibile est forma eximia mulierem eam me emisse ancillam matri . 
Non taces , stultissume ? 
credet hercle , nam credebat iam mihi . 
Metuo miser , ne patrem prehendat ut sit gesta res suspicio . 
Hoc quod te rogo responde , quaeso . 
Quaeso , quid rogas ? 
Num esse amicam suspicari uisus est ? 
Non uisus est . 
Quin quidque ut dicebam mihi credebat . 
Verum , ut tibi quidem uisus est . 
Non , sed credebat . 
Vae mihi misero , nullu sum ! 
sed quid ego hic in lamentando pereo , ad nauim non eo ? 
sequere . 
Si istac ibis , commodum obuiam uenies patri ; postea aspicit te timidum esse atque exanimatum : ilico retinebit , rogitabit unde illam emeris , quanti emeris : timidum temptabit te . 
Hac ibo potius . 
Iam censes patrem abiisse a portu ? 
Quin ea ego huc praecucurri gratia , ne te opprimeret inprudentem atque electaret . 
Optume . 
Miris modis di ludos faciunt hominibus mirisque exemplis somnia in somnis danunt . 
Velut ego nocte hac quae praeteriit proxuma in somnis egi satis et fui homo exercitus . 
Mercari uisus mihi sum formosam capram ; ei ne noceret quam domi ante habui capram neu discordarent si ambae in uno essent loco , posterius quam mercatus fueram uisu sum in custodelam simiae concredere . 
Ea simia adeo post hau multo ad me uenit , male mihi precatur et facit conuicium : ait sese illius opera atque aduentu caprae flagitium et damnum fecisse hau mediocriter ; dicit capram , quam dederam seruandam sibi , suai uxoris dotem ambedisse oppido . 
Mihi illud uideri mirum ut una illaec capra uxoris simiai dotem ambederit . 
Instare factum simia atque hoc denique respondet , ni properem illam ab sese abducere , ad me domum intro ad uxorem ducturum meam . 
Atque oppido hercle bene uelle illi uisu sum , ast non habere quoi commendarem capram ; quo magi quid facerem cura cruciabar miser . 
Interea ad me haedus uisust adgredirier , infit mihi praedicare sese ab simia capram abduxisse et coepit inridere me ; ego enim lugere atque abductam illam aegre pati . 
Hoc quam ad rem credam pertinere somnium nequeo inuenire ; nisi capram illam suspicor iam me inuenisse quae sit aut quid uoluerit . 
Ad portum hinc abii mane cum luci semul ; postquam id quod uolui transegi , atque ego conspicor nauim ex Rhodo quast heri aduectus filius ; conlibitumst illuc mihi nescioqui uisere : inscendo in lembum ; atque ad nauim deuehor . 
Atque ego illi aspicio forma eximia mulierem , filiu quam aduexit meu matri ancillam suae . 
Quam ego postquam aspexi , non ita amo ut sanei solent homines sed eodem pacto ut insanei solent . 
Amaui hercle equidem ego olim in adulescentia , uerum ad hoc exemplum numquam ut nunc insanio . 
unum quidem hercle iam scio , periisse me ; uosmet uidete ceterum quanti siem . 
Nunc hoc profecto seic est : haec illast capra ; uerum hercle simia illa atque haedus mihi malum adportant atque eos esse quos deicam hau scio . 
sed conticiscam , nam eccum it uicinus foras . 
Profecto ego illunc hircum castrari uolo ruri qui uobeis exhibet negotium . 
Nec omen illuc mihi nec auspicium placet . 
Quasi hircum metuo ne uxor me castret mea , ac metuo ne illaec simiae partis ferat . 
I tu hinc ad uillam atque istos rastros uilico Pisto ipsi facito coram ut tradas in manum . 
Vxori facito ut nunties negotium mihi esse in urbe , ne me exspectet ; nam mihi tris hodie litis iudicandas dicito . 
I , et hoc memento dicere . 
Numquid amplius ? 
Tantumst . 
Lysimache , salue . 
Eugae , Demipho , salueto . 
Quid agis ? 
quid fit ? 
Quod miserrumus . 
Di melius faxint ! 
Di hoc quidem faciunt . 
Quid est ? 
Dicam , si uideam tibi esse operam aut otium . 
Quamquam negotiumst , si quid ueis , Demipho , non sum occupatus umquam amico operam dare . 
Benignitatem tuam mihi experto praedicas . 
Quid tibi ego aetatis uideor ? 
Accherunticus , senex uetus , decrepitus . 
Peruorse uides . 
Puer sum , Lysimache , septuennis . 
Sanun es qui puerum te esse dicas ? 
Vera praedico . 
Modo hercle in mentem uenit quid tu diceres : senex quom extemplo est , iam nec sentit nec sapit , aiunt solere eum rusum repuerascere . 
Immo bis tanto ualeo quam ualui prius . 
hercle factum et gaudeo . 
Immo si scias , oculeis quoque etiam plus iam uideo quam prius . 
Benest . 
Malae rei deico . 
Iam istuc non benest . 
Sed aussimne ego tibi eloqui fideliter ? 
Audacter . 
Animum aduorte . 
Fiet sedulo . 
Hodie eire occepi in ludum litterarium , Lysimache . 
Ternas scio iam . 
Quid ternas ? 
Amo . 
Tun capite cano amas , senex nequissume ? 
Si canum seu istuc rutilumst siue atrumst , amo . 
Ludificas nunc tu me heic , opinor , Demipho . 
decide collum stanti si falsum loquor ; uel , ut scias me amare , cape cultrum , seca digitum uel aurem uel tu nassum uel labrum : sei mouero me seu secari sensero , Lysimache , auctor sum ut med amando enices . 
Si umquam uidistis pictum amatorem , em illic est . 
Nam meo quidem animo uetulus , decrepitus senex tantidemst quasi sit signum pictum in pariete . 
Nunc tu me , credo , castigare cogitas . 
Egon te ? 
Nihil est iam quod tu mihi suscenseas : fecere tale ante aliei spectatei uirei . 
Humanum amarest , humanum autem ignoscere est : humanum atque id ui optingit deum . 
Ne sis me obiurga , hoc non uoluntas me impulit . 
Quin non obiurgo . 
At ne deteriorem tamen hoc facto ducas . 
Egon te ? 
ah , ne di siuerint ! 
Vide sis modo etiam . 
Visumst . 
Certen ? 
Perdi me . 
Hic homo ex amore insanit . 
Numquid uis ? 
Vale . 
Ad portum propero , nam ibi mihi negotium est . 
ambulato . 
uale . 
sit tibi . 
Quin mihi quoque etiamst ad portum negotium . 
Nunc adeo ibo illuc . 
Sed optume gnatum meum uideo eccum . 
Opperiar hominem . 
Hoc nunc mihi uiso opust , huic persuadere quo modo potis siem ut illam uendat neue det matri suae ; nam ei dono aduexe audiui . 
Sed praecauto opust , ne hic illam me animum adiecisse aliqua sentiat . 
Homo me miserior nullust aeque , opinor , neque aduorsa quoi plura sint sempiterna ; satin quidquid est quam rem agere occepi , proprium nequit mi quod cupio euenire ? 
Ita mihi mala res aliqua obicitur , bonum quae meum comprimit consilium . 
Miser amicam mihi paraui , inimi caussa , pretio eripui , ratus clam patrem me meum posse habere ; is resciuit et uidit et perdidit me ; neque is quom roget quid loquar cogitatumst , ita animi decem in pectore incerti certant . 
Nec quid corde nunc consili capere possim scio , tantus cum cura meost error animo , dum serui mei perplacet mi consilium , dum rusum hau placet nec pater poti uidetur induci ut putet matri ancillam emptam esse illam . 
Nunc si dico ut res est atque illam mihi me emisse indico , quem ad modum existumet me ? 
atque illam apstrahat trans mare hinc uenum asportet ; scio saeuo quam sit , domo doctus . 
Igitur hoccine est amare ? 
arare mauelim quam sic amare . 
Iam hinc olim inuitum domo extrusit ab se , mercatum ire iussit : ibi hoc malum ego inueni . 
Vbi uoluptatem aegritudo uincat , quid ibi inest amoeni ? 
nequiquam abdidi , apscondidi , apstrusam habebam : muscast meu pater , nil potest clam illum haberi , nec sacrum nec tam profanum quicquamst , quin ibi ilico adsit . 
nec qui rebus meis confidam mi ulla spes in corde certast . 
Quid illuc est quod solus se cum fabulatur filius ? 
sollicitus mihi nescioqua re uidetur . 
Attatae ! 
meu pater hicquidem est quem uideo . 
Ibo , adloquar . 
Quid fit , pater ? 
Vnde incedis , quid festinas , gnate mi ? 
Recte , pater . 
Ita uolo , sed istuc quid est tibi quod commutatust color ? 
numquid tibi dolet ? 
Nescioquid meo animost aegre , pater . 
Poste hac nocte non quieui sati mea ex sententia . 
Per mare ut uectus , nunc oculi terram mirantur tui . 
Magis opinor Id est profecto ; uerum actutum apscesserit . 
Ergo edepol palles . 
Si sapias , eas ac decumbas domi . 
Otium non est : mandatis rebus praeuorti uolo . 
Cras agito , perendie agito . 
Saepe ex te audiui , pater : rei mandatae omnis sapientis primum praeuorti decet . 
Age igitur ; nolo aduorsari tuam aduorsum sententiam . 
Saluos sum , siquidem isti dicto solida et perpetuast fides . 
Quid illuc est quod a me solus se in consilium seuocat ? 
non uereor ne illam me amare hic potuerit resciscere ; quippe haud etiam quicquam inepte feci amantes ut solent . 
Res adhuc quidem hercle in tutost , nam hunc nescire sat scio de illa amica ; quod si sciret , esset alia oratio . 
Quin ego hunc adgredior de illa ? 
Quin ego hinc me amolior ? 
eo ego , ut quae mandata amicus amicis tradam . 
Immo mane ; paucula etiam sciscitare priu uolo . 
Dic quid uelis . 
Vsquine ualuisti ? 
Perpetuo recte , dum quidem illic fui ; uerum in portum huc ut sum aduectus , nescioqui animus mihi dolet . 
Nausea edepol factum credo ; uerum actutum apscesserit . 
Sed quid ais ? 
ecquam tu aduexti tuae matri ancillam e Rhodo ? 
Aduexi . 
Quid ? 
ea ut uidetur mulier ? 
Non edepol mala . 
Vt moratast ? 
Nullam uidi melius mea sententia . 
Mihi quidem edepol uisast quom illam uidi Eho an uidisti , pater ? 
Vidi . 
Verum non ex usu nostrost neque adeo placet . 
Qui uero ? 
Quia quia non nostra formam habet dignam domo . 
Nihil opust nobis ancilla nisi quae texat , quae molat , lignum caedat , pensum faciat , aedis uorrat , uapulet , quae habeat cottidianum familiae coctum cibum : horunc illa nihilum quicquam facere poterit . 
Admodum . 
Ea caussa equidem illam emi dono quam darem matri meae . 
Ne duas neu te aduexisse dixeris . 
Di me adiuuant . 
Labefacto paullatim . 
Verum quod praeterii dicere , neque illa matrem satis honeste tuam sequi poterit comes neque sinam . 
Qui uero ? 
Quia illa forma matrem familias flagitium sit sei sequatur ; quando incedat per uias , contemplent , conspiciant omnes , nutent , nictent , sibilent , uellicent , uocent , molesti sint ; occentent ostium : impleantur elegeorum meae fores carbonibus . 
Atque , ut nunc sunt maledicentes homines , uxori meae mihique obiectent lenocinium facere . 
Nam quid eost opus ? 
Hercle qui tu recte dicis et tibi adsentior . 
Sed quid illi nunc fiet ? 
Recte . 
Ego emero matri tuae ancillam uiraginem aliquam non malam , forma mala , ut matrem addecet familias , aut Syram aut Aegyptiam : ea molet , coquet , conficiet pensum , pinsetur flagro , neque propter eam quicquam eueniet nostris foribus flagiti . 
Quid si igitur reddatur illi unde empta est ? 
Minime gentium . 
Dixit se redhibere si non placeat . 
Nihil istoc opust : litigari nolo ego usquam , tuam autem accusari fidem ; multo edepol , si quid faciendumst , facere damni mauolo quam opprobramentum aut flagitium muliebre ecferri domo . 
Me tibi illam posse opinor luculente uendere . 
Dum quidem hercle ne minoris uendas quam ego emi , pater . 
Tace modo : senex est quidam qui illam mandauit mihi ut emerem ad istanc faciem . 
At mihi quidam adulescens , pater , mandauit ad illam faciem , ita ut illa est , emerem sibi . 
Viginti minis opinor posse me illam uendere . 
At ego si uelim , iam dantur septem et uiginti minae . 
At ego Quin ego , inquam Ah , nescis quid dicturus sum , tace . 
Tris minas accudere etiam possum , ut triginta sient . 
Quo uortisti ? 
Ad illum qui emit . 
Vbinamst is homo gentium ? 
Eccillum uideo . 
Iubet quinque me addere etiam nunc minas . 
Hercle illunc di infelicent , quisquis est . 
Ibidem mihi etiam nunc adnutat addam sex minas . 
Septem mihi . 
Numquam edepol me uincet hodie . 
Commodis poscit , pater . 
Nequiquam poscit : ego habebo . 
At illic pollicitust prior . 
Nihili facio . 
Quinquaginta poscit . 
Non centum datur . 
Potine ut ne licitere aduorsum mei animi sententiam ? 
maxumam hercle habebis praedam : ita ille est , quoi emitur , senex ; sanus non est ex amore illius . 
Quod posces feres . 
Certe edepol adulescens ille , quoi ego emo , ecflictim perit eius amore . 
Multo hercle ille magi senex , si tu scias . 
Numquam edepol fuit neque fiet ille senex insanior ex amore quam ille adulescens quoi ego do hanc operam , pater . 
Quiesce , inquam . 
Istanc rem ego recte uidero . 
Quid ais ? 
Quid est ? 
Non ego illam mancupio accepi . 
Sed ille illam accipiet . 
Sine . 
Non potes tu lege uendere illam . 
Ego aliquid uidero . 
Post autem communest illa mihi cum alio . 
Qui scio quid sit ei animi , uenirene eam uelit an non uelit ? 
Ego scio uelle . 
At pol ego esse credo aliquem qui non uelit . 
Quid id mea refert ? 
Quia illi suam rem esse aequomst in manu . 
Quid ais ? 
Communis mihi illa est cum illo : is hic nunc non adest . 
Priu respondes quam rogo . 
Priu tu emis quam uendo , pater . 
Nescio , inquam , uelit ille illam necne abalienarier . 
Quid ? 
illic quidam qui mandauit tibi si emetur , tum uolet , si ego emo illi qui mandauit , tum ille nolet ? 
nihil agis . 
Numquam edepol quisquam illam habebit potius quam ille quem ego uolo . 
Certumnest ? 
Censen certum esse ? 
quin ad nauim iam hinc eo , ibi uenibit . 
Vin me tecum illo ire ? 
Nolo . 
Non places . 
Meliust te quae sunt mandatae res tibi praeuortier . 
Tu prohibes . 
At me incusato : te fecisse sedulo . 
Ad portum ne bitas , dico iam tibi . 
Auscultabitur . 
Ibo ad portum . 
Ne hic resciscat cauto opust : non ipse emam , sed Lysimacho amico mandabo . 
Is se ad portum deixerat ire dudum . 
Me moror quom heic asto . 
Nullus sum , occidi . 
Pentheum diripuisse aiiunt Bacchas : nugas maxumas fuisse credo , praeut quo pacto ego diuorsus distrahor . 
Qur ego ueiuo ? 
qur non morior ? 
quid mihist in uita boni ? 
certumst , ibo ad medicum atque ibi me toxico morti dabo , quando id mi adimitur qua caussa uitam cupio uiuere . 
Mane , mane opsecro , Charine . 
Qui me reuocat ? 
Eutychus , tuos amicus et sodalis , simul uicinus proxumus . 
Non tu scis quantum malarum rerum sustineam . 
Scio ; omnia ego istaec auscultaui ab ostio , omnem rem scio . 
Quid id est quod scis ? 
Tuo pater uolt uendere Omnem rem tenes . 
Tuam amicam . 
Nimium multum scis . 
Tueis ingratieis . 
Plurumum tu scis . 
Sed qui scis esse amicam illam meam ? 
Tute heri ipsus mihi narrasti . 
Satine ut oblitus fui tibi me narrauisse ? 
Hau mirumst factum . 
Te nunc consulo . 
Responde : quo leto censes me ut peream potissumum ? 
Non taces ? 
caue tu istuc deixis . 
Quid ueis me igitur deicere ? 
Vin patri sublinere pulchre me os tuo ? 
Sane uolo . 
Visne eam ad portum Qui potius quam uoles ? 
Atque eximam mulierem pretio ? 
Qui potius quam auro expendas ? 
Vnde erit ? 
Achillem orabo aurum mihi det Hector qui expensus fuit . 
Sanun es ? 
Pol sanus sei sim , non te medicum mi expetam . 
Tanti quanti poscit , uin tanti illam emi ? 
Auctarium adicito uel mille nummum plus quam poscet . 
Iam tace . 
Sed quid ais ? 
unde erit argentum quod des , quom poscet pater ? 
Inuenietur , exquiretur , aliquid fiet ; enicas . 
Iam istuc " aliquid fiet " metuo . 
Quin taces ? 
Muto imperas . 
Satin istuc mandatumst ? 
Potin ut aliud cures ? 
Non potest . 
uale . 
Non edepol possum priu quam tu ad me redieris . 
Meliust sanus sis . 
Vale , uince et me serua . 
Ego fecero . 
Domi maneto me . 
Ergo actutum face cum praeda recipias . 
Amice amico operam dedi : uicinus quod rogauit , hoc emei mercimonium . 
Mea es tu , sequere sane . 
Ne plora : nimi stulte facis , oculos corrumpis talis . 
Quin tibi quidem quod rideas magis est quam ut lamentere . 
Amabo ecastor , mi senex , eloquere Exquire quiduis . 
Qur emeris me . 
Tene ego ? 
ut quod imperetur facias , item quod tu mihi si imperes , ego faciam . 
Facere certumst pro copia et sapientia quae te uelle arbitrabor . 
Laboriossi nil tibi quicquam operis imperabo . 
Namque edepol equidem , mi senex , non didici baiiolare nec pecua ruri pascere nec pueros nutricare . 
Bona si esse ueis , bene erit tibi . 
Tum pol ego perii misera . 
Qui ? 
Quia illim unde huc aduecta sum , malis bene esse solitumst . 
Quasi deicas nullam mulierem bonam esse . 
Haud equidem deico nec mos meust ut praedicem quod ego omnis scire credam . 
Oratio edepol pluris est huiius quam quanti haec emptast . 
Rogare hoc unum te uolo . 
Roganti respondebo . 
Quid ais tu ? 
quid nomen tibi deicam esse ? 
Pasicompsae . 
Ex forma nomen inditumst . 
Sed quid ais , Pasicompsa ? 
possin tu , sei ussus uenerit , subtemen tenue nere ? 
Possum . 
Sei tenue scis , scio te uberius posse nere . 
De lanificio neminem metuo , una aetate quae sit . 
Bonae hercle te frugi arbitror , matura iam inde aetate quom scis facere officium tuom , mulier . 
Pol docta didici . 
Operam accusari non sinam meam . 
em istaec hercle res est . 
Ouem tibi eccillam dabo , natam annos sexaginta , peculiarem . 
Mi senex , tam uetulam ? 
Generis graecist ; eam sei curabis , perbonast , tondetur nimium scite . 
Honoris caussa quidquid est quod dabitur gratum habebo . 
Nunc , mulier , ne tu frustra sis , mea non es , ne arbitrere . 
Deic igitur quaeso , quoia sum ? 
Tuo ero redempta es rusum ; ego te redemi , ille mecum orauit . 
Animus rediit , sei mecum seruatur fides . 
Bono animo es , liberabit ille te homo : ita edepol deperit , atque hodie primum uidit . 
Ecastor iam bienniumst quom mecum rem coepit . 
Nunc , quando amicum te scio esse illius , indicabo . 
Quid ais tu ? 
iam bienniumst quom tecum rem habet ? 
Certo ; et inter nos coniurauimus , ego cum illo et ille mecum : ego cum uiro et ill cum muliere , nisi cum illo aut ille mecum , neuter stupri caussa caput limaret . 
Di inmortales ! 
etiam cum uxore non cubet ? 
Amabo , an maritust ? 
neque est neque erit . 
Nolim quidem . 
Homo hercle peiierauit . 
Nullum adulescentem plus amo . 
Puer est ille quidem , stulta . 
Nam illi quidem hau sane diust quom dentes exciderunt . 
Quid , dentes ? 
Nihil est . 
Sequere sis . 
Hunc me diem unum orauit ut apud me praehiberem locum , ideo quia uxor rurist . 
Tandem impetraui egomet me ut corrumperem : emptast amica clam uxorem et clam filium . 
Certumst , antiqua recolam et seruibo mihi . 
Breue iam relicuom uitae spatiumst : quin ego uoluptate , uino et amore delectauero . 
Nam hanc se bene habere aetatem nimiost aequius . 
Adulescens quom sis , tum quom est sanguis integer , rei tuae quaerundae conuenit operam dare ; demum igitur quom sis iam senex , tum in otium te conloces , dum potest ames : id iam lucrumst quod uiuis . 
Hoc ut deico , facteis persequar . 
Nunc tamen interea ad med huc inuisam domum : uxor me exspectat iam dudum essuriens domi ; iam iurgio enicabit , si intro rediero . 
Verum hercle postremo , utut est , non ibo tamen , sed hunc uicinum priu conueniam quam domum redeam ; ut mihi aedis aliquas conducat uolo ubi habitet istaec mulier . 
Atque eccum it foras Adducam ego illum iam ad te , si conuenero . 
Me dicit . 
Quid ais , Demipho ? 
Est mulier domi ? 
Quid censes ? 
Quid si uisam ? 
Quid properas ? 
mane . 
Quid faciam ? 
Quod opust facto facito ut cogites . 
Quid cogitem ? 
equidem hercle opus hoc facto existimo ut illo intro eam . 
Itane uero , ueruex ? 
intro eas ? 
Quid aliud faciam ? 
Prius hoc ausculta atque ades : prius etiamst quod te facere ego aequom censeo . 
Nam nunc si illo introieris , amplecti uoles , confabulari atque osculari . 
Tu quidem meum animum gestas : scis quid acturus siem . 
Peruorse facies . 
Quodne ames ? 
Tanto minus . 
Iaiunitatis plenus , anima foetida , senex hircosus tu osculere mulierem ? 
Vtine adueniens uomitum excutias mulieri ? 
scio pol te amare , quom istaec praemostras mihi . 
Quid si igitur unum faciam hoc ? 
si censes , coquom aliquem arripiamus prandium qui percoquat apud te hic usque ad uesperum . 
em istuc censeo . 
Nunc tu sapienter loquere neque amatorie . 
Quid stamus ? 
quin ergo imus atque opsonium curamus , pulchre ut simus ? 
Equidem te sequor . 
Atque hercle inuenies tu locum illi , si sapis : nullum hercle praeter hunc diem illa apud med erit . 
Metuo ego uxorem , cras si rure redierit ne illam hic offendat . 
Res parata est , sequere me . 
Sumne ego homo miser , qui nusquam bene queo quiescere ? 
si domi sum , foris est animus , sin foris sum , animus domist . 
Ita mi in pectore atque in corde facit amor incendium : ni ex oculis lacrumae defendant , iam ardeat credo caput . 
Spem teneo , salutem amisi ; redeat an non nescio : si opprimit pater quod dixit , exsolatum abiit salus ; sein sodalis quod promisit fecit , non abiit salus . 
Sed tamendem si podagrosis pedibus esset Eutychus , iam a portu rediisse potuit . 
Id illi uitium maxumumst quod nimi tardus est aduorsum mei animi sententiam . 
Sed isne est quem currentem uideo ? 
ipsus est . 
Ibo obuiam . 
Diuom atque hominum quae speratrix atque era eadem es hominibus , spem speratam quom optulisti hanc mihi , tibi gratis ago . 
Nunc , quod restat , ei disperii ! 
uoltus neutiquam huius placet ; tristis incedit ( pectus ardet , haereo ) , quassat caput . 
Eutyche ! 
Eu , Charine ! 
Priuquam recipias anhelitum , uno uerbo eloquere : ubi ego sum ? 
hicine an apud mortuos ? 
Neque apud mortuos neque hic es . 
Saluos sum , inmortalitas mihi data est : hic emit illam , pulchre os subleuit patri . 
Impetrabilior qui uiuat nullus est . 
Dice , opsecro : sei neque hic neque Accherunti sum , ubi sum ? 
Nusquam gentium . 
Disperii , illaec interemit me modo oratio . 
Odiosast oratio , quom rem agas longinquom loqui . 
Quidquid est , ad capita rerum perueni . 
Primum omnium : periimus . 
Quin tu illud potius nuntias quod nescio ? 
Mulier alienata est aps te . 
Eutyche , capital facis . 
Qui ? 
Quia aequalem et sodalem , liberum ciuem , enicas . 
Ne di sirint ! 
Demisisti gladium in iugulum : iam cadam . 
Quaeso hercle , animum ne desponde . 
Nullust quem despondeam . 
Loquere pono aliam malam rem . 
Quoii est empta ? 
Nescio . 
Iam addicta atque abducta erat , quom ad portum uenio . 
Vae mihi ! 
montis tu quidem mali in me ardentis iam dudum iacis . 
Perge , excrucia , carnufex , quandoquidem occepisti semel . 
Non tibi istuc magis diuidiaest , quam mihi hodie fuit . 
Dic , quis emit ? 
Nescio hercle . 
Hem istucinest operam dare bonum sodalem ? 
Quid me facere uis ? 
Idem quod me uides , ut pereas . 
Quin percontatus hominis quae facies foret qui illam emisset : eo si pacto posset indagarier mulier ? 
heu me miserum ! 
Flere omitte , istuc quod nunc agis . 
Quid ego feci ? 
Perdidisti me et fidem mecum tuam . 
Di sciunt culpam meam istanc non esse ullam . 
Eugepae ! 
deos apsentis testis memoras : qui ego istuc credam tibi ? 
Quia tibi in manu est quod credas , ego quod dicam , id mihi in manust . 
De istac re argutus es , ut par pari respondeas , ad mandata claudus , caecus , mutus , mancus , debilis . 
Promittebas te os sublinere meo patri : egomet credidi homini docto rem mandare , is lapidi mando maxumo . 
Quid ego facerem ? 
Quid tu faceres ? 
men rogas ? 
requireres , rogitares quis esset aut unde esset , qua prosapia , ciuisne esset an peregrinus . 
Ciuem esse aibant Atticum . 
Vbi habitaret inuenires saltem , si nomen nequis . 
Nemo aiebat scire . 
At saltem hominis faciem exquireres . 
Feci . 
Qua forma esse aiebant , Eutyche ? 
Ego dicam tibi : canum , uarum , uentriosum , bucculentum , breuiculum , subnigris oculis , oblongis malis , pansam aliquantulum . 
Non hominem mi sed thensaurum nescioquem memoras mali . 
Numquid est quod dicas aliud de illo ? 
Tantum , quod sciam . 
Edepol ne ille oblongis malis mihi dedit magnum malum . 
Non possum durare , certumst exsulatum hinc ire me . 
Sed quam capiam ciuitatem cogito potissumum : Megares , Eretriam , Corinthum , Chalcidem , Cretam , Cyprum , Sicyonem , Cnidum , Zacynthum , Lesbiam , Boeotiam . 
Qur istuc coeptas consilium ? 
Quia enim me adflictat amor . 
Quid tu ais ? 
quid quom illuc quo nunc ire paritas ueneris , si ibi amare forte occipias atque item eius sit inopia , iam inde porro aufugies , deinde item illinc , si item euenerit ? 
quis modus tibi exsilio tandem eueniet , qui finis fugae ? 
quae patria aut domus tibi stabilis esse poterit ? 
dic mihi . 
Cedo , si hac urbe abis , amorem te hic relicturum putas ? 
si id fore ita sat animo acceptum est , certum id , pro certo si habes , quanto te satiust rus aliquo abire , ibi esse , ibi uiuere adeo dum illius te cupiditas atque amor missum facit ? 
Iam dixisti ? 
Dixi . 
Frustra dixti . 
Hoc mihi certissumumst . 
Eo domum , patrem atque matrem ut meos salutem , postea clam patrem patria hac ecfugiam aut aliquid capiam consili . 
Vt corripuit se repente atque abiit ! 
heu misero mihi ! 
si ille abierit , mea factum omnes dicent esse ignauia . 
certumst praeconum iubere iam quantum est conducier , qui illam inuestigent , qui inueniant . 
Post ad praetorem ilico ibo , orabo ut conquistores det mi in uicis omnibus ; nam mihi nil relicti quicquam aliud iam esse intellego . 
Quoniam a uiro ad me rus aduenit nuntius rus non iturum , feci ego ingenium meum , reueni , ut illum persequar qui me fugit . 
Sed anum non uideo consequi nostram Syram . 
Atque eccam incedit tandem . 
Quin is ocius ? 
Nequeo mecastor , tantum hoc onerist quod fero . 
Quid oneris ? 
Annos octoginta et quattuor : et eodem accedit seruitus , sudor , sitis : simul haec quae porto deprimunt . 
Aliquid cedo qui hanc uicini nostri aram augeam . 
Da sane hanc uirgam lauri . 
Abi tu intro . 
Eo . 
Apollo , quaeso te ut des pacem propitius , salutem et sanitatem nostrae familiae , meoque ut parcas gnato pace propitius . 
Disperii , perii misera , uae miserae mihi ! 
Satin tu sana es , opsecro ? 
quid eiulas ? 
Dorippa , mea Dorippa . 
Quid clamas , opsecro ? 
Nescioquaest mulier intus hic in aedibus . 
Quid , mulier ? 
Mulier meretrix . 
Veron serio ? 
Nimium scis sapere ruri quae non manseris . 
Quamueis insipiens poterat persentiscere illam esse amicam tui uiri bellissumi . 
Credo mecastor . 
I hac mecum , ut uideas semul tuam Alcumenam paelicem , Iuno mea . 
Ecastor uero istuc eo quantum potest . 
Parumne est malai rei quod amat Demipho , ni sumptuosus insuper etiam siet ? 
decem si uocasset summos ad cenam uiros , nimium opsonauit . 
Sed coquos , quasi in mari solet hortator remiges hortarier , ita hortabatur . 
Egomet conduxi coquom . 
Sed eum demiror non uenire ut iusseram . 
Sed hinc quinam a nobis exit ? 
aperitur foris . 
Miserior mulier me nec fiet nec fuit , tali uiro quae nupserim . 
Heu miserae mihi ! 
em quoi te et tua quae tu habeas commendes uiro , em quoi decem talenta dotis detuli , haec ut uiderem , ut ferrem has contumelias ! 
Perii hercle ! 
rure iam rediit uxor mea : uidisse credo mulierem illam in aedibus . 
Sed quae loquatur exaudire hinc non queo . 
Accedam propius . 
Vae miserae mi ! 
Immo mihi . 
Disperii ! 
Equidem hercle oppido perii miser ! 
uidit . 
Vt te omnes , Demipho , di perduint ! 
Pol hoc est ire quod rus meu uir noluit . 
Quid nunc ego faciam nisi uti adeam atque adloquar ? 
iubet saluere suo uir uxorem suam . 
Vrbani fiunt rustici ? 
Pudicius faciunt quam illi qui non fiunt rustici . 
Num quid delinquont rustici ? 
Ecastor minus quam urbani et multo minu mali quaerunt sibi . 
Quid autem urbani deliquerunt ? 
dic mihi , cupio hercle scire . 
Sed tu me temptas sciens . 
Quoia illa mulier intust ? 
Vidistine eam ? 
Vidi . 
Quoia ea sit rogitas ? 
Resciscam tamen . 
Vin dicam quoiast ? 
illa illa edepol uae mihi ! 
nescio quid dicam . 
Haeres . 
Hau uidi magis . 
Quin dicis ? 
Quin si liceat Dictum oportuit . 
Non possum , ita instas ; urges quasi pro noxio . 
Scio , innoxius . 
Audacter quamuis dicito . 
Dice igitur . 
Dicam . 
Atqui dicundum est tamen . 
Illast etiam uis nomen dicam ? 
Nihil agis , manufesto teneo in noxia . 
Qua noxia ? 
istaquidem illa est . 
Quae illa est ? 
Illa Iohia Iam si nihil usus esset , iam non dicerem . 
Non tu scis quae sit illa ? 
Immo iam scio : de istac sum iudex captus . 
Iudex ? 
iam scio : nunc tu in consilium istam aduocauisti tibi . 
Immo sic : sequestro mihi datast . 
Intellego . 
Nihil hercle istius quicquam est . 
Numero purigas . 
Nimium negoti repperi . 
Enim uero haereo . 
Agite ite actutum , nam mi amatori seni coquendast cena . 
Atque , quom recogito , nobis coquendast , non quoi conducti sumus . 
Nam qui amat quod amat si habet , id habet pro cibo : uidere , amplecti , osculari , adloqui ; sed nos confido onustos redituros domum . 
Eite hac . 
Sed eccum qui nos conduxit senex . 
Ecce autem perii , coquos adest ! 
Aduenimus . 
Abei . 
Quid , abeam ? 
St ! 
abei . 
Abeam ? 
Abei . 
Non estis cenaturi ? 
Iam saturi sumus . 
Sed Interii ! 
Quid ais tu ? 
etiamne haec illi tibi iusserunt ferri , quos inter iudex datus ? 
Haecin tua est amica quam dudum mihi te amare dixtei , quom opsonabas ? 
Non taces ? 
Sati scitum filum mulieris . 
Verum hercle anet . 
Abin dierectus ? 
Hau malast . 
At tu malus . 
Scitam hercle opinor concubinam hanc . 
Quin abis ? 
non ego sum qui te dudum conduxi . 
Quid est ? 
immo hercle tu istic ipsus . 
Vae misero mihi ! 
Nempe uxor rurist tua , quam dudum deixeras te odisse atque anguis . 
Egone istuc dixi tibi ? 
Mihi quidem hercle . 
Ita me amabit Iuppiter , uxor , ut ego illud numquam deixi . 
Etiam negas ? 
palam istaec fiunt te me odisse . 
Quin nego . 
Non , non ted odisse aibat sed uxorem suam ; et uxorem suam ruri esse aiebat . 
Haec east . 
Quid mihi molestus ? 
Quia nouisse me negas ; nisi metuis tu istanc . 
Sapio , nam mihi unicast . 
Vein me experirei ? 
Nolo . 
Mercedem cedo . 
Cras petito ; dabitur . 
Nunc abi . 
Heu miserae mihi ! 
Nunc ego uerum illud uerbum esse experior uetus : aliquid mali esse propter uicinum malum . 
Qur heic astamus ? 
quin abimus ? 
incommodi si quid tibi euenit , id non est culpa mea . 
Quin me eradicas miserum . 
Scio iam quid uelis : nemp me hinc abire ueis . 
Volo inquam . 
Abibitur . 
Drachmam dato . 
Dabitur . 
Darei ergo sis iube . 
Darei potest interea dum illei ponunt . 
Quin abis ? 
potine ut molestus ne sis ? 
Agite apponite opsonium istuc ante pedes illi seni . 
Haec uassa aut mox aut cras iubebo aps te peti . 
Sequiminei . 
Fortasse te illum mirari coquom quod uenit atque haec attulit . 
Dicam id quid est . 
Non miror sei quid damni facis aut flagiti . 
Nec pol ego patiar seic me nuptam tam male measque in aedis seic scorta obductarier . 
Syra , i , rogato meum patrem uerbeis meeis ut ueniat ad me iam semul tecum . 
Eo . 
Nescis negoti quid sit , uxor , opsecro . 
Concepteis uerbeis iam iusiurandum dabo me numquam quicquam cum illa iamne abiit Syra ? 
perii hercle ! 
ecce autem haec abiit . 
Vae misero mihi ! 
at te , uicine , di deaeque perduint , cum tua amica cumque amationibus ! 
suspicione impleuit me indignissume , conciuit hostis domi : uxor acerrumast . 
Ibo ad forum atque Demiphoni haec eloquar , me istanc capillo protracturum esse in uiam , nisi hinc abducit quo uolt ex hisce aedibus . 
Vxor , heus uxor ! 
quamquam tu irata es mihi , iubeas , si sapias , haec hinc intro auferrier : eadem licebit mox cenare rectius . 
Era quo me misit , ad patrem , non est domi : rus abiisse aibant . 
Nunc domum renuntio . 
Defessus sum urbem totam peruenarier : nihil inuestigo quicquam de illa muliere . 
Sed mater rure rediit , nam uideo Syram astare ante aedis . 
Syra ! 
Quis est qui me uocat ? 
Erus atque alumnus tuo sum . 
Salue , alumnule . 
Iam mater rure rediit ? 
responde mihi . 
Cum quidem salute familiai maxuma . 
Quid istuc negotist ? 
Tuo pater bellissumus amicam adduxit intro in aedis . 
Quo modo ? 
Adueniens mater rure eam offendit domi . 
Pol hau censebam istarum esse operarum patrem . 
Etiam nunc mulier intust ? 
Etiam . 
Sequere me . 
Ecastor lege dura uiuont mulieres multoque iniquiore miserae quam uiri . 
Nam si uir scortum duxit clam uxorem suam , id si resciuit uxor , inpunest uiro ; uxor uirum si clam domo egressa est foras , uiro fit caussa , exigitur matrumonio . 
Vtinam lex esset eadem quae uxori est uiro ; nam uxor contenta est quae bona est uno uiro : qui minu uir una uxore contentus siet ? 
ecastor faxim , si itidem plectantur uiri , si quis clam uxorem duxerit scortum suam , ut illae exiguntur quae in se culpam commerent , plures uiri sint uidui quam nunc mulieres . 
Limen superum inferumque , salue , simul autem uale : hunc hodie postremum extollo mea domo patria pedem . 
Vsus , fructus , uictus , cultus iam mihi harunc aedium interemptust , interfectust , alienatust . 
Occidi ! 
di penates meum parentum , familiai Lar pater , uobis mando meum parentum rem bene ut tutemini . 
Ego mihi alios deos penatis persequar , alium Larem , aliam urbem , aliam ciuitatem : ab Atticis abhorreo ; nam ubi mores deteriores increbrescunt in dies , ubique amici qui infideles sient nequeas pernoscere ubique id eripiatur animo tuo quod placeat maxume , ibi quidem si regnum detur , non cupitast ciuitas . 
Diuom atque hominum quae speratrix atque era eadem es hominibus , spem speratam quom optulisti hanc mihi gratis ago . 
Ecquisnam deus est qui mea nunc laetus laetitia fuat ? 
domi erat quod quaeritabam : sex sodalis repperi , uitam , amicitiam , ciuitatem , laetitiam , ludum , iocum ; eorum inuentu res simitu pessumas pessum dedi , iram , inimicitiam , maerorem , lacrumas , exsilium , inopiam , solitudinem , stultitiam , exitium , pertinaciam . 
Date , di , quaeso conueniundi mihi eius celerem copiam . 
Apparatus sum ut uidetis : abicio superbiam ; egomet mihi comes , calator , equos , agaso , armiger , egomet sum mihi imperator , idem egomet mihi oboedio , egomet mihi fero quod usust . 
O Cupido , quantus es ! 
nam tu quemuis confidentem facile tuis factis facis , eundem ex confidente actutum diffidentem denuo . 
Cogito quonam ego illum curram quaeritatum . 
Certa rest me usque quaerere illam quoquo hinc abductast gentium ; neque mihi ulla opsistet amnis nec mons neque adeo mare nec calor nec frigus metuo neque uentum neque grandinem ; imbrem perpetiar , laborem sufferam , solem , sitim ; non concedam neque quiescam usquam noctu neque dius priu profecto quam aut amicam aut mortem inuestigauero . 
Nescioquoia uox ad auris mi aduolauit . 
Inuoco uos , Lares uiales , ut me bene tutetis . 
Iuppiter ! 
estne illic Charinus ? 
Ciues , bene ualete . 
Ilico sta , Charine . 
Qui me reuocat ? 
Spes , Salus , Victoria . 
Quid me uoltis ? 
Ire tecum . 
Alium comitem quaerite , non amittunt hi me comites qui tenent . 
Qui sunt ei ? 
Cura , miseria , aegritudo , lacrumae , lamentatio . 
Repudia istos comites atque huc respice et reuortere . 
Siquidem mecum fabulari uis , supsequere . 
Sta ilico . 
Male facis properantem qui me commorare . 
Sol abit . 
Si huc item properes ut istuc properas , facias rectius : huc secundus uentus nunc est ; cape modo uorsoriam : hic fauonius serenust , istic auster imbricus ; hic facit tranquillitatem , iste omnis fluctus conciet . 
Recipe te ad terram , Charine , huc ex aduorsoque uide sis . 
Nubis ater imberque instat aspicin ? 
ad sinisteram . 
Caelum ut est splendore plenum nonne ex aduorso uides ? 
Religionem illic mi obiecit : recipiam me illuc . 
Sapis . 
O Charine , contra pariter fer gradum et confer pedem , porge bracchium . 
Prehende . 
Iam tenes ? 
Teneo . 
Tene . 
Quo nunc ibas ? 
Exsulatum . 
Quid ibi faceres ? 
Quod miser . 
St ! 
Ne paue , restituam iam ego te in gaudio antiquo ut sies . 
Maxume quod uis audire , id audies , quod gaudeas . 
Sta ilico , nam amicus amico aduenio multum beneuolens . 
Tuam amicam Quid eam ? 
Vbi sit ego scio . 
Tune , opsecro ? 
Sanam et saluam . 
Vbi eam saluam ? 
Ego scio . 
Ego me mauelim . 
Potin ut animo sis tranquillo ? 
Quid si mi animus fluctuat ? 
Ego istum in tranquillo , quieto , tuto sistam : ne time . 
Opsecro te , loquere propere ubi sit , ubi eam uideris . 
Quid taces ? 
dice . 
Enicas me miserum tua reticentia . 
Non longe hinc abest a nobis . 
Quin commostras , sei uides ? 
Non uideo hercle nunc , sed uidi modo . 
Qui Ego uideam facis ? 
Faciam . 
Longum istuc amantist . 
Etiam metuis ? 
omnia commostrabo . 
Amicior mihi nullus uiuit atque is est qui illam habet neque est quoi magi me melius uelle aequom siet . 
Non curo istunc , de illa quaero . 
De illa ergo ego dico tibi . 
Sane hoc non in mentem uenit dudum , ut ubi sit dicerem . 
Dic igitur , ubi illa est ? 
In nostris aedibus . 
Aedis probas , si tu uera dicis , pulchre aedificatas arbitro . 
Sed quid ego istuc credam ? 
uidisti an de audito nuntias ? 
Egomet uidi . 
Quis eam adduxit ad uos , inque . 
Tu rogas ? 
Vera dicis . 
Nil , Charine , te quidem quicquam pudet . 
Quid tua refert qui cum istac uenerit ? 
Dum istic siet . 
Est profecto . 
Opta ergo ob istunc nuntium quid uis tibi . 
Quid si optabo ? 
Deos orato ut eius faciant copiam . 
Derides . 
Seruata res est demum , si illam uidero . 
Sed quin ornatum hunc reicio ? 
heus ! 
aliquis actutum huc foras exite , illinc pallium mi ecferte . 
em , nunc tu mihi places . 
Optume aduenis , puere , cape chlamydem atque istic sta ilico , ut , si haec non sint uera , inceptum hoc itiner perficere exsequar . 
Non mihi credis ? 
Omnia equidem credo quae dicis mihi . 
Sed quin intro ducis me ad eam , ut uideam ? 
Paullisper mane . 
Quid manebo ? 
Tempus non est intro eundi . 
Enicas . 
Non opus est , inquam , nunc intro te ire . 
Responde mihi , qua caussa ? 
Operae non est . 
Qur ? 
Quia non est illi commodum . 
Itane ? 
commodum illi non est , quae me amat , quam ego contra amo ? 
omnibus me ludificatur hic modis . 
Ego stultior qui isti credam . 
Commoratur . 
Chlamydem sumam denuo . 
Mane parumper atque haec audi . 
Cape sis , puere , hoc pallium . 
Mater irata est patri uehementer , quia scortum sibi ob oculos adduxerit in aedis , dum ruri ipsa abest : suspicatur illam amicam esse illi . 
Zonam sustuli . 
Eam rem nunc exquirit intus . 
Iam machaerast in manu . 
Nam si eo ted intro ducam Tollo ampullam atque hinc eo . 
Mane , mane , Charine . 
Erras , sic me decipere hau potes . 
Neque edepol uolo . 
Quin tu ergo itiner exsequi meum me sinis ? 
Non sino . 
Egomet me moror . 
Tu puere , abi hinc intro ocius . 
Iam in currum escendi , iam lora in manus cepi meas . 
Sanus non es . 
Quin , pedes , uos in curriculum conicitis in Cyprum recta , quandoquidem pater mihi exsilium parat ? 
Stultus es , noli istuc quaeso dicere . 
Certum exsequist , operam ut sumam ad peruestigandum ubi sit illaec . 
Quin domist . 
Nam hic quod dixit id mentitust . 
Vera dixi equidem tibi . 
Iam Cyprum ueni . 
Quin sequere , ut illam uideas quam expetis . 
Percontatus non inueni . 
Matris iam iram neglego . 
Porro proficiscor quaesitum . 
Nunc perueni Chalcidem ; uideo ibi hospitem Zacyntho , dico quid eo aduenerim , rogito quis eam uexerit , quis habeat si ibi indaudiuerit . 
Quin tu istas omittis nugas ac mecum huc intro ambulas ? 
Hospes respondit Zacynthi ficos fieri non malas . 
Nil mentiust . 
Sed de amica se indaudiuisse autumat hic Athenis esse . 
Calchas iste quidem Zacynthiust . 
Nauem conscendo , proficiscor ilico . 
Iam sum domi , iam redii ex exsilio . 
Salue , mi sodalis Eutyche : ut ualuisti ? 
quid parentes mei ? 
ualent mater , pater ? 
bene uocas , benigne dicis : cras apud te , nunc domi . 
Sic decet , sic fieri oportet . 
Heia ! 
quae mi somnias ! 
hic homo non sanust . 
Medicari amicus quin properas mihi ? 
Sequere sis . 
Sequor . 
Clementer quaeso , calcis deteris . 
Audin tu ? 
Iam dudum audiui . 
Pacem componi uolo meo patri cum matre : nam nunc est irata I modo . 
Propter istanc . 
I modo . 
Ergo cura . 
Quin tu ergo i modo . 
Tam propitiam reddam , quam quom propitiast Iuno Ioui . 
Quasi tu numquam quicquam adsimile huiius facti feceris . 
Edepol numquam ; caui ne quid facerem . 
Vix uiuo miser . 
Nam mea uxor propter illam tota in fermento iacet . 
At ego expurigationem habebo , ut ne suscenseat . 
Sequere me . 
Sed exeuntem filium uideo meum . 
Ad patrem ibo , ut matris iram sibi esse sedatam sciat . 
Iam redeo . 
Placet principium . 
quid agis ? 
quid fit , Eutyche ? 
Optuma opportunitate ambo aduenistis . 
Quid rei est ? 
Vxor tibi placida et placatast . 
Cette dextras nunciam . 
Di me seruant . 
Tibi amicam esse nullam nuntio . 
Di te perdant ! 
quid negotist nam , quaeso , istuc ? 
Eloquar . 
Animum aduortite igitur ambo . 
Quin tibi ambo operam damus . 
Qui bono sunt genere nati , si sunt ingenio malo , suapte culpa genere capiunt , genus ingenio inprobant . 
Verum hic dicit . 
Tibi ergo dicit . 
Eo illud est uerum magis . 
Nam te istac aetate haud aequom filio fuerat tuo adulescenti amanti amicam eripere emptam argento suo . 
Quid tu ais ? 
Charini amicast illa ? 
Vt dissimulat malus ! 
Ille quidem illam sese ancillam matri emisse dixerat . 
Propterea igitur tu mercatus , nouos amator , uetu puer ? 
Optume hercle , perge , ego adsistam hinc alterinsecus . 
Quibus est dictis dignus usque oneremus ambo . 
Nullu sum . 
Filio suo qui innocenti fecit tantam iniuriam . 
Quem quidem hercle ego , in exsilium quom iret , redduxi domum ; nam ibat exsulatum . 
An abiit ? 
Etiam loquere , larua ? 
temperare istac aetate istis decet ted artibus . 
Fateor deliqui profecto . 
Etiam loquere , larua ? 
uacuom esse istac ted aetate his decebat noxiis . 
Itidem ut tempus anni , aetate alia aliud factum conuenit ; nam si istuc ius est , senecta aetate scortari senes , ubi locist res summa nostra puplica ? 
Ei , perii miser ! 
Adulescentes rei agendae isti magi solent operam dare . 
Iam opsecro hercl uobis habete cum porcis , cum fiscina . 
Redde illi . 
Sibi habeat , iam ut uolt per me sibi habeat licet . 
Temperi edepol , quoniam ut aliter facias non est copiae . 
Supplici sibi sumat quid uolt ipse ob hanc iniuriam , modo pacem faciatis oro , ut ne mihi iratus siet . 
Si hercle sciuissem siue adeo ioculo dixisset mihi se illam amare , numquam facerem ut illam amanti abducerem . 
Eutyche , ted oro , sodalis eius es , serua et subueni : hunc senem para me clientem ; memorem dices benefici . 
Ora ut ignoscat delictis tuis atque adulescentiae . 
Pergin tu autem ? 
heia ! 
superbe inuehere . 
Spero ego mihi quoque tempus tale euenturum ut tibi gratiam referam parem . 
Missas iam ego istas artis feci . 
Et quidem ego dehinc iam . 
Nihil agis : consuetudine animus rusus te huc inducet . 
Opsecro , sati iam ut habeatis . 
Quin loris caedite etiam , si lubet . 
Recte dicis . 
sed istuc uxor faciet , quom hoc resciuerit . 
Nihil opust resciscat . 
Quid istic ? 
non resciscet , ne time . 
Eamus intro , non utibilest hic locus , factis tuis , dum memoramus , arbitri ut sint qui praetereant per uias . 
Hercle qui tu recte dicis : eadem breuior fabula erit . 
Eamus . 
Hic est intus filius apud nos tuos . 
Optumest . 
Illac per hortum nos domum transibimus . 
Eutyche , hanc uolo priu rem agi quam meum intro refero pedem . 
Quid istuc est ? 
Suam quisque homo rem meminit . 
Responde mihi : certon scis non suscensere mihi tuam matrem ? 
Scio . 
Vide . 
Mea fide . 
Satis habeo . 
Id quaeso hercle , etiam uide . 
Non mihi credis ? 
Immo credo , sed tamen metuo miser . 
Eamus intro . 
Immo dicamus senibus legem censeo priu quam abeamus , qua se lege teneant contentique sint . 
Annos gnatus sexaginta qui erit , si quem scibimus si maritum siue hercle adeo caelibem scortarier , cum eo nos hic lege agemus : inscitum arbitrabimur et per nos quidem hercle egebit qui suom prodegerit . 
Neu quisquam posthac prohibeto adulescentem filium quin amet et scortum ducat , quod bono fiat modo ; siquis prohibuerit , plus perdet clam quasi praehibuerit palam . 
Haec adeo uti ex hac nocte primum lex teneat senes . 
ualete ; atque , adulescentes , haec si uobis lex placet , ob senum hercle industriam uos aequom est clare plaudere . 
