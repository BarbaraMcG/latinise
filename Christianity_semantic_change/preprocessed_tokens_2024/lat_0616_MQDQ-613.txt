Sed excepta quarta parte noctis atque diei , Quae dierum superesse cernitur seriei . 
De quadrante post annorum bis binorum terminum Calculantes colligendum decreuerunt bissextum . 
[ Tantus ei honor datus a regali culmine , Quod sic fuit nominatus a Iulio Cesare . 
Quem ponendum anni fine decreuente Gaius Dies quinque iterante quam breuis Februarius . 
] Hinc annorum diuersantur lunae longitudines , Quorum quidam embolismi , quidam fiunt communes . 
Breuis quippe , qui uocatur communis , lunaribus Solis semper duodenis terminatur mensibus . 
[ Tricentenis quinquagenis bisque binis diebus Hic undenis annum solis percurrit discursibus . 
] Longus autem , qui omnino embolismus dicitur , Lunae tribus atque decem cursibus colligitur . 
Breuioris anni totus terminatur circulus Trecentenis quinquaginta atque quater diebus . 
Longus uero lunae annus in dierum termino Continetur trecenteno octogeno quaterno . 
Uno nempe atque decem diebus in ordine Breuis annus anni solis superatur agmine . 
Nouem uero embolismus atque decem diebus Peruidetur anni solis eminere cursibus . 
Ac per istam sui semper incrementi copiam Breuiorum longiores compensant inopiam . 
Dehinc decem atque nouem annorum statuitur Tempus certum , quo lunaris terminus porrigitur , In quo lunae replicantur cursu quodam subtili Bis centeni terque deni semel quini circuli . 
Huic quippe , ut exigit perscrutanda ratio , Se per partes dies saltus interserit spatio . 
[ In duodenae horae fine percurrit incensio , Sic momento quater ducto cursu semper menstruo Et momenti duodena addita particula Per mensuum duodenorum singula curricula Athomi superadditis ducenteno numero Triginta et quinque ducto eorundem cumulo , Saltus lunae supercrescit cursu subtilissimo Ducenteno mense quino necnon et trigesimo . 
Qui si fiant quater ducti , efficiunt cumulum Momentorum nongentorum quadraginta numerum . 
Quibus puncti fiunt cuncti sex et nouem decies Momentorum nongentorum atque decem sexies . 
] Intra quoque supradictum habent semper spatium Dies solis atque lunae aequum pondus partium . 
[ Dionisius attentus cyclum nobis tradidit Communis et embolismi , ius paschale reddidit . 
Sanctissimus ipse abbas diem saltus memorat , Quinis denis kalendarum Magii demonstrauerat . 
Calculauit unum diem bis obtimini termini , Ne deesset idem unus primo anno communi . 
Hoc augmentum sic concrescit mensibus plurissimis , Ducentenis atque quinis necnon et trigesimis . 
Greci dicunt et Aegyptii de saltu certissima In undenis kalendarum epacta trigesima . 
In Latinis diem saltus memorant In quindecim kalendarum Decembris concelebrant . 
] Huius cycli pars uocatur ogdoas anterior Ac deinde appellatur endecas ulterior . 
Ogdoadi deputantur octo anni priores , Endecadi reliquorum destinatur series . 
In hoc cursu fiunt anni communes duodecies , Anni uero embolismi supputantur septies . 
Talis quippe cum annorum calculus extenditur , In eundem lunae cursum circulus reuertitur . 
Solis uero in id ipsum non recurrit series , Donec anni reuoluantur octies et uigies . 
Adimpleto sane solis suprascripto tempore Reclinatur absque ullo resistenti rancore . 
His itaque reciprocis alternata cursibus Solis lunae diuersantur tempora temporibus . 
Sed ad prima post annorum recurrent initia Quingentorum ac triginta atque duum spatia . 
In hoc cyclo per concursum caeli luminarium Manifesta fiunt festa dierum paschalium ; Qui porrectus per extensam annorum uertiginem In eandem , ut praedixi , recurrit originem . 
Paschae uero longos , breues , intellectu uarios Hoc excepto multi plures conscripserunt circulos . 
Quos dispono praeterire breuitatis gratia , Quorum nobis necnon nota numeri peritia . 
Altum caelum qui creauit , terras atque aequora , Doxa regi per aeterna deo soli saecula . 
