Tempora cum causis Latium digesta per annum lapsaque sub terras ortaque signa canam . 
excipe pacato , Caesar Germanice , uultu hoc opus et timidae derige nauis iter , officioque , leuem non auersatus honorem , en tibi deuoto numine dexter ades . 
sacra recognosces annalibus eruta priscis et quo sit merito quaeque notata dies . 
inuenies illic et festa domestica uobis ; saepe tibi pater est , saepe legendus auus , quaeque ferunt illi , pictos signantia fastos tu quoque cum Druso praemia fratre feres . 
Caesaris arma canant alii : nos Caesaris aras et quoscumque sacris addidit ille dies . 
adnue conanti per laudes ire tuorum deque meo pauidos excute corde metus . 
da mihi te placidum , dederis in carmina uires : ingenium uultu statque caditque tuo . 
pagina iudicium docti subitura mouetur principis , ut Clario missa legenda deo . 
quae sit enim culti facundia sensimus oris , ciuica pro trepidis cum tulit arma reis . 
scimus et , ad nostras cum se tulit impetus artes , ingenii currant flumina quanta tui . 
si licet et fas est , uates rege uatis habenas , auspice te felix totus ut annus eat . 
Tempora digereret cum conditor Urbis , in anno constituit menses quinque bis esse suo . 
scilicet arma magis quam sidera , Romule , noras , curaque finitimos uincere maior erat . 
est tamen et ratio , Caesar , quae mouerit illum , erroremque suum quo tueatur habet . 
quod satis est , utero matris dum prodeat infans , hoc anno statuit temporis esse satis ; per totidem menses a funere coniugis uxor sustinet in uidua tristia signa domo . 
haec igitur uidit trabeati cura Quirini , cum rudibus populis annua iura daret . 
Martis erat primus mensis , Uenerisque secundus ; haec generis princeps , ipsius ille pater : tertius a senibus , iuuenum de nomine quartus , quae sequitur , numero turba notata fuit . 
at Numa nec Ianum nec auitas praeterit umbras , mensibus antiquis praeposuitque duos . 
Ne tamen ignores uariorum iura dierum , non habet officii Lucifer omnis idem . 
ille nefastus erit , per quem tria uerba silentur : fastus erit , per quem lege licebit agi . 
nec toto perstare die sua iura putaris : qui iam fastus erit , mane nefastus erat ; nam simul exta deo data sunt , licet omnia fari , uerbaque honoratus libera praetor habet . 
est quoque , quo populum ius est includere saeptis ; est quoque , qui nono semper ab orbe redit . 
uindicat Ausonias Iunonis cura Kalendas ; Idibus alba Ioui grandior agna cadit ; Nonarum tutela deo caret . 
omnibus istis ( ne fallare caue ) proximus ater erit . 
omen ab euentu est : illis nam Roma diebus damna sub auerso tristia Marte tulit . 
haec mihi dicta semel , totis haerentia fastis , ne seriem rerum scindere cogar , erunt . 
Ecce tibi faustum , Germanice , nuntiat annum inque meo primum carmine Ianus adest . 
Iane biceps , anni tacite labentis origo , solus de superis qui tua terga uides , dexter ades ducibus , quorum secura labore otia terra ferax , otia pontus habet : dexter ades patribusque tuis populoque Quirini . 
et resera nutu candida templa tuo . 
prospera lux oritur : linguis animisque fauete ; nunc dicenda bona sunt bona uerba die . 
lite uacent aures , insanaque protinus absint iurgia : differ opus , liuida turba , tuum . 
cernis odoratis ut luceat ignibus aether , et sonet accensis spica Cilissa focis ? 
flamma nitore suo templorum uerberat aurum , et tremulum summa spargit in aede iubar . 
uestibus intactis Tarpeias itur in arces , et populus festo concolor ipse suo est , iamque noui praeeunt fasces , noua purpura fulget , et noua conspicuum pondera sentit ebur . 
colla rudes operum praebent ferienda iuuenci , quos aluit campis herba Falisca suis . 
Iuppiter arce sua totum cum spectet in orbem , nil nisi Romanum quod tueatur habet . 
salue , laeta dies , meliorque reuertere semper , a populo rerum digna potente coli . 
Quem tamen esse deum te dicam , Iane biformis ? 
nam tibi par nullum Graecia numen habet . 
ede simul causam , cur de caelestibus unus sitque quod a tergo sitque quod ante uides . 
haec ego cum sumptis agitarem mente tabellis , lucidior uisa est quam fuit ante domus . 
tum sacer ancipiti mirandus imagine Ianus bina repens oculis obtulit ora meis . 
extimui sensique metu riguisse capillos , et gelidum subito frigore pectus erat . 
ille tenens baculum dextra clauemque sinistra edidit hos nobis ore priore sonos : " disce metu posito , uates operose dierum , quod petis , et uoces percipe mente meas . 
me Chaos antiqui ( nam sum res prisca ) uocabant : aspice quam longi temporis acta canam . 
lucidus hic aer et quae tria corpora restant , ignis , aquae , tellus , unus aceruus erat . 
ut semel haec rerum secessit lite suarum inque nouas abiit massa soluta domos , flamma petit altum , propior locus aera cepit , sederunt medio terra fretumque solo . 
tunc ego , qui fueram globus et sine imagine moles , in faciem redii dignaque membra deo . 
nunc quoque , confusae quondam nota parua figurae , ante quod est in me postque uidetur idem . 
accipe quaesitae quae causa sit altera formae , hanc simul ut noris officiumque meum . 
quicquid ubique uides , caelum , mare , nubila , terras , omnia sunt nostra clausa patentque manu . 
me penes est unum uasti custodia mundi , et ius uertendi cardinis omne meum est . 
cum libuit Pacem placidis emittere tectis , libera perpetuas ambulat illa uias : sanguine letifero totus miscebitur orbis , ni teneant rigidae condita Bella serae . 
praesideo foribus caeli cum mitibus Horis ( it , redit officio Iuppiter ipse meo ) : inde uocor Ianus ; cui cum Ceriale sacerdos imponit libum farraque mixta sale , nomina ridebis : modo namque Patulcius idem et modo sacrifico Clusius ore uocor . 
scilicet alterno uoluit rudis illa uetustas nomine diuersas significare uices . 
uis mea narrata est ; causam nunc disce figurae : iam tamen hanc aliqua tu quoque parte uides . 
omnis habet geminas , hinc atque hinc , ianua frontes , e quibus haec populum spectat , at illa Larem , utque sedens primi uester prope limina tecti ianitor egressus introitusque uidet , sic ego perspicio caelestis ianitor aulae Eoas partes Hesperiasque simul . 
ora uides Hecates in tres uertentia partes , seruet ut in ternas compita secta uias : et mihi , ne flexu ceruicis tempora perdam , cernere non moto corpore bina licet . 
" dixerat : et uultu , si plura requirere uellem , difficilem mihi se non fore pactus erat ? 
sumpsi animum , gratesque deo non territus egi , uerbaque sum spectans plura locutus humum : " dic , age , frigoribus quare nouus incipit annus , qui melius per uer incipiendus erat ? 
omnia tunc florent , tunc est noua temporis aetas , et noua de grauido palmite gemma tumet , et modo formatis operitur frondibus arbor , prodit et in summum seminis herba solum , et tepidum uolucres concentibus aera mulcent , ludit et in pratis luxuriatque pecus tum blandi soles , ignotaque prodit hirundo et luteum celsa sub trabe figit opus : tum patitur cultus ager et renouatur aratro haec anni nouitas iure uocanda fuit . 
" quaesieram multis ; non multis ille moratus contulit in uersus sic sua uerba duos : " bruma noui prima est ueterisque nouissima solis : principium capiunt Phoebus et annus idem . 
" post ea mirabar cur non sine litibus esset prima dies . 
" causam percipe " Ianus ait . 
" tempora commisi nascentia rebus agendis , totus ab auspicio ne foret annus iners . 
quisque suas artes ob idem delibat agendo , nec plus quam solitum testificatur opus . 
" mox ego , " cur , quamuis aliorum numina placem Iane , tibi primum tura merumque fero ? 
" " ut possis aditum per me , qui limina seruo , ad quoscumque uoles " inquit " habere deos . 
" " at cur laeta tuis dicuntur uerba Kalendis et damus alternas accipimusque preces ? 
" tum deus incumbens baculo , quod dextra gerebat , " omina principiis " inquit " inesse solent . 
ad primam uocem timidas aduertitis aures , et uisam primum consulit augur auem . 
templa patent auresque deum , nec lingua caducas concipit ulla preces , dictaque pondus habent . 
" desierat Ianus nec longa silentia feci , sed tetigi uerbis ultima uerba meis . 
" quid uult palma sibi rugosaque carica " dixi " et data sub niueo candida mella cado ? 
" " omen " ait " causa est , ut res sapor ille sequatur et peragat coeptum dulcis ut annus iter . 
" " dulcia cur dentur uideo : stipis adice causam , pars mihi de festo ne labet ulla tuo . 
" risit , et " o quam te fallunt tua saecula " dixit , " qui stipe mel sumpta dulcius esse putas ! 
uix ego Saturno quemquam regnante uidebam cuius non animo dulcia lucra forent . 
tempore creuit amor , qui nunc est summus , habendi uix ultra quo iam progrediatur habet pluris opes nunc sunt quam prisci temporis annis , dum populus pauper , dum noua Roma fuit , dum casa Martigenam capiebat parua Quirinum , et dabat exiguum fluminis ulua torum . 
Iuppiter angusta uix totus stabat in aede , inque Iouis dextra fictile fulmen erat frondibus ornabant quae nunc Capitolia gemmis , pascebatque suas ipse senator oues : nec pudor in stipula placidam cepisse quietem et fenum capiti supposuisse fuit . 
iura dabat populis posito modo praetor aratro , et leuis argenti lammina crimen erat at postquam fortuna loci caput extulit huius et tetigit summo uertice Roma deos , creuerunt et opes et opum furiosa cupido , et , cum possideant plurima , plura petunt . 
quaerere ut absumant , absumpta requirere certant , atque ipsae uitiis sunt alimenta uices : sic quibus intumuit suffusa uenter ab unda , quo plus sunt potae , plus sitiuntur aquae . 
in pretio pretium nunc est : dat census honores , census amicitias ; pauper ubique iacet . 
tu tamen auspicium si sit stipis utile quaeris , curque iuuent nostras aera uetusta manus , aera dabant olim : melius nunc omen in auro est , uictaque concessit prisca moneta nouae . 
nos quoque templa iuuant , quamuis antiqua probemus , aurea : maiestas conuenit ipsa deo laudamus ueteres , sed nostris utimur annis : mos tamen est aeque dignus uterque coli . 
" finierat monitus . 
placidis ita rursus , ut ante , clauigerum uerbis alloquor ipse deum : " multa quidem didici : sed cur naualis in aere altera signata est , altera forma biceps ? 
" " noscere me duplici posses ut imagine " dixit , " ni uetus ipsa dies extenuasset opus . 
causa ratis superest : Tuscum rate uenit ad amnem ante pererrato falcifer orbe deus . 
hac ego Saturnum memini tellure receptum ( caelitibus regnis a Ioue pulsus erat ) . 
inde diu genti mansit Saturnia nomen ; dicta quoque est Latium terra latente deo . 
at bona posteritas puppem formauit in aere , hospitis aduentum testificata dei . 
ipse solum colui , cuius placidissima laeuum radit harenosi Thybridis unda latus . 
hic , ubi nunc Roma est , incaedua silua uirebat , tantaque res paucis pascua bubus erat . 
arx mea collis erat , quem uulgo nomine nostro nuncupat haec aetas Ianiculumque uocat . 
tunc ego regnabam , patiens cum terra deorum esset , et humanis numina mixta locis . 
nondum Iustitiam facinus mortale fugarat ( ultima de superis illa reliquit humum ) , proque metu populum sine ui pudor ipse regebat ; nullus erat iustis reddere iura labor . 
nil mihi cum bello : pacem postesque tuebar , et " , clauem ostendens , " haec " ait " arma gero . 
" presserat ora deus . 
tunc sic ego nostra resolui , uoce mea uoces eliciente dei : " cum tot sint iani , cur stas sacratus in uno , hic ubi iuncta foris templa duobus habes ? 
" ille , manu mulcens propexam ad pectora barbam , protinus Oebalii rettulit arma Tati , utque leuis custos , armillis capta , Sabinos ad summae tacitos duxerit arcis iter " inde , uelut nunc est , per quem descenditis " , inquit " arduus in ualles per fora cliuus erat et iam contigerat portam , Saturnia cuius dempserat oppositas inuidiosa seras ; cum tanto ueritus committere numine pugnam , ipse meae moui callidus artis opus , oraque , qua pollens ope sum , fontana reclusi , sumque repentinas eiaculatus aquas . 
ante tamen madidis subieci sulpura uenis , clauderet ut Tatio feruidus umor iter . 
cuius ut utilitas pulsis percepta Sabinis , quae fuerat , tuto reddita forma loco est ; ara mihi posita est paruo coniuncta sacello : haec adolet flammis cum strue farra suis . 
" " at cur pace lates , motisque recluderis armis ? 
" nec mora , quaesiti reddita causa mihi est : " ut populo reditus pateant ad bella profecto , tota patet dempta ianua nostra sera . 
pace fores obdo , ne qua discedere possit ; Caesareoque diu numine clausus ero . 
" dixit , et attollens oculos diuersa uidentes aspexit toto quicquid in orbe fuit : pax erat , et uestri , Germanice , causa triumphi , tradiderat famulas iam tibi Rhenus aquas . 
Iane , fac aeternos pacem pacisque ministros , neue suum praesta deserat auctor opus . 
Quod tamen ex ipsis licuit mihi discere fastis , sacrauere patres hac duo templa die . 
accepit Phoebo nymphaque ( Coronide natum insula , diuidua quam premit amnis aqua . 
Iuppiter in parte est : cepit locus unus utrumque iunctaque sunt magno templa nepotis auo . 
Quid uetat et stellas , ut quaeque oriturque caditque , dicere ? 
promissi pars sit et ista mei . 
felices animae , quibus haec cognoscere primis inque domos superas scandere cura fuit ! 
credibile est illos pariter uitiisque locisque altius humanis exseruisse caput non Uenus et uinum sublimia pectora fregit officiumque fori militiaeue labor ; nec leuis ambitio perfusaque gloria fuco magnarumque fames sollicitauit opum admouere oculis distantia sidera mentis aetheraque ingenio supposuere suo . 
sic petitur caelum , non ut ferat Ossan Olympus summaque Peliacus sidera tangat apex . 
nos quoque sub ducibus caelum metabimur illis , ponemusque suos ad uaga signa dies . 
Ergo ubi nox aderit uenturis tertia sonis , sparsaque caelesti rore madebit humus , octipedis frustra quaerentur bracchia Cancri : praeceps occiduas ille subibit aquas . 
Institerint Nonae , missi tibi nubibus atris signa dabunt imbres exoriente Lyra . 
Quattuor adde dies ductos ex ordine Nonis , Ianus Agonali luce piandus erit . 
nominis esse potest succinctus causa minister , hostia caelitibus quo feriente cadit , qui calido strictos tincturus sanguine cultros semper agatne rogat nec nisi iussus agit . 
pars , quia non ueniant pecudes , sed agantur , ab actu nomen Agonalem credit habere diem . 
pars putat hoc festum priscis Agnalia dictum , una sit ut proprio littera dempta loco . 
an , quia praeuisos in aqua timet hostia cultros , a pecoris lux est ipsa notata metu ? 
fas etiam fieri solitis aetate priorum nomina de ludis Graeca tulisse diem . 
et pecus antiquus dicebat agonia sermo ; ueraque iudicio est ultima causa meo . 
utque ea non certa est , ita rex placare sacrorum numina lanigerae coniuge debet ouis . 
uictima quae dextra cecidit uictrice uocatur ; hostibus a domitis hostia nomen habet . 
ante , deos homini quod conciliare ualeret , far erat et puri lucida mica salis . 
nondum pertulerat lacrimatas cortice murras acta per aequoreas hospita nauis aquas , tura nec Euphrates nec miserat Indias costum , nec fuerant rubri cognita fila croci . 
ara dabat fumos herbis contenta Sabinis . 
et non exiguo laurus adusta sono ; siquis erat factis prati de flore coronis qui posset uiolas addere , diues erat . 
hic , qui nunc aperit percussi uiscera tauri , in sacris nullum culter habebat opus . 
prima Ceres auidae gauisa est sanguine porcae , ulta suas merita caede nocentis opes : nam sata uere nouo teneris lactentia sucis eruta saetigerae comperit ore suis . 
sus dederat poenas : exemplo territus huius palmite debueras abstinuisse , caper . 
quem spectans aliquis dentes in uite prementem , talia non tacito dicta dolore dedit : " rode , caper , uitem : tamen hinc , cum stabis ad aram , in tua quod spargi cornua possit erit . 
" uerba fides sequitur : noxae tibi deditus hostis spargitur affuso cornua , Bacche , mero . 
culpa sui nocuit , nocuit quoque culpa capellae : quid bos , quid placidae commeruistis oues ? 
flebat Aristaeus , quod apes cum stirpe necatas uiderat inceptos destituisse fauos : caerula quem genetrix aegre solata dolentem addidit haec dictis ultima uerba suis : " siste , puer , lacrimas : Proteus tua damna leuabit quoque modo repares quae periere dabit . 
decipiat ne te uersis tamen ille figuris , impediant geminas uincula firma manus . 
" peruenit ad uatem iuuenis , resolutaque somno alligat aequorei bracchia capta senis . 
ille sua faciem transformis adulterat arte ; mox domitus uinclis in sua membra redit , oraque caerulea tollens rorantia barba " qua " dixit " repares arte requiris apes ? 
obrue mactati corpus tellure iuuenci : quod petis a nobis , obrutus ille dabit . 
" iussa facit pastor ; feruent examina putri de boue : mille animas una necata dedit . 
poscit ouem fatum : uerbenas improba carpsit , quas pia dis ruris ferre solebat anus . 
quid tuti superest , animam cum ponat in aris lanigerumque pecus ruricolaeque boues ? 
placat equo Persis radiis Hyperiona cinctum , ne detur celeri uictima tarda deo . 
quod semel est geminae pro uirgine caesa Dianae , nunc quoque pro nulla uirgine cerua cadit . 
exta canum uidi Triuiae libare Sapaeos et quicumque tuas accolit , Haeme , niues . 
caeditur et rigido custodi ruris asellus ; causa pudenda quidem , sed tamen apta deo . 
festa corymbiferi celebrabas , Graecia , Bacchi , tertia quae solito tempore bruma refert . 
di quoque cultores in idem uenere Lyaei et quicumque iocis non alienus erat , Panes et in Uenerem Satyrorum prona iuuentus quaeque colunt amnes solaque rura deae . 
uenerat et senior pando Silenus asello , quique ruber pauidas inguine terret aues . 
dulcia qui dignum nemus in conuiuia nacti gramine uestitis accubuere toris : uina dabat Liber , tulerat sibi quisque coronam , miscendas parce riuus agebat aquas . 
Naides effusis aliae sine pectinis usu , pars aderant positis arte manuque comis ; illa super suras tunicam collecta ministrat , altera dissuto pectus aperta sinu ; exserit haec umerum , uestes trahit illa per herbas impediunt teneros uincula nulla pedes . 
hinc aliae Satyris incendia mitia praebent , pars tibi , qui pinu tempora nexa geris : te quoque , inexstinctae Silene libidinis , urunt : nequitia est quae te non sinit esse senem . 
at ruber , hortorum decus et tutela , Priapus omnibus ex illis Lotide captus erat : hanc cupit , hanc optat , sola suspirat in illa , signaque dat nutu sollicitatque notis . 
fastus inest pulchris sequiturque superbia formam : irrisum uultu despicit illa suo . 
nox erat , et uino somnum faciente iacebant corpora diuersis uicta sopore locis ; Lotis in herbosa sub acernis ultima ramis , sicut erat lusu fessa , quieuit humo . 
surgit amans animamque tenens uestigia furtim suspenso digitis fert taciturna gradu . 
ut tetigit niueae secreta cubilia nymphae , ipsa sui flatus ne sonet aura cauet ; et iam finitima corpus librabat in herba : illa tamen multi plena soporis erat . 
gaudet et a pedibus tracto uelamine uota ad sua felici coeperat ire uia . 
ecce rudens rauco Sileni uector asellus intempestiuos edidit ore sonos . 
territa consurgit nymphe , manibusque Priapum reicit , et fugiens concitat omne nemus . 
at deus , obscena nimium quoque parte paratus , omnibus ad lunae lumina risus erat . 
morte dedit poenas auctor clamoris ; et haec est Hellespontiaco uictima grata deo . 
intactae fueratis aues , solacia ruris , adsuetum siluis innocuumque genus , quae facitis nidos et plumis oua fouetis , et facili dulces editis ore modos ; sed nihil ista iuuant , quia linguae crimen habetis , dique putant mentes uos aperire suas . 
( nec tamen hoc falsum : nam , dis ut proxima quaeque , nunc pinna ueras , nunc datis ore notas . 
) tuta diu uolucrum proles tum denique caesa est , iuueruntque deos indicis exta sui . 
ergo saepe suo coniunx abducta marito uritur Idaliis alba columba focis . 
nec defensa iuuant Capitolia , quo minus anser det iecur in lances , Inachioti , tuas . 
nocte deae Nocti cristatus caeditur ales , quod tepidum uigili prouocet ore diem . 
Interea Delphin clarum super aequora sidus tollitur et patriis exserit ora uadis . 
Postera lux hiemem medio discrimine signat , aequaque praeteritae quae superabit erit . 
Proxima prospiciet Tithono nupta relicto Arcadiae sacrum pontificale deae . 
te quoque lux eadem , Turni soror , aede recepit , hic ubi Uirginea Campus obitur aqua . 
unde petam causas horum moremque sacrorum ? 
deriget in medio quis mea uela freto ? 
ipsa mone , quae nomen habes a carmine ductum propositoque faue , ne tuus erret honor . 
orta prior luna , de se si creditur ipsi a magno tellus Arcade nomen habet . 
hinc fuit Euander , qui , quamquam clarus utroque , nobilior sacrae sanguine matris erat quae , simul aetherios animo conceperat ignes , ore dabat uero carmina plena dei . 
dixerat haec nato motus instare sibique , multaque praeterea tempore nacta fidem . 
nam iuuenis nimium uera cum matre fugatus deserit Arcadiam Parrhasiumque larem . 
cui genetrix flenti " fortuna uiriliter " inquit " ( siste , precor , lacrimas ) ista ferenda tibi est . 
sic erat in fatis , nec te tua culpa fugauit sed deus : offenso pulsus es urbe deo . 
non meriti poenam pateris , sed numinis iram : est aliquid magnis crimen abesse malis . 
conscia mens ut cuique sua est , ita concipit intra pectora pro facto spemque metumque suo . 
nec tamen ut primus maere mala talia passus : obruit ingentes ista procella uiros . 
passus idem est Tyriis qui quondam pulsus ab oris Cadmus in Aonia constitit exul humo ; passus idem Tydeus et idem Pagasaeus Iason , et quos praeterea longa referre mora est . 
omne solum forti patria est , ut piscibus aequor , ut uolucri uacuo quicquid in orbe patet . 
nec fera tempestas toto tamen horret in anno : et tibi , crede mihi , tempora ueris erunt . 
" uocibus Euander firmata mente parentis naue secat fluctus Hesperiamque tenet . 
iamque ratem doctae monitu Carmentis in amnem egerat et Tuscis obuius ibat aquis : fluminis illa latus , cui sunt uada iuncta Tarenti , aspicit et sparsas per loca sola casas ; utque erat , immissis puppem stetit ante capillis , continuitque manum torua regentis iter , et procul in dextram tendens sua bracchia ripam pinea non sano ter pede texta ferit , neue daret saltum properans insistere terrae uix est Euandri uixque retenta manu ; " di " que " petitorum " dixit " saluete locorum , tuque , nouos caelo terra datura deos , fluminaque et fontes , quibus utitur hospita tellus , et nemorum siluae Naiadumque chori , este bonis auibus uisi natoque mihique , ripaque felici tacta sit ista pede . 
fallor , an hi fient ingentia moenia colles , iuraque ab hac terra cetera terra petet ? 
montibus his olim totus promittitur orbis . 
quis tantum fati credat habere locum ? 
et iam Dardaniae tangent haec litora pinus : hic quoque causa noui femina Martis erit . 
care nepos Palla , funesta quid induis arma ? 
indue : non humili uindice caesus eris . 
uicta tamen uinces euersaque , Troia , resurges : obruit hostiles ista ruina domos . 
urite uictrices Neptunia Pergama flammae : num minus hic toto est altior orbe cinis ? 
iam pius Aeneas sacra et , sacra altera , patrem afferet : Iliacos accipe , Uesta , deos . 
tempus erit cum uos orbemque tuebitur idem , et fient ipso sacra colente deo , et penes Augustos patriae tutela manebit : hanc fas imperii frena tenere domum . 
inde nepos natusque dei , licet ipse recuset , pondera caelesti mente paterna feret utque ego perpetuis olim sacrabor in aris , sic Augusta nouum Iulia numen erit . 
" talibus ut dictis nostros descendit in annos , substitit in medio praescia lingua sono . 
puppibus egressus Latia stetit exul in herba : felix , exilium cui locus ille fuit ! 
nec mora longa fuit : stabant noua tecta , nec alter montibus Ausoniis Arcade maior erat . 
ecce boues illuc Erytheidas applicat heros emensus longi clauiger orbis iter , dumque huic hospitium domus est Tegeaea , uagantur incustoditae lata per arua boues . 
mane erat : excussus somno Tirynthius actor de numero tauros sentit abesse duos . 
nulla uidet quaerens taciti uestigia furti : traxerat auersos Cacus in antra ferox Cacus , Auentinae timor atque infamia siluae , non leue finitimis hospitibusque malum . 
dira uiro facies , uires pro corpore , corpus grande ( pater monstri Mulciber huius erat ) , proque domo longis spelunca recessibus ingens , abdita , uix ipsis inuenienda feris ; ora super postes affixaque bracchia pendent squalidaque humanis ossibus albet humus . 
seruata male parte boum Ioue natus abibat : mugitum rauco furta dedere sono . 
" accipio reuocamen " ait , uocemque secutus impia per siluas ultor ad antra uenit . 
ille aditum fracti praestruxerat obice montis ; uix iuga mouissent quinque bis illud opus . 
nititur hic umeris ( caelum quoque sederat illis ) , et uastum motu collabefactat onus . 
quod simul euersum est , fragor aethera terruit ipsum , ictaque subsedit pondere molis humus . 
prima mouet Cacus collata proelia dextra remque ferox saxis stipitibusque gerit . 
quis ubi nil agitur , patrias male fortis ad artes confugit , et flammas ore sonante uomit ; quas quotiens proflat , spirare Typhoea credas et rapidum Aetnaeo fulgur ab igne iaci . 
occupat Alcides , adductaque claua trinodis ter quater aduerso sedit in ore uiri . 
ille cadit mixtosque uomit cum sanguine fumos et lato moriens pectore plangit humum . 
immolat ex illis taurum tibi , Iuppiter , unum uictor et Euandrum ruricolasque uocat , constituitque sibi , quae Maxima dicitur , aram , hic ubi pars Urbis de boue nomen habet . 
nec tacet Euandri mater prope tempus adesse Hercule quo tellus sit satis usa suo . 
at felix uates , ut dis gratissima uixit , possidet hunc Iani sic dea mense diem . 
Idibus in magni castus Iouis aede sacerdos semimaris flammis uiscera libat ouis ; redditaque est omnis populo prouincia nostro et tuus Augusto nomine dictus auus . 
perlege dispositas generosa per atria ceras : contigerunt nulli nomina tanta uiro . 
Africa uictorem de se uocat , alter Isauras aut Cretum domitas testificatur opes hunc Numidae faciunt , illum Messana superbum : ille Numantina traxit ab urbe notam : et mortem et nomen Druso Germania fecit ; me miserum , uirtus quam breuis illa fuit ! 
si petat a uictis , tot sumet nomina Caesar quot numero gentes maximus orbis habet . 
ex uno quidam celebres aut torquis adempti aut corui titulos auxiliaris habent . 
Magne , tuum nomen rerum est mensura tuarum : sed qui te uicit nomine maior erat . 
nec gradus est supra Fabios cognominis ullus : illa domus meritis Maxima dicta suis . 
sed tamen humanis celebrantur honoribus omnes , hic socium summo cum Ioue nomen habet . 
sancta uocant augusta patres , augusta uocantur templa sacerdotum rite dicata manu : huius et augurium dependet origine uerbi et quodcumque sua Iuppiter auget ope . 
augeat imperium nostri ducis , augeat annos protegat et uestras querna corona fores : auspicibusque deis tanti cognominis heres omine suscipiat , quo pater , orbis onus . 
Respiciet Titan actas ubi tertius Idus fient Parrhasiae sacra relata deae . 
nam prius Ausonias matres carpenta uehebant ( haec quoque ab Euandri dicta parente reor ) ; mox honor eripitur , matronaque destinat omnis ingratos nulla prole nouare uiros , neue daret partus , ictu temeraria caeco uisceribus crescens excutiebat onus . 
corripuisse patres ausas immitia nuptas , ius tamen exemptum restituisse ferunt , binaque nunc pariter Tegeaeae sacra parenti pro pueris fieri uirginibusque iubent . 
scortea non illi fas est inferre sacello , ne uiolent puros exanimata focos . 
siquis amas ueteres ritus , adsiste precanti ; nomina percipies non tibi nota prius . 
Porrima placatur Postuertaque , siue sorores , siue fugae comites , Maenali diua , tuae : altera quod porro fuerat cecinisse putatur , altera uenturum postmodo quicquid erat . 
Candida , te niueo posuit lux proxima templo , qua fert sublimes alta Moneta gradus , nunc bene prospiciens Latiam Concordia turbam . 
nunc te sacratae constituere manus . 
Furius antiquam populi superator Etrusci , uouerat et uoti soluerat ille fidem . 
causa , quod a patribus sumptis secesserat armis uulgus , et ipsa suas Roma timebat opes . 
causa recens melior : passos Germania crines porrigit auspiciis , dux uenerande , tuis . 
inde triumphatae libasti munera gentis templaque fecisti , quam colis ipse , deae . 
hanc tua constituit genetrix et rebus et ara , sola toro magni digna reperta Iouis . 
Haec ubi transierint , Capricorno , Phoebe , relicto per iuuenis curres signa regentis aquam . 
septimus hinc Oriens cum se demiserit undis , fulgebit toto iam Lyra nulla polo . 
sidere ab hoc ignis uenienti nocte , Leonis qui micat in medio pectore , mersus erit . 
Ter quater euolui signantes tempora fastos , nec Sementiua est ulla reperta dies ; cum mihi ( sensit enim ) " lux haec indicitur " inquit Musa , " quid a fastis non stata sacra petis ? 
utque dies incerta sacri , sic tempora certa seminibus iactis est ubi fetus ager . 
" state coronati plenum ad praesepe , iuuenci : cum tepido uestrum uere redibit opus . 
rusticus emeritum palo suspendat aratrum : omne reformidat frigore uulnus humus . 
uilice , da requiem terrae semente peracta ; da requiem , terram qui coluere , uiris . 
pagus agat festum : pagum lustrate , coloni , et date paganis annua liba focis . 
placentur frugum matres , Tellusque Ceresque , farre suo grauidae uisceribusque suis : officium commune Ceres et Terra tuentur ; haec praebet causam frugibus , illa locum . 
consortes operis , per quas correcta uetustas quernaque glans uicta est utiliore cibo , frugibus immensis auidos satiate colonos , ut capiant cultus praemia digna sui . 
uos date perpetuos teneris sementibus auctus , nec noua per gelidas herba sit usta niues . 
cum serimus , caelum uentis aperite serenis ; cum latet , aetheria spargite semen aqua . 
neue graues cultis Cerialia rura cauete agmine laesuro depopulentur aues . 
uos quoque , formicae , subiectis parcite granis : post messem praedae copia maior erit . 
interea crescat scabrae robiginis expers nec uitio caeli palleat ulla seges , et neque deficiat macie nec pinguior aequo diuitiis pereat luxuriosa suis ; et careant loliis oculos uitiantibus agri , nec sterilis culto surgat auena solo ; triticeos fetus passuraque farra bis ignem hordeaque ingenti fenore reddat ager . 
haec ego pro uobis , haec uos optate coloni , efficiatque ratas utraque diua preces . 
bella diu tenuere uiros : erat aptior ensis uomere , cedebat taurus arator equo ; sarcula cessabant , uersique in pila ligones , factaque de rastri pondere cassis erat . 
gratia dis domuique tuae : religata catenis iampridem uestro sub pede Bella iacent . 
sub iuga bos ueniat , sub terras semen aratas : Pax Cererem nutrit , Pacis alumna Ceres . 
At quae uenturas praecedit sexta Kalendas , hac sunt Ledaeis templa dicata deis : fratribus illa deis fratres de gente deorum circa Iuturnae composuere lacus . 
Ipsum nos carmen deduxit Pacis ad aram : haec erit a mensis fine secunda dies . 
frondibus Actiacis comptos redimita capillos , Pax , ades et toto mitis in orbe mane . 
dum desint hostes , desit quoque causa triumphi : tu ducibus bello gloria maior eris . 
sola gerat miles , quibus arma coerceat , arma , canteturque fera nil nisi pompa tuba . 
horreat Aeneadas et primus et ultimus orbis : siqua parum Romam terra timebat , amet . 
tura , sacerdotes , Pacalibus addite flammis , albaque perfusa uictima fronte cadat ; utque domus , quae praestat eam , cum pace perennet ad pia propensos uota rogate deos . 
Sed iam prima mei pars est exacta laboris , cumque suo finem mense libellus habet . 
Ianus habet finem . 
cum carmine crescit et annus : alter ut hic mensis , sic liber alter eat . 
nunc primum uelis , elegi , maioribus itis : exiguum , memini , nuper eratis opus . 
ipse ego uos habui faciles in amore ministros , cum lusit numeris prima iuuenta suis . 
idem sacra cano signataque tempora fastis : ecquis ad haec illinc crederet esse uiam ? 
haec mea militia est ; ferimus quae possumus arma , dextraque non omni munere nostra uacat . 
si mihi non ualido torquentur pila lacerto nec bellatoris terga premuntur equi , nec galea tegimur , nec acuto cingimur ense ( his habilis telis quilibet esse potest ) , at tua prosequimur studioso pectore , Caesar , nomina , per titulos ingredimurque tuos . 
ergo ades et placido paulum mea munera uultu respice , pacando siquid ab hoste uacat . 
Februa Romani dixere piamina patres : nunc quoque dant uerbo plurima signa fidem . 
pontifices ab rege petunt et flamine lanas , quis ueterum lingua februa nomen erat ; quaeque capit lictor domibus purgamina certis , torrida cum mica farra , uocantur idem ; nomen idem ramo , qui caesus ab arbore pura casta sacerdotum tempora fronde tegit . 
ipse ego flaminicam poscentem februa uidi ; februa poscenti pinea uirga data est . 
denique quodcumque est quo corpora nostra piantur , hoc apud intonsos nomen habebat auos . 
mensis ab his dictus , secta quia pelle Luperci omne solum lustrant , idque piamen habent ; aut quia placatis sunt tempora pura sepulcris , tum cum ferales praeteriere dies . 
omne nefas omnemque mali purgamina causam credebant nostri tollere posse senes . 
Graecia principium moris dedit : illa nocentes impia lustratos ponere facta putat . 
Actoriden Peleus , ipsum quoque Pelea Phoci caede per Haemonias soluit Acastus aquas ; uectam frenatis per inane draconibus Aegeus credulus immerita Phasida fouit ope ; Amphiareiades Naupactoo Acheloo " solue nefas " dixit , soluit et ille nefas . 
ah nimium faciles , qui tristia crimina caedis fluminea tolli posse putatis aqua ! 
Sed tamen , antiqui ne nescius ordinis erres , primus , ut est , Iani mensis et ante fuit ; qui sequitur Ianum , ueteris fuit ultimus anni : tu quoque sacrorum , Termine , finis eras . 
primus enim Iani mensis , quia ianua prima est : qui sacer est imis manibus , imus erat . 
postmodo creduntur spatio distantia longo tempora bis quini continuasse uiri . 
Principio mensis Phrygiae contermina Matri Sospita delubris dicitur aucta nouis . 
nunc ubi sunt , illis quae sunt sacrata Kalendis templa deae ? 
longa procubuere die . 
cetera ne simili caderent labefacta ruina cauit sacrati prouida cura ducis , sub quo delubris sentitur nulla senectus ; nec satis est homines , obligat ille deos . 
templorum positor , templorum sancte repostor , sit superis opto mutua cura tui . 
dent tibi caelestes , quos tu caelestibus , annos , proque tua maneant in statione domo . 
tum quoque uicini lucus celebratur Alerni , qua petit aequoreas aduena Thybris aquas . 
ad penetrale Numae Capitolinumque Tonantem inque Iouis summa caeditur arce bidens . 
saepe graues pluuias adopertus nubibus aether concitat , aut posita sub niue terra latet . 
Proximus Hesperias Titan abiturus in undas gemmea purpureis cum iuga demet equis , illa nocte aliquis , tollens ad sidera uultum , dicet " ubi est hodie quae Lyra fulsit heri ? 
" dumque Lyram quaeret , medii quoque terga Leonis in liquidas subito mersa notabit aquas . 
Quem modo caelatum stellis Delphina uidebas , is fugiet uisus nocte sequente tuos , seu fuit occultis felix in amoribus index , Lesbida cum domino seu tulit ille lyram . 
quod mare non nouit , quae nescit Ariona tellus ? 
carmine currentes ille tenebat aquas . 
saepe sequens agnam lupus est a uoce retentus , saepe auidum fugiens restitit agna lupum ; saepe canes leporesque umbra iacuere sub una , et stetit in saxo proxima cerua leae , et sine lite loquax cum Palladis alite cornix sedit , et accipitri iuncta columba fuit . 
Cynthia saepe tuis fertur , uocalis Arion , tamquam fraternis obstipuisse modis . 
nomen Arionium Siculas impleuerat urbes captaque erat lyricis Ausonis ora sonis ; inde domum repetens puppem conscendit Arion , atque ita quaesitas arte ferebat opes . 
forsitan , infelix , uentos undasque timebas : at tibi naue tua tutius aequor erat . 
namque gubernator destricto constitit ense ceteraque armata conscia turba manu . 
quid tibi cum gladio ? 
dubiam rege , nauita , puppem : non haec sunt digitis arma tenenda tuis . 
ille , metu pauidus , " mortem non deprecor " inquit , " sed liceat sumpta pauca referre lyra . 
" dant ueniam ridentque moram : capit ille coronam , quae possit crines , Phoebe , decere tuos ; induerat Tyrio bis tinctam murice pallam : reddidit icta suos pollice chorda sonos , flebilibus numeris ueluti canentia dura traiectus penna tempora cantat olor . 
protinus in medias ornatus desilit undas : spargitur impulsa caerula puppis aqua . 
inde ( fide maius ) tergo delphina recuruo se memorant oneri supposuisse nouo . 
ille , sedens citharamque tenens , pretiumque uehendi cantat et aequoreas carmine mulcet aquas . 
di pia facta uident : astris delphina recepit Iuppiter et stellas iussit habere nouem . 
Nunc mihi mille sonos quoque est memoratus Achilles uellem , Maeonide , pectus inesse tuum , dum canimus sacras alterno carmine Nonas . 
maximus hic fastis accumulatur honor . 
deficit ingenium , maioraque uiribus urgent : haec mihi praecipuo est ore canenda dies . 
quid uolui demens elegis imponere tantum ponderis ? 
heroi res erat ista pedis . 
sancte pater patriae , tibi plebs , tibi curia nomen hoc dedit , hoc dedimus nos tibi nomen , eques . 
res tamen ante dedit : sero quoque uera tulisti nomina , iam pridem tu pater orbis eras . 
hoc tu per terras , quod in aethere Iuppiter alto , nomen habes : hominum tu pater , ille deum . 
Romule , concedes : facit hic tua magna tuendo moenia , tu dederas transilienda Remo . 
te Tatius paruique Cures Caeninaque sensit , hoc duce Romanum est solis utrumque latus ; tu breue nescioquid uictae telluris habebas , quodcumque est alto sub Ioue , Caesar habet . 
tu rapis , hic castas duce se iubet esse maritas ; tu recipis luco , reppulit ille nefas ; uis tibi grata fuit , florent sub Caesare leges ; tu domini nomen , principis ille tenet ; te Remus incusat , ueniam dedit hostibus ille ; caelestem fecit te pater , ille patrem . 
Iam puer Idaeus media tenus eminet aluo , et liquidas mixto nectare fundit aquas . 
en etiam , siquis Borean horrere solebat , gaudeat : a Zephyris mollior aura uenit . 
Quintus ab aequoreis nitidum iubar extulit undis Lucifer , et primi tempora ueris erunt . 
ne fallare tamen , restant tibi frigora , restant , magnaque discedens signa reliquit hiems . 
Tertia nox ueniat , Custodem protinus Ursae aspicies geminos exseruisse pedes . 
inter hamadryadas iaculatricemque Dianam Callisto sacri pars fuit una chori illa , deae tangens arcus , " quos tangimus arcus este meae testes uirginitatis " ait Cynthia laudauit , " promissa " que " foedera serua , et comitum princeps tu mihi " dixit " eris . 
" foedera seruasset , si non formosa fuisset : cauit mortales , de Ioue crimen habet . 
mille feras Phoebe siluis uenata redibat aut plus aut medium sole tenente diem ; ut tetigit lucum ( densa niger ilice lucus , in medio gelidae fons erat altus aquae ) " hic " ait " in silua , uirgo Tegeaea , lauemur " ; erubuit falso uirginis illa sono . 
dixerat et nymphis . 
nymphae uelamina ponunt ; hanc pudet , et tardae dat mala signa morae . 
exuerat tunicas ; uteri manifesta tumore proditur indicio ponderis ipsa suo . 
cui dea " uirgineos , periura Lycaoni , coetus desere , nec castas pollue " dixit " aquas . 
" luna nouum decies implerat cornibus orbem : quae fuerat uirgo credita , mater erat . 
laesa furit Iuno , formam mutatque puellae : quid facis ? 
inuito est pectore passa Iouem . 
utque ferae uidit turpes in paelice uultus , " huius in amplexus , Iuppiter , " inquit " eas . 
" ursa per incultos errabat squalida montes quae fuerat summo nuper amata Ioui . 
iam tria lustra puer furto conceptus agebat , cum mater nato est obuia facta suo . 
illa quidem , tamquam cognosceret , astitit amens , et gemuit : gemitus uerba parentis erant . 
hanc puer ignarus iaculo fixisset acuto ni foret in superas raptus uterque domos . 
signa propinqua micant : prior est , quam dicimus Arcton , Arctophylax formam terga sequentis habet . 
saeuit adhuc canamque rogat Saturnia Tethyn Maenaliam tactis ne lauet Arcton aquis . 
Idibus agrestis fumant altaria Fauni hic ubi discretas insula rumpit aquas . 
haec fuit illa dies in qua Ueientibus armis ter centum Fabii ter cecidere duo . 
una domus uires et onus susceperat urbis : sumunt gentiles arma professa manus . 
egreditur castris miles generosus ab isdem , e quis dux fieri quilibet aptus erat . 
Carmentis portae dextro est uia proxima iano : ire per hanc noli , quisquis es ; omen habet . 
illa fama refert Fabios exisse trecentos : porta uacat culpa , sed tamen omen habet . 
ut celeri passu Cremeram tetigere rapacem ( turbidus hibernis ille fluebat aquis ) , castra loco ponunt : destrictis ensibus ipsi Tyrrhenum ualido Marte per agmen eunt ; non aliter quam cum Libyca de gente leones inuadunt sparsos lata per arua greges . 
diffugiunt hostes inhonestaque uulnera tergo accipiunt : Tusco sanguine terra rubet . 
sic iterum , sic saepe cadunt ; ubi uincere aperte non datur , insidias armaque tecta parant . 
campus erat , campi claudebant ultima colles siluaque montanas occulere apta feras . 
in medio paucos armentaque rara relinquunt , cetera uirgultis abdita turba latet . 
ecce uelut torrens undis pluuialibus auctus aut niue , quae Zephyro uicta tepente fluit , per sata perque uias fertur nec , ut ante solebat , riparum clausas margine finit aquas , sic Fabii uallem latis discursibus implent , quodque uident sternunt , nec metus alter inest . 
quo ruitis , generosa domus ? 
male creditis hosti : simplex nobilitas , perfida tela caue . 
fraude perit uirtus : in apertos undique campos prosiliunt hostes et latus omne tenent . 
quid faciant pauci contra tot milia fortes ? 
quidue , quod in misero tempore restet , adest ? 
sicut aper longe siluis latratibus actus fulmineo celeres dissipat ore canes , mox tamen ipse perit , sic non moriuntur inulti , uulneraque alterna dantque feruntque manu . 
una dies Fabios ad bellum miserat omnes , ad bellum missos perdidit una dies . 
ut tamen Herculeae superessent semina gentis , credibile est ipsos consuluisse deos : nam puer impubes et adhuc non utilis armis unus de Fabia gente relictus erat ; scilicet ut posses olim tu , Maxime , nasci , cui res cunctando restituenda foret . 
Continuata loco tria sidera , Coruus et Anguis et medius Crater inter utrumque , iacent . 
Idibus illa latent , oriuntur nocte sequenti ; quae , tibi , cur tria sint tam sociata , canam . 
forte Ioui Phoebus festum sollemne parabat ( non faciet longas fabula nostra moras ) : " i , mea " dixit " auis , ne quid pia sacra moretur , et tenuem uiuis fontibus affer aquam . 
" coruus inauratum pedibus cratera recuruis tollit et aerium peruolat altus iter . 
stabat adhuc duris ficus densissima pomis : temptat eam rostro , non erat apta legi ; immemor imperii sedisse sub arbore fertur , dum fierent tarda dulcia poma mora . 
iamque satur nigris longum rapit unguibus hydrum , ad dominumque redit , fictaque uerba refert : " hic mihi causa morae , uiuarum obsessor aquarum : hic tenuit fontes officiumque meum . 
" " addis " ait " culpae mendacia " Phoebus " et audes fatidicum uerbis fallere uelle deum ? 
at tibi , dum lactens haerebit in arbore ficus , de nullo gelidae fonte bibentur aquae . 
" dixit , et , antiqui monimenta perennia facti , Anguis , auis , Crater sidera iuncta micant . 
Tertia post Idus nudos aurora Lupercos aspicit , et Fauni sacra bicornis eunt . 
dicite , Pierides , sacrorum quae sit origo , attigerint Latias unde petita domos . 
Pana deum pecoris ueteres coluisse feruntur Arcades ; Arcadiis plurimus ille iugis . 
testis erit Pholoe , testes Stymphalides undae , quique citis Ladon in mare currit aquis , cinctaque pinetis nemoris iuga Nonacrini , altaque Tricrene Parrhasiaeque niues . 
Pan erat armenti , Pan illic numen equarum , munus ob incolumes ille ferebat oues . 
transtulit Euander siluestria numina se cum : hic , ubi nunc urbs est , tum locus urbis erat . 
inde deum colimus deuectaque sacra Pelasgis : flamen ad haec prisco more Dialis erat . 
cur igitur currant , et cur ( sic currere mos est ) nuda ferant posita corpora ueste , rogas ? 
ipse deus uelox discurrere gaudet in altis montibus , et subitas concipit ipse fugas : ipse deus nudus nudos iubet ire ministros ; nec satis ad cursus commoda uestis erit . 
ante Iouem genitum terras habuisse feruntur Arcades , et luna gens prior illa fuit . 
uita feris similis , nullos agitata per usus : artis adhuc expers et rude uulgus erat . 
pro domibus frondes norant , pro frugibus herbas ; nectar erat palmis hausta duabus aqua . 
nullus anhelabat sub adunco uomere taurus , nulla sub imperio terra colentis erat : nullus adhuc erat usus equi ; se quisque ferebat : ibat ouis lana corpus amicta sua . 
sub Ioue durabant et corpora nuda gerebant , docta graues imbres et tolerare Notos . 
nunc quoque detecti referunt monimenta uetusti moris , et antiquas testificantur opes . 
Sed cur praecipue fugiat uelamina Faunus , traditur antiqui fabula plena ioci . 
forte comes dominae iuuenis Tirynthius ibat : uidit ab excelso Faunus utrumque iugo ; uidit et incaluit , " montana " que " numina " , dixit " nil mihi uobiscum est : hic meus ardor erit . 
" ibat odoratis umeros perfusa capillis Maeonis , aurato conspicienda sinu : aurea pellebant tepidos umbracula soles , quae tamen Herculeae sustinuere manus . 
iam Bacchi nemus et Tmoli uineta tenebat , Hesperos et fusco roscidus ibat equo . 
antra subit tofis laqueata et pumice uiuo ; garrulus in primo limine riuus erat . 
dumque parant epulas potandaque uina ministri , cultibus Alciden instruit illa suis : dat tenues tunicas Gaetulo murice tinctas , dat teretem zonam , qua modo cincta fuit . 
uentre minor zona est ; tunicarum uincla relaxat , ut posset magnas exseruisse manus . 
fregerat armillas non illa ad bracchia factas , scindebant magni uincula parua pedes . 
ipsa capit clauamque grauem spoliumque leonis conditaque in pharetra tela minora sua sic epulis functi sic dant sua corpora somno , et positis iuxta secubuere toris : causa , repertori uitis quia sacra parabant , quae facerent pure , cum foret orta dies . 
noctis erat medium . 
quid non amor improbus audet ? 
roscida per tenebras Faunus ad antra uenit : utque uidet comites somno uinoque solutos , spem capit in dominis esse soporis idem . 
intrat et huc illuc temerarius errat adulter , et praefert cautas subsequiturque manus . 
uenerat ad strati captata cubilia lecti , et felix prima sorte futurus erat ; ut tetigit fului saetis hirsuta leonis uellera , pertimuit sustinuitque manum , attonitusque metu rediit , ut saepe uiator turbatum uiso rettulit angue pedem . 
inde tori qui iunctus erat uelamina tangit mollia , mendaci decipiturque nota . 
ascendit spondaque sibi propiore recumbit , et tumidum cornu durius inguen erat . 
interea tunicas ora subducit ab ima : horrebant densis aspera crura pilis . 
cetera temptantem subito Tirynthius heros reppulit : e summo decidit ille toro . 
fit sonus , inclamat comites et lumina poscit Maeonis : illatis ignibus acta patent . 
ille gemit lecto grauiter deiectus ab alto , membraque de dura uix sua tollit humo . 
ridet et Alcides et qui uidere iacentem , ridet amatorem Lyda puella suum . 
ueste deus lusus fallentes lumina uestes non amat , et nudos ad sua sacra uocat . 
Adde peregrinis causas , mea Musa , Latinas , inque suo noster puluere currat equus . 
cornipedi Fauno caesa de more capella uenit ad exiguas turba uocata dapes . 
dumque sacerdotes ueribus transuta salignis exta parant , medias sole tenente uias , Romulus et frater pastoralisque iuuentus ; solibus et campo corpora nuda dabant . 
uectibus et iaculis et misso pondere saxi bracchia per lusus experienda dabant : pastor ab excelso " per deuia rura iuuencos , Romule , praedones , et Reme " , dixit " agunt . 
" longum erat armari : diuersis exit uterque partibus , occursu praeda recepta Remi . 
ut rediit , ueribus stridentia detrahit exta atque ait " haec certe non nisi uictor edet . 
" dicta facit , Fabiique simul . 
uenit irritus illuc Romulus et mensas ossaque nuda uidet . 
risit , et indoluit Fabios potuisse Remumque uincere , Quintilios non potuisse suos . 
forma manet facti : posito uelamine currunt , et memorem famam quod bene cessit habet . 
Forsitan et quaeras cur sit locus ille Lupercal , quaeue diem tali nomine causa notet . 
Siluia Uestalis caelestia semina partu ediderat , patruo regna tenente suo ; is iubet auferri paruos et in amne necari : quid facis ? 
ex istis Romulus alter erit . 
iussa recusantes peragunt lacrimosa ministri ( flent tamen ) et geminos in loca sola ferunt . 
Albula , quem Tiberim mersus Tiberinus in undis reddidit , hibernis forte tumebat aquis : hic , ubi nunc fora sunt , lintres errare uideres , quaque iacent ualles , Maxime Circe , tuae . 
huc ubi uenerunt ( neque enim procedere possunt longius ) , ex illis unus et alter ait : " at quam sunt similes ! 
at quam formosus uterque ! 
plus tamen ex illis iste uigoris habet . 
si genus arguitur uultu , nisi fallit imago , nescio quem in uobis suspicor esse deum . 
at siquis uestrae deus esset originis auctor , in tam praecipiti tempore ferret opem : ferret opem certe , si non ope , mater , egeret , quae facta est uno mater et orba die . 
nata simul , moritura simul , simul ite sub undas corpora . 
" desierat , deposuitque sinu . 
uagierunt ambo pariter : sensisse putares ; hi redeunt udis in sua tecta genis . 
sustinet impositos summa cauus alueus unda : heu quantum fati parua tabella tulit ! 
alueus in limo siluis appulsus opacis paulatim fluuio deficiente sedet . 
arbor erat : remanent uestigia , quaeque uocatur Rumina nunc ficus Romula ficus erat . 
uenit ad expositos , mirum , lupa feta gemellos : quis credat pueris non nocuisse feram ? 
non nocuisse parum est , prodest quoque . 
quos lupa nutrit , perdere cognatae sustinuere manus . 
constitit et cauda teneris blanditur alumnis , et fingit lingua corpora bina sua . 
Marte satos scires : timor abfuit . 
ubera ducunt nec sibi promissi lactis aluntur ope . 
illa loco nomen fecit , locus ipse Lupercis ; magna dati nutrix praemia lactis habet . 
Quid uetat Arcadio dictos a monte Lupercos ? 
Faunus in Arcadia templa Lycaeus habet . 
Nupta , quid exspectas ? 
non tu pollentibus herbis nec prece nec magico carmine mater eris ; excipe fecundae patienter uerbera dextrae iam socer optatum nomen habebit aui . 
nam fuit illa dies , dura cum sorte maritae reddebant uteri pignora rara sui . 
" quid mihi " clamabat " prodest rapuisse Sabinas " Romulus ( hoc illo sceptra tenente fuit ) , " si mea non uires , sed bellum iniuria fecit ? 
utilius fuerat non habuisse nurus . 
" monte sub Esquilio multis incaeduus annis Iunonis magnae nomine lucus erat huc ubi uenerunt , pariter nuptaeque uirique suppliciter posito procubuere genu : cum subito motae tremuere cacumina siluae et dea per lucos mira locuta suos . 
" Italidas matres " inquit " sacer hircus inito . 
" obstipuit dubio territa turba sono . 
augur erat , nomen longis intercidit annis nuper ab Etrusca uenerat exul humo . 
ille caprum mactat : iussae sua terga puellae pellibus exsectis percutienda dabant . 
luna resumebat decimo noua cornua motu , uirque pater subito nuptaque mater erat . 
gratia Lucinae : dedit haec tibi nomina lucus , aut quia principium tu , dea , lucis habes . 
parce , precor , grauidis , facilis Lucina , puellis maturumque utero molliter aufer onus . 
Orta dies fuerit , tu desine credere uentis ; perdidit illius temporis aura fidem . 
flamina non constant , et sex reserata diebus carceris Aeolii ianua lata patet . 
iam leuis obliqua subsedit Aquarius urna proximus aetherios excipe , Piscis , equos te memorant fratremque tuum ( nam iuncta micatis signa ) duos tergo sustinuisse deos . 
terribilem quondam fugiens Typhona Dione , tum , cum pro caelo Iuppiter arma tulit , uenit ad Euphraten comitata Cupidine paruo , inque Palaestinae margine sedit aquae . 
populus et cannae riparum summa tenebant , spemque dabant salices hos quoque posse tegi . 
dum latet , insonuit uento nemus : illa timore pallet , et hostiles credit adesse manus , utque sinu tenuit natum , " succurrite , nymphae , et dis auxilium ferte duobus " ait . 
nec mora , prosiluit . 
pisces subiere gemelli : pro quo nunc , cernis , sidera nomen habent . 
inde nefas ducunt genus hoc imponere mensis nec uiolant timidi piscibus ora Syri . 
Proxima lux uacua est ; at tertia dicta Quirino , qui tenet hoc nomen ( Romulus ante fuit ) , siue quod hasta " curis " priscis est dicta Sabinis ( bellicus a telo uenit in astra deus ) ; siue suum regi nomen posuere Quirites , seu quia Romanis iunxerat ille Cures . 
nam pater armipotens postquam noua moenia uidit , multaque Romulea bella peracta manu , " Iuppiter " , inquit " habet Romana potentia uires : sanguinis officio non eget illa mei . 
redde patri natum : quamuis intercidit alter , pro se proque Remo qui mihi restat erit . 
" unus erit quem tu tolles in caerula caeli " tu mihi dixisti : sint rata dicta Iouis . 
" Iuppiter adnuerat : nutu tremefactus uterque est polus , et caeli pondera nouit Atlas . 
est locus , antiqui Caprae dixere paludem : forte tuis illic , Romule , iura dabas . 
sol fugit , et remouent subeuntia nubila caelum , et grauis effusis decidit imber aquis . 
hinc tonat , hinc missis abrumpitur ignibus aether : fit fuga , rex patriis astra petebat equis . 
luctus erat , falsaeque patres in crimine caedis , haesissetque animis forsitan illa fides ; sed Proculus Longa ueniebat Iulius Alba , lunaque fulgebat , nec facis usus erat , cum subito motu saepes tremuere sinistrae : rettulit ille gradus , horrueruntque comae . 
pulcher et humano maior trabeaque decorus Romulus in media uisus adesse uia et dixisse simul " prohibe lugere Quirites , nec uiolent lacrimis numina nostra suis : tura ferant placentque nouum pia turba Quirinum , et patrias artes militiamque colant . 
" iussit et in tenues oculis euanuit auras ; conuocat hic populos iussaque uerba refert . 
templa deo fiunt : collis quoque dictus ab illo est et referunt certi sacra paterna dies . 
Lux quoque cur eadem Stultorum festa uocetur accipe : parua quidem causa , sed apta , subest . 
non habuit doctos tellus antiqua colonos : lassabant agiles aspera bella uiros . 
plus erat in gladio quam curuo laudis aratro : neglectus domino pauca ferebat ager . 
farra tamen ueteres iaciebant , farra metebant , primitias Cereri farra resecta dabant : usibus admoniti flammis torrenda dederunt , multaque peccato damna tulere suo ; nam modo uerrebant nigras pro farre fauillas , nunc ipsas ignes corripuere casas . 
facta dea est Fornax : laeti Fornace coloni orant ut fruges temperet illa suas . 
curio legitimis nunc Fornacalia uerbis maximus indicit nec stata sacra facit : inque foro , multa circum pendente tabella , signatur certa curia quaeque nota , stultaque pars populi quae sit sua curia nescit , sed facit extrema sacra relata die . 
Est honor et tumulis , animas placare paternas , paruaque in exstructas munera ferre pyras . 
parua petunt manes : pietas pro diuite grata est munere ; non auidos Styx habet ima deos . 
tegula porrectis satis est uelata coronis et sparsae fruges parcaque mica salis , inque mero mollita Ceres uiolaeque solutae : haec habeat media testa relicta uia . 
nec maiora ueto , sed et his placabilis umbra est : adde preces positis et sua uerba focis . 
hunc morem Aeneas , pietatis idoneus auctor , attulit in terras , iuste Latine , tuas . 
ille patris Genio sollemnia dona ferebat : hinc populi ritus edidicere pios . 
at quondam , dum longa gerunt pugnacibus armis bella , Parentales deseruere dies . 
non impune fuit ; nam dicitur omine ab isto Roma suburbanis incaluisse rogis . 
uix equidem credo : bustis exisse feruntur et tacitae questi tempore noctis aui , perque uias Urbis latosque ululasse per agros deformes animas , uulgus inane , ferunt . 
post ea praeteriti tumulis redduntur honores , prodigiisque uenit funeribusque modus . 
dum tamen haec fiunt , uiduae cessate puellae : exspectet puros pinea taeda dies , nec tibi , quae cupidae matura uidebere matri , comat uirgineas hasta recurua comas . 
conde tuas , Hymenaee , faces , et ab ignibus atris aufer : habent alias maesta sepulcra faces . 
di quoque templorum foribus celentur opertis , ture uacent arae stentque sine igne foci . 
nunc animae tenues et corpora functa sepulcris errant , nunc posito pascitur umbra cibo . 
nec tamen haec ultra , quam tot de mense supersint Luciferi , quot habent carmina nostra pedes . 
hanc , quia iusta ferunt , dixere Feralia lucem ; ultima placandis manibus illa dies . 
Ecce anus in mediis residens annosa puellis sacra facit Tacitae ( uix tamen ipsa tacet ) . 
et digitis tria tura tribus sub limine ponit , qua breuis occultum mus sibi fecit iter : tum cantata ligat cum fusco licia plumbo , et septem nigras uersat in ore fabas , quodque pice astrinxit , quod acu traiecit aena , obsutum maenae torret in igne caput ; uina quoque instillat : uini quodcumque relictum est , aut ipsa aut comites , plus tamen ipsa , bibit . 
" hostiles linguas inimicaque uinximus ora " dicit discedens ebriaque exit anus . 
protinus a nobis quae sit dea Muta requires : disce per antiquos quae mihi nota senes . 
Iuppiter , immodico Iuturnae uictus amore , multa tulit tanto non patienda deo : illa modo in siluis inter coryleta latebat , nunc in cognatas desiliebat aquas . 
conuocat hic nymphas , Latium quaecumque tenebant , et iacit in medio talia uerba choro : " inuidet ipsa sibi uitatque quod expedit illi uestra soror , summo iungere membra deo . 
consulite ambobus : nam quae mea magna uoluptas , utilitas uestrae magna sororis erit . 
uos illi in prima fugienti obsistite ripa , ne sua fluminea corpora mergat aqua . 
" dixerat ; adnuerant nymphae Tiberinides omnes quaeque colunt thalamos , Ilia diua , tuos . 
forte fuit Nais , Lara nomine ; prima sed illi dicta bis antiquum syllaba nomen erat , ex uitio positum . 
saepe illi dixerat Almo " nata , tene linguam " : nec tamen illa tenet . 
quae simul ac tetigit Iuturnae stagna sororis , " effuge " ait " ripas " , dicta refertque Iouis . 
illa etiam Iunonem adiit , miserataque nuptas " Naida Iuturnam uir tuus " inquit " amat . 
" Iuppiter intumuit , quaque est non usa modeste eripit huic linguam , Mercuriumque uocat : " duc hanc ad manes : locus ille silentibus aptus . 
nympha , sed infernae nympha paludis erit . 
" iussa Iouis fiunt . 
accepit lucus euntes : dicitur illa duci tum placuisse deo . 
uim parat hic , uultu pro uerbis illa precatur , et frustra muto nititur ore loqui , fitque grauis geminosque parit , qui compita seruant et uigilant nostra semper in urbe Lares . 
Proxima cognati dixere Karistia kari , et uenit ad socios turba propinqua deos . 
scilicet a tumulis et qui periere propinquis protinus ad uiuos ora referre iuuat , postque tot amissos quicquid de sanguine restat aspicere et generis dinumerare gradus . 
innocui ueniant : procul hinc , procul impius esto frater et in partus mater acerba suos , cui pater est uiuax , qui matris digerit annos , quae premit inuisam socrus iniqua nurum . 
Tantalidae fratres absint et Iasonis uxor , et quae ruricolis semina tosta dedit , et soror et Procne Tereusque duabus iniquus et quicumque suas per scelus auget opes . 
dis generis date tura boni : Concordia fertur illa praecipue mitis adesse die ; et libate dapes , ut , grati pignus honoris , nutriat incinctos missa patella Lares . 
iamque , ubi suadebit placidos nox umida somnos , larga precaturi sumite uina manu , et " bene uos , bene te , patriae pater , optime Caesar " dicite ; suffuso sint bona uerba mero . 
Nox ubi transierit , solito celebretur honore separat indicio qui deus arua suo . 
Termine , siue lapis siue es defossus in agro stipes , ab antiquis tu quoque numen habes . 
te duo diuersa domini de parte coronant , binaque serta tibi binaque liba ferunt . 
ara fit : huc ignem curto fert rustica testo sumptum de tepidis ipsa colona focis . 
ligna senex minuit concisaque construit arte , et solida ramos figere pugnat humo ; tum sicco primas irritat cortice flammas ; stat puer et manibus lata canistra tenet . 
inde ubi ter fruges medios immisit in ignes , porrigit incisos filia parua fauos . 
uina tenent alii : libantur singula flammis ; spectant , et linguis candida turba fauet . 
spargitur et caeso communis Terminus agno , nec queritur lactans cum sibi porca datur . 
conueniunt celebrantque dapes uicinia simplex et cantant laudes , Termine sancte , tuas : " tu populos urbesque et regna ingentia finis : omnis erit sine te litigiosus ager . 
nulla tibi ambitio est , nullo corrumperis auro , legitima seruas credita rura fide . 
si tu signasses olim Thyreatida terram , corpora non leto missa trecenta forent , nec foret Othryades congestis lectus in armis . 
o quantum patriae sanguinis ille dedit ! 
quid , noua cum fierent Capitolia ? 
nempe deorum cuncta Ioui cessit turba locumque dedit ; Terminus , ut ueteres memorant , inuentus in aede restitit et magno cum Ioue templa tenet . 
nunc quoque , se supra ne quid nisi sidera cernat , exiguum templi tecta foramen habent . 
Termine , post illud leuitas tibi libera non est : qua positus fueris in statione , mane ; nec tu uicino quicquam concede roganti , ne uideare hominem praeposuisse Ioui : et seu uomeribus seu tu pulsabere rastris , clamato , " tuus est hic ager , ille tuus . 
" est uia quae populum Laurentes ducit in agros , quondam Dardanio regna petita duci : illa lanigeri pecoris tibi , Termine , fibris sacra uidet fieri sextus ab Urbe lapis . 
gentibus est aliis tellus data limite certo : Romanae spatium est Urbis et orbis idem . 
Nunc mihi dicenda est regis fuga . 
traxit ab illa sextus ab extremo nomina mense dies . 
ultima Tarquinius Romanae gentis habebat regna , uir iniustus , fortis ad arma tamen . 
ceperat hic alias , alias euerterat urbes , et Gabios turpi fecerat arte suos . 
namque trium minimus , proles manifesta Superbi , in medios hostes nocte silente uenit . 
nudarant gladios : " occidite " dixit " inermem : hoc cupiant fratres Tarquiniusque pater , qui mea crudeli lacerauit uerbere terga " ( dicere ut hoc posset , uerbera passus erat ) . 
luna fuit : spectant iuuenem , gladiosque recondunt , tergaque , deducta ueste , notata uident : flent quoque , et ut se cum tueatur bella precantur . 
callidus ignaris adnuit ille uiris . 
iamque potens misso genitorem appellat amico , perdendi Gabios quod sibi monstret iter . 
hortus odoratis suberat cultissimus herbis sectus humum riuo lene sonantis aquae . 
illic Tarquinius mandata latentia nati accipit , et uirga lilia summa metit . 
nuntius ut rediit decussaque lilia dixit , filius " agnosco iussa parentis " ait . 
nec mora , principibus caesis ex urbe Gabina , traduntur ducibus moenia nuda suis . 
ecce , nefas uisu , mediis altaribus anguis exit et exstinctis ignibus exta rapit . 
consulitur Phoebus . 
sors est ita reddita : " matri qui dederit princeps oscula , uictor erit . 
" oscula quisque suae matri properata tulerunt , non intellecto credula turba deo . 
Brutus erat stulti sapiens imitator , ut esset tutus ab insidiis , dire Superbe , tuis . 
ille iacens pronus matri dedit oscula Terrae creditus offenso procubuisse pede . 
cingitur interea Romanis Ardea signis , et patitur longas obsidione moras . 
dum uacat et metuunt hostes committere pugnam , luditur in castris , otia miles agit . 
Tarquinius iuuenis socios dapibusque meroque accipit ; ex illis rege creatus ait : " dum nos sollicitos pigro tenet Ardea bello , nec sinit ad patrios arma referre deos ecquid in officio torus est socialis ? 
et ecquid coniugibus nostris mutua cura sumus ? 
" quisque suam laudat : studiis certamina crescunt , et feruet multo linguaque corque mero . 
surgit cui dederat clarum Collatia nomen : " non opus est uerbis , credite rebus " ait . 
" nox superest : tollamur equis Urbemque petamus " ; dicta placent , frenis impediuntur equi . 
pertulerant dominos . 
regalia protinus illi tecta petunt : custos in fore nullus erat . 
ecce nurum regis fusis per colla coronis inueniunt posito peruigilare mero . 
inde cito passu petitur Lucretia , cuius ante torum calathi lanaque mollis erat . 
lumen ad exiguum famulae data pensa trahebant ; inter quas tenui sic ait illa sono : " mittenda est domino ( nunc , nunc properate , puellae ) quamprimum nostra facta lacerna manu . 
quid tamen auditis ( nam plura audire potestis ) ? 
quantum de bello dicitur esse super ? 
postmodo uicta cades : melioribus , Ardea , restas , improba , quae nostros cogis abesse uiros . 
sint tantum reduces . 
sed enim temerarius ille est meus , et stricto qualibet ense ruit . 
mens abit et morior , quotiens pugnantis imago me subit , et gelidum pectora frigus habet . 
" desinit in lacrimas inceptaque fila remisit , in gremio uultum deposuitque suum . 
hoc ipsum decuit : lacrimae decuere pudicam , et facies animo dignaque parque fuit . 
" pone metum , ueni " coniunx ait ; illa reuixit , deque uiri collo dulce pependit onus . 
interea iuuenis furiales regius ignes concipit , et caeco raptus amore furit . 
forma placet niueusque color flauique capilli quique aderat nulla factus ab arte decor : uerba placent et uox et quod corrumpere non est ; quoque minor spes est , hoc magis ille cupit . 
iam dederat cantus lucis praenuntius ales , cum referunt iuuenes in sua castra pedem . 
carpitur attonitos absentis imagine sensus ille ; recordanti plura magisque placent . 
sic sedit , sic culta fuit , sic stamina neuit , iniectae collo sic iacuere comae , hos habuit uultus , haec illi uerba fuerunt hic color , haec facies , hic decor oris erat . 
ut solet a magno fluctus languescere flatu , sed tamen a uento , qui fuit , unda tumet , sic , quamuis aberat placitae praesentia formae , quem dederat praesens forma , manebat amor . 
ardet , et iniusti stimulis agitatus amoris comparat indigno uimque metumque toro . 
" exitus in dubio est : audebimus ultima " dixit : " uiderit ! 
audentes forsque deusque iuuat . 
cepimus audendo Gabios quoque . 
" talia fatus ense latus cinxit tergaque pressit equi . 
accipit aerata iuuenem Collatia porta , condere iam uultus sole parante suos . 
hostis ut hospes init penetralia Collatini : comiter excipitur ; sanguine iunctus erat . 
quantum animis erroris inest ! 
parat inscia rerum infelix epulas hostibus illa suis . 
functus erat dapibus : poscunt sua tempora somnum ; nox erat , et tota lumina nulla domo . 
surgit et aurata uagina liberat ensem et uenit in thalamos , nupta pudica , tuos ; utque torum pressit , " ferrum , Lucretia , mecum est " natus ait regis , " Tarquiniusque loquor . 
" illa nihil , neque enim uocem uiresque loquendi aut aliquid toto pectore mentis habet ; sed tremit , ut quondam stabulis deprensa relictis parua sub infesto cum iacet agna lupo . 
quid faciat ? 
pugnet ? 
uincetur femina pugnans . 
clamet ? 
at in dextra , qui uetet , ensis erat . 
effugiat ? 
positis urgentur pectora palmis , tum primum externa pectora tacta manu . 
instat amans hostis precibus pretioque minisque : nec prece nec pretio nec mouet ille minis . 
" nil agis : eripiam " dixit " per crimina uitam : falsus adulterii testis adulter ero : interimam famulum , cum quo deprensa fereris . 
" succubuit famae uicta puella metu . 
quid , uictor , gaudes ? 
haec te uictoria perdet . 
heu quanto regnis nox stetit una tuis ! 
iamque erat orta dies : passis sedet illa capillis , ut solet ad nati mater itura rogum , grandaeuumque patrem fido cum coniuge castris euocat : et posita uenit uterque mora . 
utque uident habitum , quae luctus causa , requirunt , cui paret exsequias , quoque sit icta malo . 
illa diu reticet pudibundaque celat amictu ora : fluunt lacrimae more perennis aquae . 
hinc pater , hinc coniunx lacrimas solantur et orant indicet et caeco flentque pauentque metu . 
ter conata loqui ter destitit , ausaque quarto non oculos ideo sustulit illa suos . 
" hoc quoque Tarquinio debebimus ? 
eloquar " inquit , " eloquar infelix dedecus ipsa meum ? 
" quaeque potest , narrat ; restabant ultima : fleuit , et matronales erubuere genae . 
dant ueniam facto genitor coniunxque coactae : " quam " dixit " ueniam uos datis , ipsa nego . 
" nec mora , celato fixit sua pectora ferro , et cadit in patrios sanguinulenta pedes . 
tum quoque iam moriens ne non procumbat honeste respicit : haec etiam cura cadentis erat . 
ecce super corpus , communia damna gementes , obliti decoris uirque paterque iacent . 
Brutus adest , tandemque animo sua nomina fallit , fixaque semanimi corpore tela rapit , stillantemque tenens generoso sanguine cultrum edidit impauidos ore minante sonos : " per tibi ego hunc iuro fortem castumque cruorem , perque tuos manes , qui mihi numen erunt , Tarquinium profuga poenas cum stirpe daturum . 
iam satis est uirtus dissimulata diu . 
" illa iacens ad uerba oculos sine lumine mouit , uisaque concussa dicta probare coma . 
fertur in exsequias animi matrona uirilis et se cum lacrimas inuidiamque trahit . 
uulnus inane patet : Brutus clamore Quirites concitat et regis facta nefanda refert . 
Tarquinius cum prole fugit : capit annua consul iura : dies regnis illa suprema fuit . 
Fallimur , an ueris praenuntia uenit hirundo , nec metuit ne qua uersa recurrat hiems ? 
saepe tamen , Procne , nimium properasse quereris , uirque tuo Tereus frigore laetus erit . 
Iamque duae restant noctes de mense secundo , Marsque citos iunctis curribus urget equos ; ex uero positum permansit Equirria nomen , quae deus in campo prospicit ipse suo . 
iure uenis , Gradiue : locum tua tempora poscunt , signatusque tuo nomine mensis adest . 
uenimus in portum libro cum mense peracto . 
nauiget hinc alia iam mihi linter aqua . 
Bellice , depositis clipeo paulisper et hasta , Mars , ades et nitidas casside solue comas . 
forsitan ipse roges quid sit cum Marte poetae : a te qui canitur nomina mensis habet . 
ipse uides manibus peragi fera bella Mineruae : num minus ingenuis artibus illa uacat ? 
Palladis exemplo ponendae tempora sume cuspidis : inuenies et quod inermis agas . 
tum quoque inermis eras , cum te Romana sacerdos cepit , ut huic urbi semina magna dares . 
Siluia Uestalis ( quid enim uetat inde moueri ? 
) sacra lauaturas mane petebat aquas . 
uentum erat ad molli decliuem tramite ripam ponitur e summa fictilis urna coma : fessa resedit humo , uentosque accepit aperto pectore , turbatas restituitque comas . 
dum sedet , umbrosae salices uolucresque canorae fecerunt somnos et leue murmur aquae ; blanda quies furtim uictis obrepsit ocellis , et cadit a mento languida facta manus . 
Mars uidet hanc uisamque cupit potiturque cupita , et sua diuina furta fefellit ope . 
somnus abit , iacet ipsa grauis ; iam scilicet intra uiscera Romanae conditor urbis erat . 
languida consurgit , nec scit cur languida surgat , et peragit tales arbore nixa sonos : " utile sit faustumque , precor , quod imagine somni uidimus : an somno clarius illud erat ? 
ignibus Iliacis aderam , cum lapsa capillis decidit ante sacros lanea uitta focos . 
inde duae pariter , uisu mirabile , palmae surgunt : ex illis altera maior erat , et grauibus ramis totum protexerat orbem , contigeratque sua sidera summa coma . 
ecce meus ferrum patruus molitur in illas : terreor admonitu , corque timore micat . 
Martia , picus , auis gemino pro stipite pugnant et lupa : tuta per hos utraque palma fuit . 
" dixerat , et plenam non firmis uiribus urnam sustulit : implerat , dum sua uisa refert . 
interea crescente Remo , crescente Quirino , caelesti tumidus pondere uenter erat . 
quo minus emeritis exiret cursibus annus restabant nitido iam duo signa deo : Siluia fit mater ; Uestae simulacra feruntur uirgineas oculis opposuisse manus . 
ara deae certe tremuit pariente ministra , et subiit cineres territa flamma suos . 
hoc ubi cognouit contemptor Amulius aequi ( nam raptas fratri uictor habebat opes ) , amne iubet mergi geminos . 
scelus unda refugit : in sicca pueri destituuntur humo . 
lacte quis infantes nescit creuisse ferino , et picum expositis saepe tulisse cibos ? 
non ego te , tantae nutrix Larentia gentis , nec taceam uestras , Faustule pauper , opes : uester honos ueniet , cum Larentalia dicam : acceptus geniis illa December habet . 
Martia ter senos proles adoleuerat annos , et suberat flauae iam noua barba comae : omnibus agricolis armentorumque magistris Iliadae fratres iura petita dabant . 
saepe domum ueniunt praedonum sanguine laeti et redigunt actos in sua rura boues . 
ut genus audierunt , animos pater editus auget , et pudet in paucis nomen habere casis , Romuleoque cadit traiectus Amulius ense , regnaque longaeuo restituuntur auo . 
moenia conduntur , quae , quamuis parua fuerunt , non tamen expediit transiluisse Remo . 
iam , modo quae fuerant siluae pecorumque recessus , urbs erat , aeternae cum pater urbis ait : " arbiter armorum , de cuius sanguine natus credor et , ut credar , pignora multa dabo , a te principium Romano dicimus anno : primus de patrio nomine mensis erit . 
" uox rata fit , patrioque uocat de nomine mensem : dicitur haec pietas grata fuisse deo . 
et tamen ante omnes Martem coluere priores ; hoc dederat studiis bellica turba suis . 
Pallada Cecropidae , Minoia Creta Dianam , Uulcanum tellus Hypsipylaea colit , Iunonem Sparte Pelopeiadesque Mycenae , pinigerum Fauni Maenalis ora caput : Mars Latio uenerandus erat , quia praesidet armis ; arma ferae genti remque decusque dabant . 
quod si forte uacas , peregrinos inspice fastos : mensis in his etiam nomine Martis erit . 
tertius Albanis , quintus fuit ille Faliscis , sextus apud populos , Hernica terra , tuos ; inter Aricinos Albanaque tempora constat factaque Telegoni moenia celsa manu ; quintum Laurentes , bis quintum Aequiculus acer , a tribus hunc primum turba Curensis habet ; et tibi cum proauis , miles Paeligne , Sabinis conuenit ; huic genti quartus utrique deus . 
Romulus , hos omnes ut uinceret ordine saltem , sanguinis auctori tempora prima dedit . 
nec totidem ueteres , quot nunc , habuere kalendas : ille minor geminis mensibus annus erat . 
nondum tradiderat uictas uictoribus artes Graecia , facundum sed male forte genus : qui bene pugnabat , Romanam nouerat artem : mittere qui poterat pila , disertus erat . 
quis tunc aut Hyadas aut Pliadas Atlanteas senserat , aut geminos esse sub axe polos , esse duas Arctos , quarum Cynosura petatur Sidoniis , Helicen Graia carina notet , signaque quae longo frater percenseat anno , ire per haec uno mense sororis equos ? 
libera currebant et inobseruata per annum sidera ; constabat sed tamen esse deos . 
non illi caelo labentia signa tenebant , sed sua , quae magnum perdere crimen erat , illa quidem e feno , sed erat reuerentia feno quantam nunc aquilas cernis habere tuas . 
pertica suspensos portabat longa maniplos , unde maniplaris nomina miles habet . 
ergo animi indociles et adhuc ratione carentes mensibus egerunt lustra minora decem . 
annus erat decimum cum luna receperat orbem : hic numerus magno tunc in honore fuit , seu quia tot digiti , per quos numerare solemus , seu quia bis quinto femina mense parit , seu quod adusque decem numero crescente uenitur , principium spatiis sumitur inde nouis . 
inde patres centum denos secreuit in orbes Romulus , hastatos instituitque decem , et totidem princeps , totidem pilanus habebat corpora , legitimo quique merebat equo . 
quin etiam partes totidem Titiensibus ille , quosque uocant Ramnes , Luceribusque dedit . 
adsuetos igitur numeros seruauit in anno ; hoc luget spatio femina maesta uirum . 
neu dubites primae fuerint quin ante Kalendae Martis , ad haec animum signa referre potes . 
laurea flaminibus quae toto perstitit anno tollitur , et frondes sunt in honore nouae ; ianua tum regis posita uiret arbore Phoebi ; ante tuas fit idem , Curia prisca , fores . 
Uesta quoque ut folio niteat uelata recenti , cedit ab Iliacis laurea cana focis . 
adde quod arcana fieri nouus ignis in aede dicitur , et uires flamma refecta capit . 
nec mihi parua fides annos hinc isse priores Anna quod hoc coepta est mense Perenna coli . 
hinc etiam ueteres initi memorantur honores ad spatium belli , perfide Poene , tui . 
denique quintus ab hoc fuerat Quintilis , et inde incipit a numero nomina quisquis habet . 
primus , oliuiferis Romam deductus ab aruis , Pompilius menses sensit abesse duos , siue hoc a Samio doctus , qui posse renasci nos putat , Egeria siue monente sua . 
sed tamen errabant etiam nunc tempora , donec Caesaris in multis haec quoque cura fuit . 
non haec ille deus tantaeque propaginis auctor credidit officiis esse minora suis , promissumque sibi uoluit praenoscere caelum nec deus ignotas hospes inire domos . 
ille moras solis , quibus in sua signa rediret , traditur exactis disposuisse notis ; is decies senos ter centum et quinque diebus iunxit et a pleno tempora quinta die . 
hic anni modus est : in lustrum accedere debet , quae consummatur partibus , una dies . 
" Si licet occultos monitus audire deorum uatibus , ut certe fama licere putat , cum sis officiis , Gradiue , uirilibus aptus , dic mihi matronae cur tua festa colant . 
" sic ego . 
sic posita dixit mihi casside Mauors ( sed tamen in dextra missilis hasta fuit ) : " nunc primum studiis pacis deus utilis armis aduocor , et gressus in noua castra fero . 
nec piget , incepti : iuuat hac quoque parte morari , hoc solam ne se posse Minerua putet . 
disce , Latinorum uates operose dierum , quod petis , et memori pectore dicta nota . 
arua fuit , si prima uelis elementa referre , Roma , sed in parua spes tamen huius erat . 
moenia iam stabant , populis angusta futuris , credita sed turbae tum nimis ampla suae . 
quae fuerit nostri si quaeris regia nati , aspice de canna straminibusque domum . 
in stipula placidi capiebat munera somni , et tamen ex illo uenit in astra toro . 
iamque loco maius nomen Romanus habebat , nec coniunx illi nec socer ullus erat . 
spernebant generos inopes uicinia diues , et male credebar sanguinis auctor ego . 
in stabulis habitasse et oues pauisse nocebat iugeraque inculti pauca tenere soli . 
cum pare quaeque suo coeunt uolucresque feraeque atque aliquam de qua procreet anguis habet . 
extremis dantur conubia gentibus : at quae Romano uellet nubere nulla fuit . 
indolui patriamque dedi tibi , Romule , mentem . 
" tolle preces " , dixi " quod petis arma dabunt . 
" festa parat Conso . 
Consus tibi cetera dicet , illa facta die dum sua sacra canet . 
intumuere Cures et quos dolor attigit idem : tum primum generis intulit arma socer . 
iamque fere raptae matrum quoque nomen habebant , tractaque erant longa bella propinqua mora : conueniunt nuptae dictam Iunonis in aedem , quas inter mea sic est nurus ausa loqui : " o pariter raptae , quoniam hoc commune tenemus , non ultra lente possumus esse piae . 
stant acies : sed utra di sint pro parte rogandi eligite ; hinc coniunx , hinc pater arma tenet . 
quaerendum est uiduae fieri malitis an orbae . 
consilium uobis forte piumque dabo . 
" consilium dederat : parent , crinesque resoluunt maestaque funerea corpora ueste tegunt . 
iam steterant acies ferro mortique paratae , iam lituus pugnae signa daturus erat , cum raptae ueniunt inter patresque uirosque , inque sinu natos , pignora cara , tenent . 
ut medium campi scissis tetigere capillis , in terram posito procubuere genu ; et , quasi sentirent , blando clamore nepotes tendebant ad auos bracchia parua suos . 
qui poterat , clamabat auum tum denique uisum , et , qui uix poterat , posse coactus erat . 
tela uiris animique cadunt , gladiisque remotis dant soceri generis accipiuntque manus , laudatasque tenent natas , scutoque nepotem fert auus : hic scuti dulcior usus erat . 
inde diem quae prima meas celebrare kalendas Oebaliae matres non leue munus habent , aut quia committi strictis mucronibus ausae finierant lacrimis Martia bella suis ; uel quod erat de me feliciter Ilia mater rite colunt matres sacra diemque meum . 
quid quod hiems adoperta gelu tum denique cedit , et pereunt lapsae sole tepente niues ; arboribus redeunt detonsae frigore frondes , uuidaque in tenero palmite gemma tumet ; quaeque diu latuit , nunc , se qua tollat in auras , fertilis occultas inuenit herba uias ? 
nunc fecundus ager , pecoris nunc hora creandi , nunc auis in ramo tecta laremque parat . 
tempora iure colunt Latiae fecunda parentes , quarum militiam uotaque partus habet . 
adde quod , excubias ubi rex Romanus agebat , qui nunc Esquilias nomina collis habet , illic a nuribus Iunoni templa Latinis hac sunt , si memini , publica facta die . 
quid moror et uariis onero tua pectora causis ? 
eminet ante oculos quod petis ecce tuos . 
mater amat nuptas : matris me turba frequentat . 
haec nos praecipue tam pia causa decet . 
" ferte deae flores : gaudet florentibus herbis haec dea ; de tenero cingite flore caput : dicite " tu nobis lucem , Lucina , dedisti " : dicite " tu uoto parturientis ades . 
" siqua tamen grauida est , resoluto crine precetur ut soluat partus molliter illa suos . 
Quis mihi nunc dicet quare caelestia Martis arma ferant Salii Mamuriumque canant ? 
nympha , mone , nemori stagnoque operata Dianae ; nympha , Numae coniunx , ad tua facta ueni . 
uallis Aricinae silua praecinctus opaca est lacus , antiqua religione sacer ; hic latet Hippolytus loris direptus equorum , unde nemus nullis illud aditur equis . 
licia dependent longas uelantia saepes , et posita est meritae multa tabella deae . 
saepe potens uoti , frontem redimita coronis , femina lucentes portat ab Urbe faces . 
regna tenent fortes manibus pedibusque fugaces , et perit exemplo postmodo quisque suo . 
defluit incerto lapidosus murmure riuus : saepe , sed exiguis haustibus , inde bibi . 
Egeria est quae praebet aquas , dea grata Camenis : illa Numae coniunx consiliumque fuit . 
principio nimium promptos ad bella Quirites molliri placuit iure deumque metu . 
inde datae leges , ne firmior omnia posset , coeptaque sunt pure tradita sacra coli . 
exuitur feritas , armisque potentius aequum est , et cum ciue pudet conseruisse manus atque aliquis , modo trux , uisa iam uertitur ara uinaque dat tepidis farraque salsa focis . 
ecce deum genitor rutilas per nubila flammas spargit , et effusis aethera siccat aquis . 
non alias missi cecidere frequentius ignes : rex pauet et uulgi pectora terror habet . 
cui dea " ne nimium terrere : piabile fulmen est " ait " et saeui flectitur ira Iouis . 
sed poterunt ritum Picus Faunusque piandi tradere , Romani numen utrumque soli . 
nec sine ui tradent : adhibe tu uincula captis " ; atque ita qua possint edidit arte capi . 
lucus Auentino suberat niger ilicis umbra , quo posses uiso dicere " numen inest " . 
in medio gramen , muscoque adoperta uirenti manabat saxo uena perennis aquae ; inde fere soli Faunus Picusque bibebant : huc uenit et fonti rex Numa mactat ouem , plenaque odorati disponit pocula Bacchi , cumque suis antro conditus ipse latet . 
ad solitos ueniunt siluestria numina fontes et releuant multo pectora sicca mero . 
uina quies sequitur : gelido Numa prodit ab antro uinclaque sopitas addit in arta manus . 
somnus ut abscessit , pugnando uincula temptant rumpere ; pugnantes fortius illa tenent . 
tum Numa : " di nemorum , factis ignoscite nostris si scelus ingenio scitis abesse meo , quoque modo possit fulmen monstrate piari . 
" sic Numa ; sic quatiens cornua Faunus ait : " magna petis , nec quae monitu tibi discere nostro fas sit : habent fines numina nostra suos . 
di sumus agrestes et qui dominemur in altis montibus ; arbitrium est in sua tecta Ioui . 
hunc tu non poteris per te deducere caelo , at poteris nostra forsitan usus ope . 
" dixerat haec Faunus ; par est sententia Pici . 
" deme tamen nobis uincula " , Picus ait , " Iuppiter huc ueniet , ualida perductus ab arte : nubila promissi Styx mihi testis erit . 
" emissi laqueis quid agant , quae carmina dicant , quaque trahant superis sedibus arte Iouem scire nefas homini . 
nobis concessa canentur quaeque pio dici uatis ab ore licet . 
eliciunt caelo te , Iuppiter ; unde minores nunc quoque te celebrant Eliciumque uocant . 
constat Auentinae tremuisse cacumina siluae , terraque subsedit pondere pressa Iouis : corda micant regis totoque e corpore sanguis fugit et hirsutae deriguere comae . 
ut rediit animus , " da certa piamina " dixit " fulminis , altorum rexque paterque deum , si tua contigimus manibus donaria puris , hoc quoque quod petitur si pia lingua rogat . 
" adnuit oranti , sed uerum ambage remota abdidit et dubio terruit ore uirum . 
" caede caput " dixit ; cui rex " parebimus " inquit ; " caedenda est hortis eruta cepa meis . 
" addidit hic " hominis " ; " sumes " ait ille " capillos . 
" postulat hic animam ; cui Numa " piscis " ait . 
risit , et " his " inquit " facito mea tela procures , o uir colloquio non abigende deum . 
sed tibi , protulerit cum totum crastinus orbem Cynthius , imperii pignora certa dabo . 
" dixit et ingenti tonitru super aethera motum fertur , adorantem destituitque Numam . 
ille redit laetus memoratque Quiritibus acta : tarda uenit dictis difficilisque fides . 
" at certe credemur " ait " si uerba sequetur exitus : en audi crastina , quisquis ades . 
protulerit terris cum totum Cynthius orbem , Iuppiter imperii pignora certa dabit . 
" discedunt dubii , promissaque tarda uidentur , dependetque fides a ueniente die . 
mollis erat tellus rorata mane pruina : ante sui populus limina regis adest . 
prodit et in solio medius consedit acerno ; innumeri circa stantque silentque uiri . 
ortus erat summo tantummodo margine Phoebus : sollicitae mentes speque metuque pauent . 
constitit atque caput niueo uelatus amictu iam bene dis notas sustulit ille manus atque ita " tempus adest promissi muneris " inquit ; " pollicitam dictis , Iuppiter , adde fidem . 
" dum loquitur , totum iam sol emouerat orbem , et grauis aetherio uenit ab axe fragor . 
ter tonuit sine nube deus , tria fulgura misit . 
credite dicenti : mira sed acta loquor : a media caelum regione dehiscere coepit : summisere oculos cum duce turba suo . 
ecce leui scutum uersatum leniter aura decidit : a populo clamor ad astra uenit . 
tollit humo munus caesa prius ille iuuenca quae dederat nulli colla premenda iugo , idque ancile uocat , quod ab omni parte recisum est , quaque notes oculis angulus omnis abest . 
tum , memor imperii sortem consistere in illo , consilium multae calliditatis init : plura iubet fieri simili caelata figura , error ut ante oculos insidiantis eat . 
Mamurius , morum fabraene exactior altis difficile est , illud , dicere , clausit opus . 
cui Numa munificus " facti pete praemia " dixit : " si mea nota fides , irrita nulla petes . 
" iam dederat Saliis a saltu nomina ducta armaque et ad certos uerba canenda modos ; tum sic Mamurius : " merces mihi gloria detur , nominaque extremo carmine nostra sonent . 
" inde sacerdotes operi promissa uetusto praemia persoluunt Mamuriumque uocant . 
Nubere siqua uoles , quamuis properabitis ambo , differ ; habent paruae commoda magna morae . 
arma mouent pugnas , pugna est aliena maritis ; condita cum fuerint , aptius omen erit . 
His etiam coniunx apicati cincta Dialis lucibus impexas debet habere comas . 
Tertia nox de mense suos ubi mouerit ortus conditus e geminis Piscibus alter erit . 
nam duo sunt : Austris hic est , Aquilonibus ille proximus ; a uento nomen uterque tenet . 
tradidit huic uitem pendentem frondibus ulmi , quae nunc de pueri nomine nomen habet . 
dum legit in ramo pictas temerarius uuas decidit : amissum Liber in astra tulit . 
Sextus ubi Oceano cliuosum scandit Olympum Phoebus et alatis aethera carpit equis , quisquis ades castaeque colis penetralia Uestae , gratare , Iliacis turaque pone focis . 
Caesaris innumeris , quos maluit ille mereri , accessit titulis pontificalis honor . 
ignibus aeternis aeterni numina praesunt Caesaris : imperii pignora iuncta uides . 
di ueteris Troiae , dignissima praeda ferenti , qua grauis Aeneas tutus ab hoste fuit , ortus ab Aenea tangit cognata sacerdos numina : cognatum , Uesta , tuere caput . 
quos sancta fouet ille manu , bene uiuitis , ignes : uiuite inexstincti , flammaque duxque , precor . 
Cum croceis rorare genis Tithonia coniunx coeperit et quintae tempora lucis aget , siue est Arctophylax , siue est piger ille Bootes , mergetur uisus effugietque tuos . 
at non effugiet Uindemitor : hoc quoque causam unde trahat sidus parua docere mora est . 
Ampelon intonsum satyro nymphaque creatum fertur in Ismariis Bacchus amasse iugis . 
Una nota est Marti Nonis , sacrata quod illis templa putant lucos Ueiouis ante duos . 
Romulus , ut saxo lucum circumdedit alto , " quilibet huc " inquit " confuge ; tutus eris . 
" o quam de tenui Romanus origine creuit , turba uetus quam non inuidiosa fuit ! 
ne tamen ignaro nouitas tibi nominis obstet , disce quis iste deus , curue uocetur ita . 
Iuppiter est iuuenis : iuuenales aspice uultus ; aspice deinde manum : fulmina nulla tenet . 
fulmina post ausos caelum affectare Gigantas sumpta Ioui : primo tempore inermis erat . 
ignibus Ossa nouis et Pelion altius Ossa arsit et in solida fixus Olympus humo . 
stat quoque capra simul : nymphae pauisse feruntur Cretides , infanti lac dedit illa Ioui . 
nunc uocor ad nomen : uegrandia farra coloni quae male creuerunt , uescaque parua uocant ; uis ea si uerbi est , cur non ego Ueiouis aedem aedem non magni suspicer esse Iouis ? 
Iamque ubi caeruleum uariabunt sidera caelum suspice : Gorgonei colla uidebis equi . 
creditur hic caesae grauida ceruice Medusae sanguine respersis prosiluisse iubis . 
huic supra nubes et subter sidera lapso caelum pro terra , pro pede pinna fuit ; iamque indignanti noua frena receperat ore cum leuis Aonias ungula fodit aquas . 
nunc fruitur caelo , quod pinnis ante petebat , et nitidus stellis quinque decemque micat . 
Protinus aspicies uenienti nocte Coronam Cnosida : Theseo crimine facta dea est . 
iam bene periuro mutarat coniuge Bacchum quae dedit ingrato fila legenda uiro ; sorte tori gaudens " quid flebam rustica ? 
" dixit ; " utiliter nobis perfidus ille fuit . 
" interea Liber depexos crinibus Indos uicit , et Eoo diues ab orbe redit . 
inter captiuas facie praestante puellas grata nimis Baccho filia regis erat . 
flebat amans coniunx , spatiataque litore curuo edidit incultis talia uerba comis : " en iterum , fluctus , similes audite querellas . 
en iterum lacrimas accipe , harena , meas . 
dicebam , memini , " periure et perfide Theseu ! 
" ille abiit , eadem crimina Bacchus habet . 
nunc quoque " nulla uiro " clamabo " femina credat : nomine mutato causa relata mea est . 
o utinam mea sors qua primum coeperat isset , iamque ego praesenti tempore nulla forem . 
quid me desertis morituram , Liber , harenis seruabas ? 
potui dedoluisse semel . 
Bacche leuis leuiorque tuis , quae tempora cingunt , frondibus , in lacrimas cognite Bacche meas , ausus es ante oculos adducta paelice nostros tam bene compositum sollicitare torum ? 
heu ubi pacta fides ? 
ubi quae iurare solebas ? 
me miseram , quotiens haec ego uerba loquar ? 
Thesea culpabas fallacemque ipse uocabas : iudicio peccas turpius ipse tuo . 
ne sciat haec quisquam tacitisque doloribus urar , ne totiens falli digna fuisse puter . 
praecipue cupiam celari Thesea , ne te consortem culpae gaudeat esse suae . 
at , puto , praeposita est fuscae mihi candida paelex ! 
eueniat nostris hostibus ille color . 
quid tamen hoc refert ? 
uitio tibi gratior ipso est . 
quid facis ? 
amplexus inquinat illa tuos . 
Bacche , fidem praesta , nec praefer amoribus ullam coniugis : adsueui semper amare uirum . 
ceperunt matrem formosi cornua tauri me tua ; at hic laudi est , ille pudendus amor . 
ne noceat quod amo : neque enim tibi , Bacche , nocebat quod flammas nobis fassus es ipse tuas . 
nec , quod nos uris , mirum facis : ortus in igne diceris , et patria raptus ab igne manu . 
illa ego sum cui tu solitus promittere caelum . 
ei mihi , pro caelo qualia dona fero ! 
" dixerat ; audibat iamdudum uerba querentis Liber , ut a tergo forte secutus erat . 
occupat amplexu lacrimasque per oscula siccat , et " pariter caeli summa petamus " ait : " tu mihi iuncta toro mihi iuncta uocabula sumes , nam tibi mutatae Libera nomen erit , sintque tuae tecum faciam monimenta coronae Uulcanus Ueneri quam dedit , illa tibi . 
" dicta facit , gemmasque nouem transformat in ignes : aurea per stellas nunc micat illa nouem . 
Sex ubi sustulerit , totidem demerserit orbes purpureum rapido qui uehit axe diem , altera gramineo spectabis Equirria Campo quem Tiberis curuis in latus urget aquis ; qui tamen eiecta si forte tenebitur unda Caelius accipiat puluerulentus equos . 
Idibus est Annae festum geniale Perennae non procul a ripis , aduena Thybri , tuis . 
plebs uenit ac uirides passim disiecta per herbas potat , et accumbit cum pare quisque sua . 
sub Ioue pars durat , pauci tentoria ponunt , sunt quibus e ramis frondea facta casa est ; pars , ubi pro rigidis calamos statuere columnis , desuper extentas imposuere togas . 
sole tamen uinoque calent annosque precantur quot sumant cyathos , ad numerumque bibunt . 
inuenies illic qui Nestoris ebibat annos , quae sit per calices facta Sibylla suos . 
illic et cantant quicquid didicere theatris , et iactant faciles ad sua uerba manus , et ducunt posito duras cratere choreas , cultaque diffusis saltat amica comis . 
cum redeunt , titubant et sunt spectacula uulgi , et fortunatos obuia turba uocat . 
occurrit nuper ( uisa est mihi digna relatu ) pompa : senem potum pota trahebat anus . 
quae tamen haec dea sit quoniam rumoribus errat , fabula proposito nulla tegenda meo . 
arserat Aeneae Dido miserabilis igne , arserat exstructis in sua fata rogis , compositusque cinis , tumulique in marmore carmen hoc breue , quod moriens ipsa reliquit , erat : " Praebuit Aeneas et causam mortis et ensem : ipsa sua Dido concidit usa manu . 
" protinus inuadunt Numidae sine uindice regnum , et potitur capta Maurus Iarba domo , seque memor spretum " thalamis tamen " inquit " Elissae en ego , quem totiens reppulit illa , fruor . 
" diffugiunt Tyrii quo quemque agit error , ut olim amisso dubiae rege uagantur apes . 
tertia nudandas acceperat area messes , inque cauos ierant tertia musta lacus : pellitur Anna domo , lacrimansque sororia linquit moenia ; germanae iusta dat ante suae . 
mixta bibunt molles lacrimis unguenta fauillae uertice libatas accipiuntque comas , terque " uale " dixit , cineres ter ad ora relatos pressit , et est illis uisa subesse soror . 
nacta ratem comitesque fugae pede labitur aequo moenia respiciens , dulce sororis opus . 
fertilis est Melite sterili uicina Cosyrae insula , quam Libyci uerberat unda freti . 
hanc petit , hospitio regis confisa uetusto : hospes opum diues rex ibi Battus erat . 
qui postquam didicit casus utriusque sororis , " haec " inquit " tellus quantulacumque tua est . 
" et tamen hospitii seruasset ad ultima munus ; sed timuit magnas Pygmalionis opes . 
signa recensuerat bis sol sua , tertius ibat annus , et exilio terra paranda noua est . 
frater adest belloque petit . 
rex arma perosus " nos sumus imbelles , tu fuge sospes " ait . 
iussa fugit uentoque ratem committit et undis : asperior quouis aequore frater erat . 
est prope piscosos lapidosi Crathidis amnes paruus ager , Cameren incola turba uocat : illuc cursus erat . 
nec longius abfuit inde quam quantum nouies mittere funda potest : uela cadunt primo et dubia librantur ab aura : " findite remigio " nauita dixit " aquas " ; dumque parant torto subducere carbasa lino , percutitur rapido puppis adunca Noto , inque patens aequor , frustra pugnante magistro , fertur , et ex oculis uisa refugit humus . 
adsiliunt fluctus imoque a gurgite pontus uertitur , et canas alueus haurit aquas . 
uincitur ars uento nec iam moderator habenis utitur , at uotis is quoque poscit opem . 
iactatur tumidas exul Phoenissa per undas , umidaque opposita lumina ueste tegit . 
tum primum Dido felix est dicta sorori et quaecumque aliquam corpore pressit humum . 
ducitur ad Laurens ingenti flamine litus puppis , et expositis omnibus hausta perit . 
iam pius Aeneas regno nataque Latini auctus erat , populos miscueratque duos . 
litore dotali solo comitatus Achate secretum nudo dum pede carpit iter , aspicit errantem , nec credere sustinet Annam esse : quid in Latios illa ueniret agros ? 
dum se cum Aeneas , " Anna est ! 
" exclamat Achates : ad nomen uultus sustulit illa suos . 
heu , quid agat ? 
fugiat ? 
quos terrae quaerat hiatus ? 
ante oculos miserae fata sororis erant . 
sensit , et alloquitur trepidam Cythereius heros ( flet tamen admonitu motus , Elissa , tui ) : " Anna , per hanc iuro , quam quondam audire solebas tellurem fato prosperiore dari , perque deos comites , hac nuper sede locatos , saepe meas illos increpuisse moras . 
nec timui de morte tamen : metus abfuit iste . 
ei mihi , credibili fortior illa fuit . 
ne refer : aspexi non illo corpore digna uulnera Tartareas ausus adire domos . 
at tu , seu ratio te nostris appulit oris siue deus , regni commoda carpe mei . 
multa tibi memores , nil non debemus Elissae : nomine grata tuo , grata sororis eris . 
" talia dicenti ( neque enim spes altera restat ) credidit , errores exposuitque suos ; utque domum intrauit Tyrios induta paratus , incipit Aeneas ( cetera turba tacet ) : " hanc tibi cur tradam , pia causa , Lauinia coniunx , est mihi : consumpsi naufragus huius opes . 
orta Tyro est , regnum Libyca possedit in ora : quam precor ut carae more sororis ames . 
" omnia promittit falsumque Lauinia uulnus mente premit tacita dissimulatque metus ; donaque cum uideat praeter sua lumina ferri multa , tamen mitti clam quoque multa putat . 
non habet exactum quid agat : furialiter odit , et parat insidias et cupit ulta mori . 
nox erat : ante torum uisa est astare sororis squalenti Dido sanguinulenta coma et " fuge , ne dubita , maestum fuge " dicere " tectum " ; sub uerbum querulas impulit aura fores . 
exsilit et uelox humili super ausa fenestra se iacit ( audacem fecerat ipse timor ) , cumque metu rapitur tunica uelata recincta , currit ut auditis territa damma lupis , corniger hanc cupidis rapuisse Numicius undis creditur et stagnis occuluisse suis . 
Sidonis interea magno clamore per agros quaeritur : apparent signa notaeque pedum ; uentum erat ad ripas : inerant uestigia ripis ; sustinuit tacitas conscius amnis aquas . 
ipsa loqui uisa est " placidi sum nympha Numici : amne perenne latens Anna Perenna uocor . 
" protinus erratis laeti uescuntur in agris et celebrant largo seque diemque mero . 
Sunt quibus haec Luna est , quia mensibus impleat annum ; pars Themin , Inachiam pars putat esse bouem . 
inuenies qui te nymphen Azanida dicant teque Ioui primos , Anna , dedisse cibos . 
haec quoque , quam referam , nostras peruenit ad aures fama , nec a ueri dissidet illa fide . 
plebs uetus et nullis etiam nunc tuta tribunis fugit et in Sacri uertice Montis erat iam quoque quem se cum tulerant defecerat illos uictus et humanis usibus apta Ceres . 
orta suburbanis quaedam fuit Anna Bouillis , pauper , sed multae sedulitatis anus illa , leui mitra canos incincta capillos , fingebat tremula rustica liba manu , atque ita per populum fumantia mane solebat diuidere : haec populo copia grata fuit . 
pace domi facta signum posuere Perennae quod sibi defectis illa ferebat opem . 
Nunc mihi , cur cantent , superest , obscena puellae , dicere ; nam coeunt certaque probra canunt . 
nuper erat dea facta : uenit Gradiuus ad Annam , et cum seducta talia uerba facit : " mense meo coleris , iunxi mea tempora tecum ; pendet ab officio spes mihi magna tuo . 
armifer armiferae correptus amore Mineruae uror , et hoc longo tempore uulnus alo . 
effice , di studio similes coeamus in unum : conueniunt partes hae tibi , comis anus . 
" dixerat ; illa deum promisso ludit inani , et stultam dubia spem trahit usque mora . 
saepius instanti " mandata peregimus " inquit ; " euicta est : precibus uix dedit illa manus . 
" credit amans thalamosque parat . 
deducitur illuc Anna tegens uultus , ut noua nupta , suos . 
oscula sumpturus subito Mars aspicit Annam : nunc pudor elusum , nunc subit ira , deum . 
ridet amatorem carae noua diua Mineruae , nec res hac Ueneri gratior ulla fuit . 
inde ioci ueteres obscenaque dicta canuntur , et iuuat hanc magno uerba dedisse deo . 
Praeteriturus eram gladios in principe fixos , cum sic a castis Uesta locuta focis : " ne dubita meminisse : meus fuit ille sacerdos ; sacrilegae telis me petiere manus . 
ipsa uirum rapui simulacraque nuda reliqui : quae cecidit ferro , Caesaris umbra fuit . 
" ille quidem caelo positus Iouis atria uidit , et tenet in magno templa dicata foro ; at quicumque nefas ausi , prohibente deorum numine , polluerant pontificale caput , morte iacent merita : testes estote , Philippi , et quorum sparsis ossibus albet humus . 
hoc opus , haec pietas , haec prima elementa fuerunt Caesaris , ulcisci iusta per arma patrem . 
Postera cum teneras aurora refecerit herbas , Scorpios a prima parte uidendus erit . 
Tertia post Idus lux est celeberrima Baccho : Bacche , faue uati , dum tua festa cano . 
nec referam Semelen , ad quam nisi fulmina se cum Iuppiter afferret , paruus inermis eras ; nec , puer ut posses maturo tempore nasci , expletum patrio corpore matris opus . 
Sithonas et Scythicos longum narrare triumphos et domitas gentes , turifer Inde , tuas . 
tu quoque Thebanae mala praeda tacebere matris , inque tuum furiis acte Lycurge genus . 
ecce libet subitos pisces Tyrrhenaque monstra dicere ; sed non est carminis huius opus . 
carminis huius opus causas exponere quare uitisator populos ad sua liba uocet . 
ante tuos ortus arae sine honore fuerunt , Liber , et in gelidis herba reperta focis . 
te memorant , Gange totoque Oriente subacto , primitias magno seposuisse Ioui : cinnama tu primus captiuaque tura dedisti deue triumphato uiscera tosta boue . 
nomine ab auctoris ducunt libamina nomen libaque , quod sanctis pars datur inde focis ; liba deo fiunt , sucis quia dulcibus idem gaudet , et a Baccho mella reperta ferunt . 
ibat harenoso satyris comitatus ab Hebro ( non habet ingratos fabula nostra iocos ) ; iamque erat ad Rhodopen Pangaeaque florida uentum : aeriferae comitum concrepuere manus . 
ecce nouae coeunt uolucres tinnitibus actae , quosque mouent sonitus aera , sequuntur apes ; colligit errantes et in arbore claudit inani Liber , et inuenti praemia mellis habet . 
ut satyri leuisque senex tetigere saporem quaerebant flauos per nemus omne fauos . 
audit in exesa stridorem examinis ulmo aspicit et ceras dissimulatque senex ; utque piger pandi tergo residebat aselli , applicat hunc ulmo corticibusque cauis . 
constitit ipse super ramoso stipite nixus , atque auide trunco condita mella petit : milia crabronum coeunt , et uertice nudo spicula defigunt oraque sima notant . 
ille cadit praeceps et calce feritur aselli , inclamatque suos auxiliumque rogat . 
concurrunt satyri turgentiaque ora parentis rident : percusso claudicat ille genu . 
ridet et ipse deus , limumque inducere monstrat ; hic paret monitis et linit ora luto . 
melle pater fruitur , liboque infusa calenti iure repertori splendida mella damus . 
femina cur praesit , non est rationis opertae : femineos thyrso concitat ille choros . 
cur anus hoc faciat , quaeris ? 
uinosior aetas haec erat et grauidae munera uitis amat . 
cur hedera cincta est ? 
hedera est gratissima Baccho ; hoc quoque cur ita sit , discere nulla mora est . 
Nysiadas nymphas puerum quaerente nouerca hanc frondem cunis opposuisse ferunt . 
Restat ut inueniam quare toga libera detur Lucifero pueris , candide Bacche , tuo : siue quod ipse puer semper iuuenisque uideris , et media est aetas inter utrumque tibi ; seu quia tu pater es , patres sua pignora , natos , commendant curae numinibusque tuis : siue , quod es Liber , uestis quoque libera per te sumitur et uitae liberioris iter : an quia , cum colerent prisci studiosius agros , et faceret patrio rure senator opus , et caperet fasces a curuo consul aratro , nec crimen duras esset habere manus , rusticus ad ludos populus ueniebat in Urbem sed dis , non studiis ille dabatur honor : luce sua ludos uuae commentor habebat , quos cum taedifera nunc habet ille dea ergo ut tironem celebrare frequentia possit , uisa dies dandae non aliena togae ? 
mite caput , pater , huc placataque cornua uertas , et des ingenio uela secunda meo . 
Itur ad Argeos ( qui sint , sua pagina dicet ) hac , si commemini , praeteritaque die . 
stella Lycaoniam uergit declinis ad Arcton Miluus : haec illa nocte uidenda uenit . 
quid dederit uolucri , si uis cognoscere , caelum , Saturnus regnis a Ioue pulsus erat ; concitat iratus ualidos Titanas in arma , quaeque fuit fatis debita temptat opem . 
matre satus Terra , monstrum mirabile , taurus parte sui serpens posteriore fuit : hunc triplici muro lucis incluserat atris Parcarum monitu Styx uiolenta trium . 
uiscera qui tauri flammis adolenda dedisset , sors erat aeternos uincere posse deos . 
immolat hunc Briareus facta ex adamante securi , et iamiam flammis exta daturus erat : Iuppiter alitibus rapere imperat : attulit illi miluus , et meritis uenit in astra suis . 
Una dies media est , et fiunt sacra Mineruae , nomina quae iunctis quinque diebus habent . 
sanguine prima uacat , nec fas concurrere ferro : causa , quod est illa nata Minerua die . 
altera tresque super rasa celebrantur harena : ensibus exsertis bellica laeta dea est . 
Pallada nunc pueri teneraeque orate puellae ; qui bene placarit Pallada , doctus erit . 
Pallade placata lanam mollire puellae discant et plenas exonerare colos . 
illa etiam stantes radio percurrere telas erudit et rarum pectine denset opus . 
hanc cole , qui maculas laesis de uestibus aufers : hanc cole , uelleribus quisquis aena paras . 
nec quisquam inuita faciet bene uincula plantae Pallade , sit Tychio doctior ille licet : et licet antiquo manibus collatus Epeo sit prior , irata Pallade mancus erit . 
uos quoque , Phoebea morbos qui pellitis arte , munera de uestris pauca referte deae . 
nec uos , turba fere censu fraudata , magistri , spernite ( discipulos attrahit illa nouos ) , quique moues caelum , tabulamque coloribus uris , quique facis docta mollia saxa manu . 
mille dea est operum : certe dea carminis illa est ; si mereor , studiis adsit amica meis . 
Caelius ex alto qua mons descendit in aequum , hic , ubi non plana est , sed prope plana uia , parua licet uideas Captae delubra Mineruae , quae dea natali coepit habere suo . 
nominis in dubio causa est . 
capitale uocamus ingenium sollers : ingeniosa dea est . 
an quia de capitis fertur sine matre paterni uertice cum clipeo prosiluisse suo ? 
an quia perdomitis ad nos captiua Faliscis uenit ? 
et hoc signo littera prisca docet . 
an quod habet legem , capitis quae pendere poenas ex illo iubeat furta recepta loco ? 
a quacumque trahis ratione uocabula , Pallas , pro ducibus nostris aegida semper habe . 
Summa dies e quinque tubas lustrare canoras admonet et forti sacrificare deae . 
nunc potes ad solem sublato dicere uultu " hic here Phrixeae uellera pressit ouis . 
" seminibus tostis sceleratae fraude nouercae sustulerat nullas , ut solet , herba comas : mittitur ad tripodas certa qui sorte reportet quam sterili terrae Delphicus edat opem . 
hic quoque corruptus cum semine nuntiat Helles et iuuenis Phrixi funera sorte peti . 
usque recusantem ciues et tempus et Ino compulerunt regem iussa nefanda pati ; et soror et Phrixus , uelati tempora uittis , stant simul ante aras iunctaque fata gemunt . 
aspicit hos , ut forte pependerat aethere , mater et ferit attonita pectora nuda manu , inque draconigenam nimbis comitantibus urbem desilit , et natos eripit inde suos ; utque fugam capiant , aries nitidissimus auro traditur : ille uehit per freta longa duos . 
dicitur infirma cornu tenuisse sinistra femina , cum de se nomina fecit aquae . 
paene simul periit , dum uult succurrere lapsae , frater , et extentas porrigit usque manus . 
flebat , ut amissa gemini consorte pericli , caeruleo iunctam nescius esse deo . 
litoribus tactis aries fit sidus ; at huius peruenit in Colchas aurea lana domos . 
Tres ubi Luciferos ueniens praemiserit Eos , tempora nocturnis aequa diurna feres . 
Inde quater pastor saturos ubi clauserit haedos , canuerint herbae rore recente quater , Ianus adorandus cumque hoc Concordia mitis et Romana Salus Araque Pacis erit . 
Luna regit menses : huius quoque tempora mensis finit Auentino Luna colenda iugo . 
" Alma , faue " , dixi " geminorum mater Amorum " ; ad uatem uultus rettulit illa suos ; " quid tibi " ait " mecum ? 
certe maiora canebas . 
num uetus in molli pectore uulnus habes ? 
" " scis , dea " , respondi " de uulnere . 
" risit , et aether protinus ex illa parte serenus erat . 
" saucius an sanus numquid tua signa reliqui ? 
tu mihi propositum , tu mihi semper opus . 
quae decuit primis sine crimine lusimus annis ; nunc teritur nostris area maior equis . 
tempora cum causis , annalibus eruta priscis , lapsaque sub terras ortaque signa cano . 
uenimus ad quartum , quo tu celeberrima mense : et uatem et mensem scis , Uenus , esse tuos . 
" mota Cytheriaca leuiter mea tempora myrto contigit et " coeptum perfice " dixit " opus " . 
sensimus , et causae subito patuere dierum : dum licet et spirant flamina , nauis eat . 
Siqua tamen pars te de fastis tangere debet , Caesar , in Aprili quod tuearis habes : hic ad te magna descendit imagine mensis , et fit adoptiua nobilitate tuus . 
hoc pater Iliades , cum longum scriberet annum , uidit et auctores rettulit ipse tuos : utque fero Marti primam dedit ordine sortem , quod sibi nascendi proxima causa fuit , sic Uenerem gradibus multis in gente receptam alterius uoluit mensis habere locum ; principiumque sui generis reuolutaque quaerens saecula , cognatos uenit adusque deos . 
Dardanon Electra nesciret Atlantide natum scilicet , Electran concubuisse Ioui ? 
huius Ericthonius , Tros est generatus ab illo , Assaracon creat hic , Assaracusque Capyn ; proximus Anchises , cum quo commune parentis non dedignata est nomen habere Uenus : hinc satus Aeneas ; pietas spectata per ignes sacra patremque umeris , altera sacra , tulit . 
uenimus ad felix aliquando nomen Iuli , unde domus Teucros Iulia tangit auos . 
Postumus hinc , qui , quod siluis fuit ortus in altis , Siluius in Latia gente uocatus erat . 
isque , Latine , tibi pater est ; subit Alba Latinum ; proximus est titulis Epytus , Alba , tuis . 
ille dedit Capyi repetita uocabula Troiae et tuus est idem , Calpete , factus auus . 
cumque patris regnum post hunc Tiberinus haberet , dicitur in Tuscae gurgite mersus aquae . 
iam tamen Agrippam natum Remulumque nepotem uiderat ; in Remulum fulmina missa ferunt . 
uenit Auentinus post hos , locus unde uocatur , mons quoque ; post illum tradita regna Procae ; quem sequitur duri Numitor germanus Amuli ; Ilia cum Lauso de Numitore sati : ense cadit patrui Lausus ; placet Ilia Marti , teque parit , gemino iuncte Quirine Remo . 
ille suos semper Uenerem Martemque parentes dixit , et emeruit uocis habere fidem : neue secuturi possent nescire nepotes , tempora dis generis continuata dedit . 
sed Ueneris mensem Graio sermone notatum auguror ; a spumis est dea dicta maris . 
nec tibi sit mirum Graeco rem nomine dici ; Itala nam tellus Graecia maior erat . 
uenerat Euander plena cum classe suorum , uenerat Alcides , Graius uterque genus ( hospes Auentinis armentum pauit in herbis clauiger , et tanto est Albula pota deo ) , dux quoque Neritius ; testes Laestrygones exstant et quod adhuc Circes nomina litus habet ; et iam Telegoni , iam moenia Tiburis udi stabant , Argolicae quod posuere manus . 
uenerat Atridae fatis agitatus Halaesus , a quo se dictam terra Falisca putat . 
adice Troianae suasorem Antenora pacis , et generum Oeniden , Apule Daune , tuum . 
serus ab Iliacis , et post Antenora , flammis attulit Aeneas in loca nostra deos . 
huius erat Solimus Phrygia comes unus ab Ida , a quo Sulmonis moenia nomen habent , Sulmonis gelidi , patriae , Germanice , nostrae . 
me miserum , Scythico quam procul illa solo est ! 
ergo ego tam longe sed supprime , Musa , querellas : non tibi sunt maesta sacra canenda lyra . 
Quo non liuor abit ? 
sunt qui tibi mensis honorem eripuisse uelint inuideantque , Uenus . 
nam , quia uer aperit tunc omnia densaque cedit frigoris asperitas fetaque terra patet , Aprilem memorant ab aperto tempore dictum quem Uenus iniecta uindicat alma manu . 
illa quidem totum dignissima temperat orbem illa tenet nullo regna minora deo , iuraque dat caelo , terrae , natalibus undis , perque suos initus continet omne genus . 
illa deos omnes ( longum est numerare ) creauit , illa satis causas arboribusque dedit , illa rudes animos hominum contraxit in unum , et docuit iungi cum pare quemque sua . 
quid genus omne creat uolucrum , nisi blanda uoluptas ? 
nec coeant pecudes , si leuis absit amor . 
cum mare trux aries cornu decertat , at idem frontem dilectae laedere parcit ouis ; deposita sequitur taurus feritate iuuencam , quem toti saltus , quem nemus omne tremit ; uis eadem lato quodcumque sub aequore uiuit seruat , et innumeris piscibus implet aquas . 
prima feros habitus homini detraxit : ab illa uenerunt cultus mundaque cura sui . 
primus amans carmen uigilatum nocte negata dicitur ad clausas concinuisse fores , eloquiumque fuit duram exorare puellam , proque sua causa quisque disertus erat . 
mille per hanc artes motae ; studioque placendi , quae latuere prius , multa reperta ferunt . 
hanc quisquam titulo mensis spoliare secundi audeat ? 
a nobis sit furor iste procul . 
quid quod ubique potens templisque frequentibus aucta , urbe tamen nostra ius dea maius habet ? 
pro Troia , Romane , tua Uenus arma ferebat , cum gemuit teneram cuspide laesa manum ; caelestesque duas Troiano iudice uicit ( ah nolim uictas hoc meminisse deas ) , Assaracique nurus dicta est , ut scilicet olim magnus Iuleos Caesar haberet auos . 
nec Ueneri tempus , quam uer , erat aptius ullum ( uere nitent terrae , uere remissus ager ; nunc herbae rupta tellure cacumina tollunt , nunc tumido gemmas cortice palmes agit ) , et formosa Uenus formoso tempore digna est , utque solet , Marti continuata suo est . 
uere monet curuas materna per aequora puppes ire nec hibernas iam timuisse minas . 
Rite deam colitis , Latiae matresque nurusque et uos , quis uittae longaque uestis abest . 
aurea marmoreo redimicula demite collo , demite diuitias : tota lauanda dea est . 
aurea siccato redimicula reddite collo : nunc alii flores , nunc noua danda rosa est . 
uos quoque sub uiridi myrto iubet ipsa lauari : causaque cur iubeat , discite , certa subest . 
litore siccabat rorantes nuda capillos : uiderunt satyri , turba proterua , deam . 
sensit et opposita texit sua corpora myrto : tuta fuit facto , uosque referre iubet . 
discite nunc , quare Fortunae tura Uirili detis eo , gelida qui locus umet aqua . 
accipit ille locus posito uelamine cunctas et uitium nudi corporis omne uidet ; ut tegat hoc celetque uiros , Fortuna Uirilis praestat et hoc paruo ture rogata facit . 
nec pigeat tritum niueo cum lacte papauer sumere et expressis mella liquata fauis : cum primum cupido Uenus est deducta marito hoc bibit ; ex illo tempore nupta fuit . 
supplicibus uerbis illam placate : sub illa et forma et mores et bona fama manet . 
Roma pudicitia proauorum tempore lapsa est : Cumaeam , ueteres , consuluistis anum . 
templa iubet fieri Ueneri : quibus ordine factis inde Uenus uerso nomina corde tenet . 
semper ad Aeneadas placido , pulcherrima , uultu respice , totque tuas , diua , tuere nurus . 
Dum loquor , elatae metuendus acumine caudae Scorpios in uirides praecipitatur aquas . 
Nox ubi transierit , caelumque rubescere primo coeperit , et tactae rore querentur aues , semustamque facem uigilata nocte uiator ponet , et ad solitum rusticus ibit opus Pliades incipient umeros releuare paternos , quae septem dici , sex tamen esse solent : seu quod in amplexum sex hinc uenere deorum ( nam Steropen Marti concubuisse ferunt , Neptuno Alcyonen et te , formosa Celaeno , Maian et Electran Taygetenque Ioui ) , septima mortali Merope tibi , Sisyphe , nupsit ; paenitet , et facti sola pudore latet : siue quod Electra Troiae spectare ruinas non tulit , ante oculos opposuitque manum . 
Ter sine perpetuo caelum uersetur in axe , ter iungat Titan terque resoluat equos , protinus inflexo Berecyntia tibia cornu flabit , et Idaeae festa parentis erunt . 
ibunt semimares et inania tympana tundent , aeraque tinnitus aere repulsa dabunt ; ipsa sedens molli comitum ceruice feretur Urbis per medias exululata uias . 
scaena sonat , ludique uocant : spectate , Quirites , et fora Marte suo litigiosa uacent . 
quaerere multa libet , sed me sonus aeris acuti terret et horrendo lotos adunca sono . 
" da , dea , quam sciter . 
" doctas Cybeleia neptes uidit et has curae iussit adesse meae . 
" pandite mandati memores , Heliconis alumnae , gaudeat assiduo cur dea Magna sono . 
" sic ego . 
sic Erato ( mensis Cythereius illi cessit , quod teneri nomen amoris habet ) : " reddita Saturno sors haec erat : Optime regum , a nato sceptris excutiere tuis . 
ille suam metuens , ut quaeque erat edita , prolem deuorat , immersam uisceribusque tenet . 
saepe Rhea questa est totiens fecunda nec umquam mater , et indoluit fertilitate sua . 
Iuppiter ortus erat : ( pro magno teste uetustas creditur ; acceptam parce mouere fidem ) ueste latens saxum caelesti gutture sedit : sic genitor fatis decipiendus erat . 
ardua iamdudum resonat tinnitibus Ide , tutus ut infanti uagiat ore puer . 
pars clipeos sudibus , galeas pars tundit inanes : hoc Curetes habent , hoc Corybantes opus . 
res latuit , priscique manent imitamina facti : aera deae comites raucaque terga mouent . 
cymbala pro galeis , pro scutis tympana pulsant : tibia dat Phrygios , ut dedit ante , modos . 
" desierat ; coepi : " cur huic genus acre leonum praebent insolitas ad iuga curua iubas ? 
" desieram ; coepit : " feritas mollita per illam creditur : id curru testificata suo est . 
" " at cur turrifera caput est onerata corona ? 
an primis turres urbibus illa dedit ? 
" adnuit . 
" unde uenit " dixi " sua membra secandi impetus ? 
" ut tacui , Pieris orsa loqui : " Phryx puer in siluis , facie spectabilis , Attis turrigeram casto uinxit amore deam ; hunc sibi seruari uoluit , sua templa tueri , et dixit : Semper fac puer esse uelis . 
ille fidem iussis dedit , et : Si mentiar inquit ultima , qua fallam , sit Uenus illa mihi . 
fallit , et in nympha Sagaritide desinit esse quod fuit : hinc poenas exigit ira deae . 
Naida uulneribus succidit in arbore factis , illa perit ; fatum Naidos arbor erat ; hic furit , et credens thalami procumbere tectum effugit , et cursu Dindyma summa petit ; et modo Tolle faces , remoue modo uerbera clamat , saepe Palaestinas iurat adesse deas . 
ille etiam saxo corpus laniauit acuto , longaque in immundo puluere tracta coma est , uoxque fuit Merui : meritas do sanguine poenas . 
ah pereant partes quae nocuere mihi ! 
Ah pereant dicebat adhuc . 
onus inguinis aufert , nullaque sunt subito signa relicta uiri . 
uenit in exemplum furor hic , mollesque ministri caedunt iactatis uilia membra comis . 
" talibus Aoniae facunda uoce Camenae reddita quaesiti causa furoris erat . 
" hoc quoque , dux operis , moneas precor , unde petita uenerit ; an nostra semper in urbe fuit ? 
" " Dindymon et Cybelen et amoenam fontibus Iden semper et Iliacas Mater amauit opes : cum Troiam Aeneas Italos portaret in agros est dea sacriferas paene secuta rates , sed nondum fatis Latio sua numina posci senserat , adsuetis substiteratque locis . 
post , ut Roma potens opibus iam saecula quinque uidit et edomito sustulit orbe caput , carminis Euboici fatalia uerba sacerdos inspicit ; inspectum tale fuisse ferunt : Mater abest : matrem iubeo , Romane , requiras . 
cum ueniet , casta est accipienda manu . 
obscurae sortis patres ambagibus errant , quaeue parens absit , quoue petenda loco . 
consulitur Paean , diuumque arcessite Matrem , inquit ; In Idaeo est inuenienda iugo . 
mittuntur proceres . 
Phrygiae tum sceptra tenebat Attalus ; Ausoniis rem negat ille uiris . 
mira canam : longo tremuit cum murmure tellus , et sic est adytis diua locuta suis : Ipsa peti uolui : ne sit mora ; mitte uolentem : dignus Roma locus quo deus omnis eat . 
ille soni terrore pauens : Proficiscere dixit ; Nostra eris : in Phrygios Roma refertur auos . 
protinus innumerae caedunt pineta secures illa , quibus fugiens Phryx pius usus erat . 
mille manus coeunt , et picta coloribus ustis caelestum Matrem concaua puppis habet . 
illa sui per aquas fertur tutissima nati , longaque Phrixeae stagna sororis adit , Rhoeteumque capax Sigeaque litora transit , et Tenedum et ueteres Eetionis opes . 
Cyclades excipiunt , Lesbo post terga relicta , quaeque Carysteis frangitur unda uadis ; transit et Icarium , lapsas ubi perdidit alas carus , et uastae nomina fecit aquae . 
tum laeua Creten , dextra Pelopeidas undas deserit , et Ueneris sacra Cythera petit . 
hinc mare Trinacrium , candens ubi tinguere ferrum Brontes et Steropes Acmonidesque solent , aequoraque Afra legit , Sardoaque regna sinistris respicit a remis , Ausoniamque tenet . 
ostia contigerat , qua se Tiberinus in altum diuidit et campo liberiore natat : omnis eques mixtaque grauis cum plebe senatus obuius ad Tusci fluminis ora uenit . 
procedunt pariter matres nataeque nurusque quaeque colunt sanctos uirginitate focos . 
sedula fune uiri contento bracchia lassant : uix subit aduersas hospita nauis aquas . 
sicca diu fuerat tellus , sitis usserat herbas : sedit limoso pressa carina uado . 
quisquis adest operi , plus quam pro parte laborat , adiuuat et fortes uoce sonante manus : illa uelut medio stabilis sedet insula ponto ; attoniti monstro stantque pauentque uiri . 
Claudia Quinta genus Clauso referebat ab alto ( nec facies impar nobilitate fuit ) , casta quidem , sed non et credita : rumor iniquus laeserat , et falsi criminis acta rea est . 
cultus et ornatis uarie prodisse capillis obfuit ad rigidos promptaque lingua senes . 
conscia mens recti famae mendacia risit sed nos in uitium credula turba sumus . 
haec ubi castarum processit ab agmine matrum et manibus puram fluminis hausit aquam , ter caput irrorat , ter tollit in aethera palmas ( quicumque aspiciunt , mente carere putant ) , summissoque genu uultus in imagine diuae figit , et hos edit crine iacente sonos : Supplicis , alma , tuae , genetrix fecunda deorum , accipe sub certa condicione preces . 
casta negor : si tu damnas , meruisse fatebor ; morte luam poenas iudice uicta dea ; sed si crimen abest , tu nostrae pignora uitae re dabis , et castas casta sequere manus . 
dixit , et exiguo funem conamine traxit mira , sed et scaena testificata loquar mota dea est , sequiturque ducem laudatque sequendo index laetitiae fertur ad astra sonus . 
fluminis ad flexum ueniunt ( Tiberina priores Atria dixerunt ) , unde sinister abit . 
nox aderat : querno religant in stipite funem , dantque leui somno corpora functa cibo . 
lux aderat : querno soluunt a stipite funem , ante tamen posito tura dedere foco , ante coronarunt puppem , sine labe iuuencam mactarunt operum coniugiique rudem . 
est locus , in Tiberim qua lubricus influit Almo et nomen magno perdit in amne minor . 
illic purpurea canus cum ueste sacerdos Almonis dominam sacraque lauit aquis . 
exululant comites , furiosaque tibia flatur , et feriunt molles taurea terga manus . 
Claudia praecedit laeto celeberrima uultu , credita uix tandem teste pudica dea ; ipsa sedens plaustro porta est inuecta Capena : sparguntur iunctae flore recente boues . 
Nasica accepit ; templi non perstitit auctor : Augustus nunc est , ante Metellus erat . 
" substitit hic Erato . 
mora fit , si cetera quaeram . 
" dic " inquam " parua cur stipe quaerat opes . 
" " contulit aes populus , de quo delubra Metellus fecit " ait ; " dandae mos stipis inde manet . 
" cur uicibus factis ineant conuiuia , quaero , tum magis indictas concelebrentque dapes . 
" quod bene mutarit sedem Berecyntia " , dixit " captant mutatis sedibus omen idem . 
" institeram , quare primi Megalesia ludi urbe forent nostra , cum dea ( sensit enim ) " illa deos " inquit " peperit : cessere parenti , principiumque dati Mater honoris habet . 
" " cur igitur Gallos qui se excidere uocamus , cum tanto a Phrygia Gallica distet humus ? 
" " inter " ait " uiridem Cybelen altasque Celaenas amnis it insana , nomine Gallus , aqua . 
qui bibit inde , furit : procul hinc discedite , quis est cura bonae mentis : qui bibit inde , furit . 
" " non pudet herbosum " dixi " posuisse moretum in dominae mensis : an sua causa subest ? 
" " lacte mero ueteres usi narrantur et herbis , sponte sua siquas terra ferebat " ait " candidus elisae miscetur caseus herbae , cognoscat priscos ut dea prisca cibos . 
" Postera cum caelo motis Pallantias astris fulserit , et niueos Luna leuarit equos , qui dicet " quondam sacrata est colle Quirini hac Fortuna die Publica " , uerus erit . 
Tertia lux ( memini ) ludis erat , ac mihi quidam spectanti senior continuusque loco " haec " ait " illa dies , Libycis qua Caesar in oris perfida magnanimi contudit arma Iubae . 
dux mihi Caesar erat , sub quo meruisse tribunus glorior : officio praefuit ille meo . 
hanc ego militia sedem , tu pace parasti , inter bis quinos usus honore uiros . 
" plura locuturi subito seducimur imbre : pendula caelestes Libra mouebat aquas . 
Ante tamen quam summa dies spectacula sistat ensifer Orion aequore mersus erit . 
Proxima uictricem cum Romam inspexerit Eos et dederit Phoebo stella fugata locum , Circus erit pompa celeber numeroque deorum , primaque uentosis palma petetur equis . 
Hinc Cereris ludi : non est opus indice causae ; sponte deae munus promeritumque patet . 
panis erat primis uirides mortalibus herbae , quas tellus nullo sollicitante dabat ; et modo carpebant uiuax e caespite gramen , nunc epulae tenera fronde cacumen erant . 
postmodo glans nota est : bene erat iam glande reperta , duraque magnificas quercus habebat opes . 
prima Ceres homine ad meliora alimenta uocato mutauit glandes utiliore cibo . 
illa iugo tauros collum praebere coegit : tum primum soles eruta uidit humus . 
aes erat in pretio , Chalybeia massa latebat : eheu , perpetuo debuit illa tegi . 
pace Ceres laeta est ; et uos orate , coloni , perpetuam pacem pacificumque ducem . 
farra deae micaeque licet salientis honorem detis et in ueteres turea grana focos ; et , si tura aberunt , unctas accendite taedas : parua bonae Cereri , sint modo casta , placent . 
a boue succincti cultros remouete ministri : bos aret ; ignauam sacrificate suem . 
apta iugo ceruix non est ferienda securi : uiuat et in dura saepe laboret humo . 
Exigit ipse locus raptus ut uirginis edam : plura recognosces , pauca docendus eris . 
terra tribus scopulis uastum procurrit in aequor Trinacris , a positu nomen adepta loci , grata domus Cereri : multas ea possidet urbes , in quibus est culto fertilis Henna solo . 
frigida caelestum matres Arethusa uocarat : uenerat ad sacras et dea flaua dapes . 
filia , consuetis ut erat comitata puellis , errabat nudo per sua prata pede . 
ualle sub umbrosa locus est aspergine multa uuidus ex alto desilientis aquae . 
tot fuerant illic , quot habet natura , colores , pictaque dissimili flore nitebat humus . 
quam simul aspexit , " comites , accedite " dixit " et mecum plenos flore referte sinus . 
" praeda puellares animos prolectat inanis , et non sentitur sedulitate labor . 
haec implet lento calathos e uimine nexos , haec gremium , laxos degrauat illa sinus ; illa legit calthas , huic sunt uiolaria curae , illa papauereas subsecat ungue comas ; has , hyacinthe , tenes ; illas , amarante , moraris ; pars thyma , pars rhoean et meliloton amat ; plurima lecta rosa est , sunt et sine nomine flores : ipsa crocos tenues liliaque alba legit . 
carpendi studio paulatim longius itur , et dominam casu nulla secuta comes . 
hanc uidet et uisam patruus uelociter aufert regnaque caeruleis in sua portat equis . 
illa quidem clamabat " io , carissima mater , auferor ! 
" , ipsa suos abscideratque sinus : panditur interea Diti uia , namque diurnum lumen inadsueti uix patiuntur equi . 
at , chorus aequalis , cumulatae flore ministrae " Persephone " , clamant " ad tua dona ueni . 
" ut clamata silet , montes ululatibus implent , et feriunt maesta pectora nuda manu . 
attonita est plangore Ceres ( modo uenerat Hennam ) nec mora , " me miseram ! 
filia " dixit " ubi es ? 
" mentis inops rapitur , quales audire solemus Threicias fusis maenadas ire comis . 
ut uitulo mugit sua mater ab ubere rapto et quaerit fetus per nemus omne suos , sic dea nec retinet gemitus , et concita cursu fertur , et e campis incipit , Henna , tuis . 
inde puellaris nacta est uestigia plantae et pressam noto pondere uidit humum ; forsitan illa dies erroris summa fuisset , si non turbassent signa reperta sues . 
iamque Leontinos Amenanaque flumina cursu praeterit et ripas , herbifer Aci , tuas : praeterit et Cyanen et fontes lenis Anapi et te , uerticibus non adeunde Gela . 
liquerat Ortygien Megareaque Pantagienque , quaque Symaetheas accipit aequor aquas . 
antraque Cyclopum positis exusta caminis , quique locus curuae nomina falcis habet , Himeraque et Didymen Acragantaque Tauromenumque , sacrarumque Mylas pascua laeta boum : hinc Camerinan adit Thapsonque et Heloria tempe , quaque iacet Zephyro semper apertus Eryx . 
iamque Peloriadem Lilybaeaque , iamque Pachynon lustrarat , terrae cornua prima suae : quacumque ingreditur , miseris loca cuncta querellis implet , ut amissum cum gemit ales Ityn . 
perque uices modo " Persephone ! 
" modo " filia ! 
" clamat , clamat et alternis nomen utrumque ciet ; sed neque Persephone Cererem nec filia matrem audit , et alternis nomen utrumque perit ; unaque , pastorem uidisset an arua colentem uox erat " hac gressus ecqua puella tulit ? 
" iam color unus inest rebus tenebrisque teguntur omnia , iam uigiles conticuere canes : alta iacet uasti super ora Typhoeos Aetne , cuius anhelatis ignibus ardet humus ; illic accendit geminas pro lampade pinus : hinc Cereris sacris nunc quoque taeda datur . 
est specus exesi structura pumicis asper , non homini regio , non adeunda ferae : quo simul ac uenit , frenatos curribus angues iungit et aequoreas sicca pererrat aquas . 
effugit et Syrtes et te , Zanclaea Charybdi , et uos , Nisei , naufraga monstra , canes , Hadriacumque patens late bimaremque Corinthum : sic uenit ad portus , Attica terra , tuos . 
hic primum sedit gelido maestissima saxo : illud Cecropidae nunc quoque triste uocant . 
sub Ioue durauit multis immota diebus , et lunae patiens et pluuialis aquae . 
sors sua cuique loco est : quod nunc Cerealis Eleusin dicitur , hoc Celei rura fuere senis . 
ille domum glandes excussaque mora rubetis portat et arsuris arida ligna focis . 
filia parua duas redigebat monte capellas , et tener in cunis filius aeger erat . 
" mater " ait uirgo ( mota est dea nomine matris ) , " quid facis in solis incomitata locis ? 
" perstitit et senior , quamuis onus urget , et orat tecta suae subeat quantulacumque casae . 
illa negat ( simularat anum mitraque capillos presserat ) ; instanti talia dicta refert : " sospes eas semperque parens ; mihi filia rapta est . 
heu , melior quanto sors tua sorte mea est ! 
" dixit , et ut lacrimae ( neque enim lacrimare deorum est ) decidit in tepidos lucida gutta sinus . 
flent pariter molles animis uirgoque senexque ; e quibus haec iusti uerba fuere senis : " sic tibi , quam raptam quaeris , sit filia sospes ; surge , nec exiguae despice tecta casae . 
" cui dea " duc " inquit ; " scisti qua cogere posses " , seque leuat saxo subsequiturque senem . 
dux comiti narrat quam sit sibi filius aeger , nec capiat somnos inuigiletque malis . 
illa soporiferum , paruos initura penates , colligit agresti lene papauer humo . 
dum legit , oblito fertur gustasse palato longamque imprudens exsoluisse famem ; quae quia principio posuit ieiunia noctis , tempus habent mystae sidera uisa cibi . 
limen ut intrauit , luctus uidet omnia plena ; iam spes in puero nulla salutis erat . 
matre salutata ( mater Metanira uocatur ) iungere dignata est os puerile suo . 
pallor abit , subitasque uident in corpore uires : tantus caelesti uenit ab ore uigor . 
tota domus laeta est , hoc est , materque paterque nataque : tres illi tota fuere domus . 
mox epulas ponunt , liquefacta coagula lacte pomaque et in ceris aurea mella suis . 
abstinet alma Ceres , somnique papauera causas dat tibi cum tepido lacte bibenda , puer . 
noctis erat medium placidique silentia somni : Triptolemum gremio sustulit illa suo , terque manu permulsit eum , tria carmina dixit , carmina mortali non referenda sono , inque foco corpus pueri uiuente fauilla obruit , humanum purget ut ignis onus . 
excutitur somno stulte pia mater , et amens " quid facis ? 
" exclamat , membraque ab igne rapit . 
cui dea " dum non es " , dixit " scelerata fuisti : irrita materno sunt mea dona metu . 
iste quidem mortalis erit : sed primus arabit et seret et culta praemia tollet humo . 
" dixit et egrediens nubem trahit , inque dracones transit et aligero tollitur axe Ceres . 
Sunion expositum Piraeaque tuta recessu linquit et in dextrum quae iacet ora latus ; hinc init Aegaeum , quo Cycladas aspicit omnes , Ioniumque rapax Icariumque legit , perque urbes Asiae longum petit Hellespontum , diuersumque locis alta pererrat iter . 
nam modo turilegos Arabas , modo despicit Indos ; hinc Libys , hinc Meroe siccaque terra subest ; nunc adit Hesperios , Rhenum Rhodanumque Padumque teque , future parens , Thybri , potentis aquae . 
quo feror ? 
immensum est erratas dicere terras : praeteritus Cereri nullus in orbe locus . 
errat et in caelo , liquidique immunia ponti alloquitur gelido proxima signa polo : " Parrhasides stellae , namque omnia nosse potestis , aequoreas numquam cum subeatis aquas , Persephonen natam miserae monstrate parenti . 
" dixerat . 
huic Helice talia uerba refert : " crimine nox uacua est ; Solem de uirgine rapta consule , qui late facta diurna uidet . 
" Sol aditus " quam quaeris " , ait " ne uana labores , nupta Iouis fratri tertia regna tenet . 
" questa diu se cum , sic est affata Tonantem ( maximaque in uultu signa dolentis erant ) : " si memor es de quo mihi sit Proserpina nata dimidium curae debet habere tuae . 
orbe pererrato sola est iniuria facti cognita : commissi praemia raptor habet . 
at neque Persephone digna est praedone marito , nec gener hoc nobis more parandus erat . 
quid grauius uictore Gyge captiua tulissem quam nunc te caeli sceptra tenente tuli ? 
uerum impune ferat , nos haec patiemur inultae ; reddat et emendet facta priora nouis . 
" Iuppiter hanc lenit , factumque excusat amore , nec gener est nobis ille pudendus ait ; " non ego nobilior : posita est mihi regia caelo , possidet alter aquas , alter inane chaos . 
sed si forte tibi non est mutabile pectus statque semel iuncti rumpere uincla tori , hoc quoque temptemus , siquidem ieiuna remansit ; si minus , inferni coniugis uxor erit . 
" Tartara iussus adit sumptis Caducifer alis , speque redit citius uisaque certa refert : " rapta tribus " dixit " soluit ieiunia granis , Punica quae lento cortice poma tegunt . 
" non secus indoluit quam si modo rapta fuisset maesta parens , longa uixque refecta mora est . 
atque ita " nec nobis caelum est habitabile " dixit ; " Taenaria recipi me quoque ualle iube . 
" et factura fuit , pactus nisi Iuppiter esset bis tribus ut caelo mensibus illa foret . 
tum demum uultumque Ceres animumque recepit imposuitque suae spicea serta comae : largaque prouenit cessatis messis in aruis , et uix congestas area cepit opes . 
alba decent Cererem : uestes Cerialibus albas sumite ; nunc pulli uelleris usus abest . 
Occupat Apriles Idus cognomine Uictor Iuppiter : hac illi sunt data templa die . 
hac quoque , ni fallor , populo dignissima nostro atria Libertas coepit habere sua . 
Luce secutura tutos pete , nauita , portus : uentus ab occasu grandine mixtus erit . 
scilicet ut fuerit , tamen hac Mutinensia Caesar grandine militia perculit arma sua . 
Tertia post Ueneris cum lux surrexerit Idus , pontifices , forda sacra litate boue . 
forda ferens bos est fecundaque dicta ferendo : hinc etiam fetus nomen habere putant . 
nunc grauidum pecus est , grauidae quoque semine terrae : Telluri plenae uictima plena datur . 
pars cadit arce Iouis , ter denas curia uaccas accipit et largo sparsa cruore madet . 
ast ubi uisceribus uitulos rapuere ministri , sectaque fumosis exta dedere focis , igne cremat uitulos quae natu maxima Uirgo est , luce Palis populos purget ut ille cinis . 
rege Numa , fructu non respondente labori , irrita decepti uota colentis erant . 
nam modo siccus erat gelidis Aquilonibus annus , nunc ager assidua luxuriabat aqua ; saepe Ceres primis dominum fallebat in herbis , et leuis obsesso stabat auena solo , et pecus ante diem partus edebat acerbos , agnaque nascendo saepe necabat ouem . 
silua uetus nullaque diu uiolata securi stabat , Maenalio sacra relicta deo : ille dabat tacitis animo responsa quieto noctibus ; hic geminas rex Numa mactat oues . 
prima cadit Fauno , leni cadit altera Somno sternitur in duro uellus utrumque solo . 
bis caput intonsum fontana spargitur unda , bis sua faginea tempora fronde premit . 
usus abest Ueneris , nec fas animalia mensis ponere , nec digitis anulus ullus inest ; ueste rudi tectus supra noua uellera corpus ponit , adorato per sua uerba deo . 
interea placidam redimita papauere frontem Nox uenit , et se cum somnia nigra trahit ; Faunus adest , ouiumque premens pede uellera duro edidit a dextro talia uerba toro : " morte boum tibi , rex , Tellus placanda duarum : det sacris animas una iuuenca duas . 
" excutitur terrore quies : Numa uisa reuoluit , et se cum ambages caecaque iussa refert . 
expedit errantem nemori gratissima coniunx et dixit " grauidae posceris exta bouis . 
" exta bouis grauidae dantur ; fecundior annus prouenit , et fructum terra pecusque ferunt . 
Hanc quondam Cytherea diem properantius ire iussit et admissos praecipitauit equos , ut titulum imperii cum primum luce sequenti Augusto iuueni prospera bella darent . 
Sed iam praeteritas quartus tibi Lucifer Idus respicit ; hac Hyades Dorida nocte tenent . 
Tertia post Hyadas cum lux erit orta remotas , carcere partitos Circus habebit equos . 
cur igitur missae uinctis ardentia taedis terga ferant uulpes causa docenda mihi est . 
frigida Carseolis nec oliuis apta ferendis terra , sed ad segetes ingeniosus ager ; hac ego Paelignos , natalia rura , petebam , parua , sed assiduis obuia semper aquis . 
hospitis antiqui solitas intrauimus aedes ; dempserat emeritis iam iuga Phoebus equis . 
is mihi multa quidem , sed et haec narrare solebat , unde meum praesens instrueretur opus : " hoc " ait " in campo " ( campumque ostendit ) " habebat rus breue cum duro parca colona uiro . 
ille suam peragebat humum , siue usus aratri , seu curuae falcis , siue bidentis erat ; haec modo uerrebat stantem tibicine uillam , nunc matris plumis oua fouenda dabat , aut uirides maluas aut fungos colligit albos aut humilem grato calfacit igne focum ; et tamen assiduis exercet bracchia telis , aduersusque minas frigoris arma parat . 
filius huius erat primo lasciuus in aeuo , addideratque annos ad duo lustra duos . 
is capit extremi uulpem conualle salicti : abstulerat multas illa cohortis aues . 
captiuam stipula fenoque inuoluit et ignes admouet : urentes effugit illa manus : qua fugit , incendit uestitos messibus agros ; damnosis uires ignibus aura dabat . 
factum abiit , monimenta manent : nam dicere certam nunc quoque lex uulpem Carseolana uetat , utque luat poenas , gens haec Cerialibus ardet , quoque modo segetes perdidit ipsa perit . 
" Proxima cum ueniet terras uisura patentes Memnonis in roseis lutea mater equis , de duce lanigeri pecoris , qui prodidit Hellen , sol abit : egresso uictima maior adest . 
uacca sit an taurus non est cognoscere promptum : pars prior apparet , posteriora latent . 
seu tamen est taurus siue est hoc femina signum , Iunone inuita munus amoris habet . 
Nox abiit , oriturque aurora : Parilia poscor ; non poscor frustra , si fauet alma Pales . 
alma Pales , faueas pastoria sacra canenti , prosequor officio si tua festa meo . 
certe ego de uitulo cinerem stipulasque fabales saepe tuli plena , februa tosta , manu ; certe ego transilui positas ter in ordine flammas , udaque roratas laurea misit aquas . 
mota dea est , operique fauet . 
naualibus exit puppis ; habent uentos iam mea uela suos . 
i , pete uirginea , populus , suffimen ab ara ; Uesta dabit , Uestae munere purus eris . 
sanguis equi suffimen erit uitulique fauilla , tertia res durae culmen inane fabae . 
pastor , oues saturas ad prima crepuscula lustra : unda prius spargat , uirgaque uerrat humum ; frondibus et fixis decorentur ouilia ramis , et tegat ornatas longa corona fores . 
caerulei fiant puro de sulpure fumi , tactaque fumanti sulpure balet ouis . 
ure mares oleas taedamque herbasque Sabinas , et crepet in mediis laurus adusta focis ; libaque de milio milii fiscella sequatur : rustica praecipue est hoc dea laeta cibo . 
adde dapes mulctramque suas , dapibusque resectis siluicolam tepido lacte precare Palem . 
" consule " dic " pecori pariter pecorisque magistris : effugiat stabulis noxa repulsa meis . 
siue sacro paui , sediue sub arbore sacra pabulaque e bustis inscia carpsit ouis , si nemus intraui uetitum , nostrisue fugatae sunt oculis nymphae semicaperque deus ; si mea falx ramo lucum spoliauit opaco , unde data est aegrae fiscina frondis oui , da ueniam culpae : nec , dum degrandinat , obsit agresti fano supposuisse pecus . 
nec noceat turbasse lacus : ignoscite , nymphae , mota quod obscuras ungula fecit aquas . 
tu , dea , pro nobis fontes fontanaque placa numina , tu sparsos per nemus omne deos . 
nec dryadas nec nos uideamus labra Dianae nec Faunum , medio cum premit arua die . 
pelle procul morbos ; ualeant hominesque gregesque , et ualeant uigiles , prouida turba , canes . 
neue minus multos redigam quam mane fuerunt , neue gemam referens uellera rapta lupo . 
absit iniqua fames : herbae frondesque supersint , quaeque lauent artus quaeque bibantur aquae . 
ubera plena premam , referat mihi caseus aera , dentque uiam liquido uimina rara sero ; sitque salax aries , conceptaque semina coniunx reddat , et in stabulo multa sit agna meo ; lanaque proueniat nullas laesura puellas , mollis et ad teneras quamlibet apta manus . 
quae precor , eueniant , et nos faciamus ad annum pastorum dominae grandia liba Pali . 
" his dea placanda est : haec tu conuersus ad ortus dic quater et uiuo perlue rore manus . 
tum licet apposita , ueluti cratere , camella lac niueum potes purpureamque sapam ; moxque per ardentes stipulae crepitantis aceruos traicias celeri strenua membra pede . 
expositus mos est ; moris mihi restat origo : turba facit dubium coeptaque nostra tenet . 
omnia purgat edax ignis uitiumque metallis excoquit : idcirco cum duce purgat oues ? 
an , quia cunctarum contraria semina rerum sunt duo discordes , ignis et unda , dei , iunxerunt elementa patres , aptumque putarunt ignibus et sparsa tangere corpus aqua ? 
an , quod in his uitae causa est , haec perdidit exul , his noua fit coniunx , haec duo magna putant ? 
uix equidem credo : sunt qui Phaethonta referri credant et nimias Deucalionis aquas . 
pars quoque , cum saxis pastores saxa feribant , scintillam subito prosiluisse ferunt ; prima quidem periit , stipulis excepta secunda est : hoc argumentum flamma Parilis habet ? 
an magis hunc morem pietas Aeneia fecit , innocuum uicto cui dedit ignis iter ? 
num tamen est uero propius , cum condita Roma est , transferri iussos in noua tecta Lares , mutantesque domum tectis agrestibus ignem et cessaturae supposuisse casae , per flammas saluisse pecus , saluisse colonos ? 
quod fit natali nunc quoque , Roma , tuo . 
ipse locum casus uati facit : Urbis origo uenit ; ades factis , magne Quirine , tuis . 
iam luerat poenas frater Numitoris , et omne pastorum gemino sub duce uulgus erat ; contrahere agrestes et moenia ponere utrique conuenit : ambigitur moenia ponat uter . 
" nil opus est " dixit " certamine " Romulus " ullo ; magna fides auium est : experiamur aues . 
" res placet : alter init nemorosi saxa Palati ; alter Auentinum mane cacumen init . 
sex Remus , hic uolucres bis sex uidet ordine ; pacto statur , et arbitrium Romulus urbis habet . 
apta dies legitur qua moenia signet aratro : sacra Palis suberant ; inde mouetur opus . 
fossa fit ad solidum , fruges iaciuntur in ima et de uicino terra petita solo ; fossa repletur humo , plenaeque imponitur ara , et nouus accenso fungitur igne focus . 
inde premens stiuam designat moenia sulco ; alba iugum niueo cum boue uacca tulit . 
uox fuit haec regis : " condenti , Iuppiter , urbem , et genitor Mauors Uestaque mater , ades , quosque pium est adhibere deos , aduertite cuncti : auspicibus uobis hoc mihi surgat opus . 
longa sit huic aetas dominaeque potentia terrae , sitque sub hac oriens occiduusque dies . 
" ille precabatur , tonitru dedit omina laeuo Iuppiter , et laeuo fulmina missa polo . 
augurio laeti iaciunt fundamina ciues , et nouus exiguo tempore murus erat . 
hoc Celer urget opus , quem Romulus ipse uocarat , " sint " que , " Celer , curae " dixerat " ista tuae , neue quis aut muros aut factam uomere fossam transeat ; audentem talia dede neci . 
" quod Remus ignorans humiles contemnere muros coepit , et " his populus " dicere " tutus erit ? 
" nec mora , transiluit : rutro Celer occupat ausum ; ille premit duram sanguinulentus humum . 
haec ubi rex didicit , lacrimas introrsus obortas deuorat et clausum pectore uulnus habet . 
flere palam non uult exemplaque fortia seruat , " sic " que " meos muros transeat hostis " ait . 
dat tamen exsequias ; nec iam suspendere fletum sustinet , et pietas dissimulata patet ; osculaque applicuit posito suprema feretro , atque ait " inuito frater adempte , uale " , arsurosque artus unxit : fecere , quod ille , Faustulus et maestas Acca soluta comas . 
tum iuuenem nondum facti fleuere Quirites ; ultima plorato subdita flamma rogo est . 
urbs oritur ( quis tunc hoc ulli credere posset ? 
) uictorem terris impositura pedem . 
cuncta regas et sis magno sub Caesare semper , saepe etiam plures nominis huius habe ; et , quotiens steteris domito sublimis in orbe , omnia sint umeris inferiora tuis . 
Dicta Pales nobis : idem Uinalia dicam . 
una tamen media est inter utramque dies . 
numina , uulgares , Ueneris celebrate , puellae : multa professarum quaestibus apta Uenus . 
poscite ture dato formam populique fauorem , poscite blanditias dignaque uerba ioco ; cumque sua dominae date grata sisymbria myrto tectaque composita iuncea uincla rosa . 
templa frequentari Collinae proxima portae nunc decet ; a Siculo nomina colle tenent , utque Syracusas Arethusidas abstulit armis Claudius et bello te quoque cepit , Eryx , carmine uiuacis Uenus est translata Sibyllae , inque suae stirpis maluit urbe coli . 
cur igitur Ueneris festum Uinalia dicant quaeritis , et quare sit Iouis ista dies ? 
Turnus an Aeneas Latiae gener esset Amatae bellum erat : Etruscas Turnus adorat opes . 
clarus erat sumptisque ferox Mezentius armis , et uel equo magnus uel pede maior erat ; quem Rutuli Turnusque suis asciscere temptat partibus . 
haec contra dux ita Tuscus ait : " stat mihi non paruo uirtus mea : uulnera testor armaque , quae sparsi sanguine saepe meo . 
qui petis auxilium , non grandia diuide mecum praemia , de lacubus proxima musta tuis . 
nulla mora est operae : uestrum est dare , uincere nostrum . 
quam uelit Aeneas ista negata mihi ! 
" adnuerant Rutuli . 
Mezentius induit arma , induit Aeneas alloquiturque Iouem : " hostica Tyrrheno uota est uindemia regi : Iuppiter , e Latio palmite musta feres . 
" uota ualent meliora : cadit Mezentius ingens atque indignanti pectore plangit humum . 
uenerat Autumnus calcatis sordidus uuis : redduntur merito debita uina Ioui . 
dicta dies hinc est Uinalia ; Iuppiter illa uindicat , et festis gaudet inesse suis . 
Sex ubi , quae restant , luces Aprilis habebit , in medio cursu tempora ueris erunt , et frustra pecudem quaeres Athamantidos Helles , signaque dant imbres , exoriturque Canis . 
hac mihi Nomento Romam cum luce redirem , obstitit in media candida turba uia : flamen in antiquae lucum Robiginis ibat , exta canis flammis , exta daturus ouis . 
protinus accessi , ritus ne nescius essem ; edidit haec flamen uerba , Quirine , tuus : " aspera Robigo , parcas Cerialibus herbis , et tremat in summa leue cacumen humo . 
tu sata sideribus caeli nutrita secundi crescere , dum fiant falcibus apta , sinas . 
Uis tua non leuis est : quae tu frumenta notasti , maestus in amissis illa colonus habet ; nec uenti tantum Cereri nocuere nec imbres , nec sic marmoreo pallet adusta gelu , quantum si culmos Titan incalfacit udos : tum locus est irae , diua timenda , tuae . 
parce , precor , scabrasque manus a messibus aufer , neue noce cultis ; posse nocere sat est . 
nec teneras segetes , sed durum amplectere ferrum , quodque potest alios perdere perde prior . 
utilius gladios et tela nocentia carpes : nil opus est illis ; otia mundus agit . 
sarcula nunc durusque bidens et uomer aduncus , ruris opes , niteant ; inquinet arma situs , conatusque aliquis uagina ducere ferrum astrictum longa sentiat esse mora . 
at tu ne uiola Cererem , semperque colonus absenti possit soluere uota tibi . 
" dixerat ; a dextra uillis mantele solutis cumque meri patera turis acerra fuit . 
tura focis uinumque dedit fibrasque bidentis turpiaque obscenae ( uidimus ) exta canis . 
tum mihi " cur detur sacris noua uictima quaeris ? 
" ( quaesieram ) " causam percipe " flamen ait . 
" est Canis , Icarium dicunt , quo sidere moto tosta sitit tellus praecipiturque seges : pro cane sidereo canis hic imponitur arae , et quare fiat nil nisi nomen habet . 
" Cum Phrygis Assaraci Tithonia fratre relicto sustulit immenso ter iubar orbe suum , mille uenit uariis florum dea nexa coronis ; scaena ioci morem liberioris habet . 
exit et in Maias sacrum Florale kalendas : tunc repetam , nunc me grandius urget opus . 
aufer , Uesta , diem : cognati Uesta recepta est limine ; sic iusti constituere patres . 
Phoebus habet partem : Uestae pars altera cessit : quod superest illis , tertius ipse tenet . 
state Palatinae laurus , praetextaque quercu stet domus : aeternos tres habet una deos . 
Quaeritis unde putem Maio data nomina mensi ? 
non satis est liquido cognita causa mihi . 
ut stat et incertus qua sit sibi nescit eundum , cum uidet es omni parte , uiator , iter , sic , quia posse datur diuersas reddere causa qua ferar ignoro , copiaque ipsa nocet . 
dicite , quae fontes Aganippidos Hippocrenes , grata Medusaei signa , tenetis , equi . 
dissensere deae ; quarum Polyhymnia coepit prima ( silent aliae , dictaque mente notant ) : " post chaos ut primum data sunt tria corpora mundo inque nouas species omne recessit opus , pondere terra suo subsedit et aequora traxit : at caelum leuitas in loca summa tulit ; sol quoque cum stellis nulla grauitate retentus et uos , Lunares , exsiluistis , equi . 
sed neque terra diu caelo , nec cetera Phoebo sidera cedebant : par erat omnis honos . 
saepe aliquis solio , quod tu , Saturne , tenebas , ausus de media plebe sedere deus : nec latus Oceano quisquam deus aduena iunxit , et Themis extremo saepe recepta loco est , donec Honor placidoque decens Reuerentia uultu corpora legitimis imposuere toris . 
hinc sata Maiestas , hos est dea censa parentes , quaque die partu est edita , magna fuit . 
nec mora , consedit medio sublimis Olympo aurea , purpureo conspicienda sinu ; consedere simul Pudor et Metus . 
omne uideres numen ad hanc uultus composuisse suos . 
protinus intrauit mentes suspectus honorum : fit pretium dignis , nec sibi quisque placet . 
hic status in caelo multos permansit in annos , dum senior fatis excidit arce deus . 
Terra feros partus , immania monstra , Gigantas edidit ausuros in Iouis ire domum . 
mille manus illis dedit et pro cruribus angues , atque ait ; In magnos arma mouete deos . 
exstruere hi montes ad sidera summa parabant et magnum bello sollicitare Iouem ; fulmina de caeli iaculatus Iuppiter arce uertit in auctores pondera uasta suos . 
his bene Maiestas armis defensa deorum restat , et ex illo tempore culta manet . 
assidet inde Ioui , Iouis est fidissima custos , et praestat sine ui sceptra timenda Ioui . 
uenit et in terras : coluerunt Romulus illam et Numa , mox alii , tempore quisque suo . 
illa patres in honore pio matresque tuetur , illa comes pueris uirginibusque uenit ; illa datos fasces commendat eburque curule , illa coronatis alta triumphat equis . 
" finierat uoces Polyhymnia : dicta probarunt Clioque et curuae scita Thalia lyrae . 
excipit Uranie : fecere silentia cunctae , et uox audiri nulla , nisi illa , potest . 
" magna fuit quondam capitis reuerentia cani , inque suo pretio ruga senilis erat . 
Martis opus iuuenes animosaque bella gerebant et pro dis aderant in statione suis ; uiribus illa minor nec habendis utilis armis consilio patriae saepe ferebat opem ; nec nisi post annos patuit tunc curia seros , nomen et aetatis mite senatus habet . 
iura dabat populo senior , finitaque certis legibus est aetas unde petatur honor , et medius iuuenum , non indignantibus ipsis , ibat , et interior , si comes unus erat . 
uerba quis auderet coram sene digna rubore dicere ? 
censuram longa senecta dabat . 
Romulus hoc uidit selectaque pectora patres dixit : ad hos urbis summa relata nouae . 
hinc sua maiores tribuisse uocabula Maio tangor , et aetati consuluisse suae . 
et Numitor dixisse potest " da , Romule , mensem hunc senibus " , nec auum sustinuisse nepos . 
nec leue propositi pignus successor honoris Iunius , a iuuenum nomine dictus , habet . 
" tunc sic , neglectos hedera redimita capillos , prima sui coepit Calliopea chori : " duxerat Oceanus quondam Titanida Tethyn , qui terram liquidis , qua patet , ambit aquis ; hinc sata Pleione cum caelifero Atlante iungitur , ut fama est , Pleiadasque parit . 
quarum Maia suas forma superasse sorores traditur et summo concubuisse Ioui . 
haec enixa iugo cupressiferae Cyllenes aetherium uolucri qui pede carpit iter ; Arcades hunc Ladonque rapax et Maenalos ingens rite colunt , luna credita terra prior . 
exul ab Arcadia Latios Euander in agros uenerat , impositos attuleratque deos . 
hic , ubi nunc Roma est , orbis caput , arbor et herbae et paucae pecudes et casa rara fuit : quo postquam uentum est , " consistite " , praescia mater " nam locus imperii rus erit istud " ait . 
et matri et uati paret Nonacrius heros , inque peregrina constitit hospes humo ; sacraque multa quidem , sed Fauni prima bicornis has docuit gentes alipedisque dei . 
semicaper , coleris cinctutis , Faune , Lupercis , cum lustrant celebres uerbera secta uias ; at tu materno donasti nomine mensem , inuentor curuae , furibus apte , fidis . 
nec pietas haec prima tua est : septena putaris , Pleiadum numerum , fila dedisse lyrae . 
" haec quoque desierat : laudata est uoce suarum . 
quid faciam ? 
turbae pars habet omnis idem . 
gratia Pieridum nobis aequaliter adsit , nullaque laudetur plusue minusue mihi . 
Ab Ioue surgat opus . 
prima mihi nocte uidenda stella est in cunas officiosa Iouis : nascitur Oleniae signum pluuiale Capellae ; illa dati caelum praemia lactis habet . 
Nais Amalthea , Cretaea nobilis Ida , dicitur in siluis occuluisse Iouem . 
huic fuit haedorum mater formosa duorum , inter Dictaeos conspicienda greges , cornibus aeriis atque in sua terga recuruis , ubere , quod nutrix posset habere Iouis . 
lac dabat illa deo ; sed fregit in arbore cornu , truncaque dimidia parte decoris erat . 
sustulit hoc nymphe cinxitque recentibus herbis , et plenum pomis ad Iouis ora tulit . 
ille ubi res caeli tenuit solioque paterno sedit , et inuicto nil Ioue maius erat , sidera nutricem , nutricis fertile cornu fecit , quod dominae nunc quoque nomen habet . 
Praestitibus Maiae Laribus uidere kalendae aram constitui paruaque signa deum : uouerat illa quidem Curius , sed multa uetustas destruit ; et saxo longa senecta nocet . 
causa tamen positi fuerat cognominis illis quod praestant oculis omnia tuta suis : stant quoque pro nobis et praesunt moenibus Urbis , et sunt praesentes auxiliumque ferunt . 
at canis ante pedes saxo fabricatus eodem stabat : quae standi cum Lare causa fuit ? 
seruat uterque domum , domino quoque fidus uterque : compita grata deo , compita grata cani . 
exagitant et Lar et turba Diania fures : peruigilantque Lares , peruigilantque canes . 
bina gemellorum quaerebam signa deorum uiribus annosae facta caduca morae : mille Lares Geniumque ducis , qui tradidit illos Urbs habet , et uici numina terna colunt . 
quo feror ? 
Augustus mensis mihi carminis huius ius dabit : interea Diua canenda Bona est . 
est moles natiua , loco res nomina fecit : appellant Saxum ; pars bona montis ea est . 
huic Remus institerat frustra , quo tempore fratri prima Palatinae signa dedistis aues ; templa patres illic oculos exosa uiriles leniter accliui constituere iugo . 
dedicat haec ueteris Crassorum nominis heres , uirgineo nullum corpore passa uirum : Liuia restituit , ne non imitata maritum esset et ex omni parte secuta uirum . 
Postera cum roseam pulsis Hyperionis astris in matutinis lampada tollet equis , frigidus Argestes summas mulcebit aristas , candidaque a Calabris uela dabuntur aquis . 
at simul inducent obscura crepuscula noctem , pars Hyadum toto de grege nulla latet . 
ora micant Tauri septem radiantia flammis , nauita quas Hyadas Graius ab imbre uocat ; pars Bacchum nutrisse putat , pars credidit esse Tethyos has neptes Oceanique senis . 
nondum stabat Atlas umeros oneratus Olympo cum satus est forma conspiciendus Hyas : hunc stirps Oceani maturis nixibus Aethra edidit et nymphas , sed prior ortus Hyas . 
dum noua lanugo est , pauidos formidine ceruos terret , et est illi praeda benigna lepus : at postquam uirtus annis adoleuit , in apros audet et hirsutas comminus ire leas ; dumque petit latebras fetae catulosque leaenae , ipse fuit Libycae praeda cruenta ferae . 
mater Hyan et Hyan maestae fleuere sorores ceruicemque polo suppositurus Atlas . 
uictus uterque parens tamen est pietate sororum : illa dedit caelum , nomina fecit Hyas . 
" Mater , ades , florum , ludis celebranda iocosis : distuleram partes mense priore tuas . 
incipis Aprili , transis in tempora Maiis alter te fugiens , cum uenit alter habet . 
cum tua sint cedantque tibi confinia mensum , conuenit in laudes ille uel ille tuas . 
Circus in hunc exit clamataque palma theatris ; hoc quoque cum Circi munere carmen eat . 
ipsa doce quae sis : hominum sententia fallax ; optima tu proprii nominis auctor eris . 
" sic ego ; sic nostris respondit diua rogatis ( dum loquitur , uernas efflat ab ore rosas ) : " Chloris eram quae Flora uocor : corrupta Latino nominis est nostri littera Graeca sono . 
Chloris eram , nymphe campi felicis , ubi audis rem fortunatis ante fuisse uiris . 
quae fuerit mihi forma , graue est narrare modestae ; sed generum matri repperit illa deum . 
uer erat , errabam ; Zephyrus conspexit , abibam ; insequitur , fugio : fortior ille fuit . 
et dederat fratri Boreas ius omne rapinae , ausus Erecthea praemia ferre domo . 
uim tamen emendat dando mihi nomina nuptae , inque meo non est ulla querella toro . 
uere fruor semper : semper nitidissimus annus , arbor habet frondes , pabula semper humus . 
est mihi fecundus dotalibus hortus in agris : aura fouet , liquidae fonte rigatur aquae : hunc meus impleuit generoso flore maritus , atque ait " arbitrium tu , dea , floris habe . 
" saepe ego digestos uolui numerare colores , nec potui : numero copia maior erat . 
roscida cum primum foliis excussa pruina est et uariae radiis intepuere comae , conueniunt pictis incinctae uestibus Horae , inque leues calathos munera nostra legunt ; protinus accedunt Charites , nectuntque coronas sertaque caelestes implicitura comas . 
prima per immensas sparsi noua semina gentes : unius tellus ante coloris erat ; prima Therapnaeo feci de sanguine florem , et manet in folio scripta querella suo . 
tu quoque nomen habes cultos , Narcisse , per hortos , infelix , quod non alter et alter eras . 
quid Crocon aut Attin referam Cinyraque creatum , de quorum per me uulnere surgit honor ? 
Mars quoque , si nescis , per nostras editus artes : Iuppiter hoc , ut adhuc , nesciat usque , precor . 
sancta Iouem Iuno nata sine matre Minerua officio doluit non eguisse suo . 
ibat ut Oceano quereretur facta mariti ; restitit ad nostras fessa labore fores . 
quam simul aspexi , " quid te , Saturnia " , dixi " attulit ? 
" exponit , quem petat , illa , locum ; addidit et causam . 
uerbis solabar amicis . 
" non " inquit " uerbis cura leuanda mea est . 
si pater est factus neglecto coniugis usu Iuppiter , et solus nomen utrumque tenet , cur ego desperem fieri sine coniuge mater , et parere intacto , dummodo casta , uiro ? 
omnia temptabo latis medicamina terris , et freta Tartareos excutiamque sinus . 
" uox erat in cursu : uultum dubitantis habebam . 
" nescioquid , nymphe , posse uideris " ait . 
ter uolui promittere opem , ter lingua retenta est : ira Iouis magni causa timoris erat . 
" fer , precor , auxilium " dixit , " celabitur auctor " , et Stygiae numen testificatur aquae . 
" quod petis , Oleniis " inquam " mihi missus ab aruis flos dabit : est hortis unicus ille meis . 
qui dabat , " hoc " dixit " sterilem quoque tange iuuencam , mater erit " : tetigi , nec mora , mater erat . 
" protinus haerentem decerpsi pollice florem ; tangitur , et tacto concipit illa sinu . 
iamque grauis Thracen et laeua Propontidos intrat , fitque potens uoti , Marsque creatus erat . 
qui memor accepti per me natalis " habeto tu quoque Romulea " dixit " in urbe locum . 
" forsitan in teneris tantum mea regna coronis esse putes . 
tangit numen et arua meum . 
si bene floruerint segetes , erit area diues : si bene floruerit uinea , Bacchus erit ; si bene floruerint oleae , nitidissimus annus , pomaque prouentum temporis huius habent . 
flore semel laeso pereunt uiciaeque fabaeque , et pereunt lentes , aduena Nile , tuae . 
uina quoque in magnis operose condita cellis florent , et nebulae dolia summa tegunt . 
mella meum munus : uolucres ego mella daturas ad uiolam et cytisos et thyma cana uoco . 
" nos quoque idem facimus tunc , cum iuuenalibus annis luxuriant animi , corporaque ipsa uigent . 
talia dicentem tacitus mirabar ; at illa " ius tibi discendi , siqua requiris " ait . 
" dic , dea " , respondi " ludorum quae sit origo . 
" uix bene desieram , rettulit illa mihi : " cetera luxuriae nondum instrumenta uigebant ; aut pecus aut latam diues habebat humum ( hinc etiam locuples , hinc ipsa pecunia dicta est ) ; sed iam de uetito quisque parabat opes . 
uenerat in morem populi depascere saltus , idque diu licuit , poenaque nulla fuit ; uindice seruabat nullo sua publica uulgus , iamque in priuato pascere inertis erat . 
plebis ad aediles perducta licentia talis Publicios ; animus defuit ante uiris . 
rem populus recipit , multam subiere nocentes : uindicibus laudi publica cura fuit . 
multa data est ex parte mihi , magnoque fauore uictores ludos instituere nouos ; parte locant cliuum , qui tunc erat ardua rupes utile nunc iter est , Publiciumque uocant . 
" annua credideram spectacula facta : negauit addidit et dictis altera uerba suis : " nos quoque tangit honor : festis gaudemus et aris , turbaque caelestes ambitiosa sumus . 
saepe deos aliquis peccando fecit iniquos , et pro delictis hostia blanda fuit ; saepe Iouem uidi , cum iam sua mittere uellet fulmina , ture dato sustinuisse manum . 
at si neglegimur , magnis iniuria poenis soluitur , et iustum praeterit ira modum . 
respice Thestiaden : flammis absentibus arsit ; causa est , quod Phoebes ara sine igne fuit . 
respice Tantaliden : eadem dea uela tenebat ; uirgo est , et spretos bis tamen ulta focos . 
Hippolyte infelix , uelles coluisse Dionen , cum consternatis diripereris equis . 
longa referre mora est correcta obliuia damnis : me quoque Romani praeteriere patres . 
quid facerem , per quod fierem manifesta doloris ? 
exigerem nostrae qualia damna notae ? 
excidit officium tristi mihi : nulla tuebar rura , nec in pretio fertilis hortus erat ; lilia deciderant , uiolas arere uideres filaque punicei languida facta croci . 
saepe mihi Zephyrus " dotes corrumpere noli ipsa tuas " dixit : dos mihi uilis erat . 
florebant oleae , uenti nocuere proterui : florebant segetes , grandine laesa seges . 
in spe uitis erat , caelum nigrescit ab Austris et subita frondes decutiuntur aqua . 
nec uolui fieri nec sum crudelis in ira ; cura repellendi sed mihi nulla fuit . 
conuenere patres , et , si bene floreat annus , numinibus nostris annua festa uouent . 
adnuimus uoto : consul cum consule ludos Postumio Laenas persoluere mihi . 
" Quaerere conabar quare lasciuia maior his foret in ludis liberiorque iocus ; sed mihi succurrit numen non esse seuerum , aptaque deliciis munera ferre deam . 
tempora sutilibus cinguntur tota coronis , et latet iniecta splendida mensa rosa ; ebrius incinctis philyra conuiua capillis saltat , et imprudens utitur arte meri ; ebrius ad durum formosae limen amicae cantat , habent unctae mollia serta comae . 
nulla coronata peraguntur seria fronte , nec liquidae uinctis flore bibuntur aquae ; donec eras mixtus nullis , Acheloe , racemis , gratia sumendae non erat ulla rosae . 
Bacchus amat flores : Baccho placuisse coronam ex Ariadnaeo sidere nosse potes . 
scaena leuis decet hanc : non est , mihi credite , non est illa cothurnatas inter habenda deas . 
turba quidem cur hos celebret meretricia ludos non ex difficili causa petita subest . 
non est de tetricis , non est de magna professis : uult sua plebeio sacra patere choro , et monet aetatis specie , dum floreat , uti ; contemni spinam , cum cecidere rosae . 
Cur tamen , ut dantur uestes Cerialibus albae , sic haec est cultu uersicolore decens ? 
an quia maturis albescit messis aristis , et color et species floribus omnis inest ? 
adnuit , et motis flores cecidere capillis , accidere in mensas ut rosa missa solet . 
lumina restabant , quorum me causa latebat cum sic errores abstulit illa meos : " uel quia purpureis collucent floribus agri , lumina sunt nostros uisa decere dies ; uel quia nec flos est hebeti nec flamma colore atque oculos in se splendor uterque trahit ; uel quia deliciis nocturna licentia nostris conuenit a uero tertia causa uenit . 
" " est breue praeterea , de quo mihi quaerere restat , si liceat " dixi : dixit et illa " licet " . 
" cur tibi pro Libycis clauduntur rete leaenis imbelles capreae sollicitusque lepus ? 
non sibi respondit siluas cessisse , sed hortos aruaque pugnaci non adeunda ferae . 
omnia finierat : tenues secessit in auras , mansit odor ; posses scire fuisse deam . 
floreat ut toto carmen Nasonis in aeuo , sparge , precor , donis pectora nostra tuis . 
Nocte minus quarta promet sua sidera Chiron semiuir et flaui corpore mixtus equi . 
Pelion Haemoniae mons est obuersus in Austros : summa uirent pinu , cetera quercus habet . 
Phillyrides tenuit ; saxo stant antra uetusto , quae iustum memorant incoluisse senem . 
ille manus olim missuras Hectora leto creditur in lyricis detinuisse modis . 
uenerat Alcides exhausta parte laborum , iussaque restabant ultima paene uiro . 
stare simul casu Troiae duo fata uideres : hinc puer Aeacides , hinc Ioue natus erat . 
excipit hospitio iuuenem Philyreius heros , et causam aduentus hic rogat , ille docet . 
respicit interea clauam spoliumque leonis , " uir " que ait " his armis , armaque digna uiro ! 
" nec se , quin horrens auderent tangere saetis uellus , Achilleae continuere manus . 
dumque senex tractat squalentia tela uenenis , excidit et laeuo fixa sagitta pede est . 
ingemuit Chiron , traxitque e corpore ferrum : adgemit Alcides Haemoniusque puer . 
ipse tamen lectas Pagasaeis collibus herbas temperat et uaria uulnera mulcet ope ; uirus edax superabat opem , penitusque recepta ossibus et toto corpore pestis erat : sanguine Centauri Lernaeae sanguis echidnae mixtus ad auxilium tempora nulla dabat . 
stabat , ut ante patrem , lacrimis perfusus Achilles : sic flendus Peleus , si moreretur , erat . 
saepe manus aegras manibus fingebat amicis : morum , quos fecit , praemia doctor habet . 
oscula saepe dedit , dixit quoque saepe iacenti " uiue , precor , nec me , care , relinque , pater . 
" nona dies aderat , cum tu , iustissime Chiron , bis septem stellis corpora cinctus eras . 
Hunc Lyra curua sequi cuperet , sed idonea nondum est uia : nox aptum tertia tempus erit . 
Scorpios in caelo , cum cras lucescere Nonas dicimus , a media parte notandus erit . 
Hinc ubi protulerit formosa ter Hesperos ora , ter dederint Phoebo sidera uicta locum , ritus erit ueteris , nocturna Lemuria , sacri : inferias tacitis manibus illa dabunt . 
annus erat breuior , nec adhuc pia februa norant , nec tu dux mensum , Iane biformis , eras : iam tamen exstincto cineri sua dona ferebant , compositique nepos busta piabat aui . 
mensis erat Maius , maiorum nomine dictus , qui partem prisci nunc quoque moris habet . 
nox ubi iam media est somnoque silentia praebet , et canis et uariae conticuistis aues , ille memor ueteris ritus timidusque deorum surgit ( habent gemini uincula nulla pedes ) , signaque dat digitis medio cum pollice iunctis , occurrat tacito ne leuis umbra sibi . 
cumque manus puras fontana perluit unda , uertitur et nigras accipit ante fabas , auersusque iacit ; sed dum iacit , " haec ego mitto , his " inquit " redimo meque meosque fabis . 
" hoc nouies dicit nec respicit : umbra putatur colligere et nullo terga uidente sequi . 
rursus aquam tangit , Temesaeaque concrepat aera , et rogat ut tectis exeat umbra suis . 
cum dixit nouies " manes exite paterni " respicit , et pure sacra peracta putat . 
dicta sit unde dies , quae nominis exstet origo me fugit : es aliquo est inuenienda deo . 
Pliade nate , mone , uirga uenerande potenti : saepe tibi est Stygii regia uisa Iouis . 
uenit adoratus Caducifer . 
accipe causam nominis : ex ipso est cognita causa deo . 
Romulus ut tumulo fraternas condidit umbras , et male ueloci iusta soluta Remo , Faustulus infelix et passis Acca capillis spargebant lacrimis ossa perusta suis ; inde domum redeunt sub prima crepuscula maesti , utque erat , in duro procubuere toro . 
umbra cruenta Remi uisa est adsistere lecto , atque haec exiguo murmure uerba loqui : " en ego dimidium uestri parsque altera uoti , cernite sim qualis , qui modo qualis eram ! 
qui modo , si uolucres habuissem regna iubentes , in populo potui maximus esse meo , nunc sum elapsa rogi flammis et inanis imago : haec est ex illo forma relicta Remo . 
heu ubi Mars pater est ? 
si uos modo uera locuti , uberaque expositis ille ferina dedit . 
quem lupa seruauit , manus hunc temeraria ciuis perdidit . 
o quanto mitior illa fuit ! 
saeue Celer , crudelem animam per uulnera reddas , utque ego , sub terras sanguinulentus eas . 
noluit hoc frater , pietas aequalis in illo est : quod potuit , lacrimas in mea fata dedit . 
hunc uos per lacrimas , per uestra alimenta rogate ut celebrem nostro signet honore diem . 
" mandantem amplecti cupiunt et bracchia tendunt : lubrica prensantes effugit umbra manus . 
ut se cum fugiens somnos abduxit imago , ad regem uoces fratris uterque ferunt . 
Romulus obsequitur , lucemque Remuria dicit illam , qua positis iusta feruntur auis . 
aspera mutata est in lenem tempore longo littera , quae toto nomine prima fuit ; mox etiam lemures animas dixere silentum : hic sensus uerbi , uis ea uocis erat . 
fana tamen ueteres illis clausere diebus , ut nunc ferali tempore operta uides ; nec uiduae taedis eadem nec uirginis apta tempora : quae nupsit , non diuturna fuit . 
hac quoque de causa , si te prouerbia tangunt , mense malas Maio nubere uulgus ait . 
sed tamen haec tria sunt sub eodem tempore festa inter se nulla continuata die . 
Quorum si mediis Boeotum Oriona quaeres , falsus eris : signi causa canenda mihi . 
Iuppiter et lato qui regnat in aequore frater carpebant socias Mercuriusque uias ; tempus erat quo uersa iugo referuntur aratra , et pronus saturae lac bibit agnus ouis . 
forte senex Hyrieus , angusti cultor agelli , hos uidet , exiguam stabat ut ante casam , atque ita " longa uia est , nec tempora longa supersunt " , dixit " et hospitibus ianua nostra patet . 
" addidit et uultum uerbis , iterumque rogauit : parent promissis dissimulantque deos . 
tecta senis subeunt nigro deformia fumo ; ignis in hesterno stipite paruus erat : ipse genu nixus flammas exsuscitat aura , et promit quassas comminuitque faces . 
stant calices ; minor inde fabas , holus alter habebat , et spumat testo pressus uterque suo . 
dumque mora est , tremula dat uina rubentia dextra : accipit aequoreus pocula prima deus . 
quae simul exhausit , " da nunc bibat ordine " dixit " Iuppiter . 
" audito palluit ille Ioue . 
ut rediit animus , cultorem pauperis agri immolat et magno torret in igne bouem ; quaeque puer quondam primis diffuderat annis promit fumoso condita uina cado . 
nec mora , flumineam lino celantibus uluam , sic quoque non altis , incubuere toris . 
nunc dape , nunc posito mensae nituere Lyaeo ; terra rubens crater , pocula fagus erant . 
uerba fuere Iouis : " si quid fert impetus , opta : omne feres . 
" placidi uerba fuere senis : " cara fuit coniunx , primae mihi uere iuuentae cognita . 
nunc ubi sit quaeritis ? 
urna tegit . 
huic ego iuratus , uobis in uerba uocatis , " coniugio " dixi " sola fruere meo . 
" et dixi et seruo ; sed enim diuersa uoluntas est mihi : nec coniunx et pater esse uolo . 
" adnuerant omnes . 
omnes ad terga iuuenci constiterant pudor est ulteriora loqui . 
tum superiniecta texere madentia terra : iamque decem menses , et puer ortus erat . 
hunc Hyrieus , quia sic genitus , uocat Uriona : perdidit antiquum littera prima sonum . 
creuerat immensum : comitem sibi Delia sumpsit ; ille deae custos , ille satelles erat . 
uerba mouent iras non circumspecta deorum : " quam nequeam " dixit " uincere nulla fera est . 
" scorpion immisit Tellus : fuit impetus illi curua gemelliparae spicula ferre deae ; obstitit Orion . 
Latona nitentibus astris addidit et " meriti praemia " dixit " habe . 
" Sed quid et Orion et cetera sidera mundo cedere festinant , noxque coartat iter ? 
quid solito citius liquido iubar aequore tollit candida , Lucifero praeueniente , dies ? 
fallor , an arma sonant ? 
non fallimur , arma sonabant : Mars uenit et ueniens bellica signa dedit . 
Ultor ad ipse suos caelo descendit honores templaque in Augusto conspicienda foro . 
et deus est ingens et opus : debebat in urbe non aliter nati Mars habitare sui . 
digna Giganteis haec sunt delubra tropaeis : hinc fera Gradiuum bella mouere decet , seu quis ab Eoo nos impius orbe lacesset , seu quis ab occiduo sole domandus erit . 
perspicit Armipotens operis fastigia summi , et probat inuictas summa tenere deas ; perspicit in foribus diuersae tela figurae , armaque terrarum milite uicta suo . 
hinc uidet Aenean oneratum pondere caro et tot Iuleae nobilitatis auos ; hinc uidet Iliaden umeris ducis arma ferentem , claraque dispositis acta subesse uiris . 
spectat et Augusto praetextum nomine templum , et uisum lecto Caesare maius opus . 
uouerat hoc iuuenis tum cum pia sustulit arma : a tantis princeps incipiendus erat . 
ille manus tendens , hinc stanti milite iusto , hinc coniuratis , talia dicta dedit : " si mihi bellandi pater est Uestaeque sacerdos auctor , et ulcisci numen utrumque paro , Mars , ades et satia scelerato sanguine ferrum , stetque fauor causa pro meliore tuus . 
templa feres et , me uictore , uocaberis Ultor . 
" uouerat , et fuso laetus ab hoste redit . 
nec satis est meruisse semel cognomina Marti : persequitur Parthi signa retenta manu . 
gens fuit et campis et equis et tuta sagittis et circumfusis inuia fluminibus ; addiderant animos Crassorum funera genti cum periit miles signaque duxque simul . 
signa , decus belli , Parthus Romana tenebat Romanaeque aquilae signifer hostis erat ; isque pudor mansisset adhuc , nisi fortibus armis Caesaris Ausoniae protegerentur opes . 
ille notas ueteres et longi dedecus aeui sustulit : agnorunt signa recepta suos . 
quid tibi nunc solitae mitti post terga sagittae , quid loca , quid rapidi profuit usus equi ? 
Parthe , refers aquilas , uictos quoque porrigis arcus : pignora iam nostri nulla pudoris habes . 
rite deo templumque datum nomenque bis ulto , et meritus uoti debita soluit honor . 
sollemnes ludos Circo celebrate , Quirites : non uisa est fortem scaena decere deum . 
Pliadas aspicies omnes totumque sororum agmen , ubi ante Idus nox erit una super : tum mihi non dubiis auctoribus incipit aestas , et tepidi finem tempora ueris habent . 
Idibus ora prior stellantia tollere Taurum indicat : huic signo fabula nota subest . 
praebuit ut taurus Tyriae sua terga puellae Iuppiter et falsa cornua fronte tulit , illa iubam dextra , laeua retinebat amictus , et timor ipse noui causa decoris erat ; aura sinus implet , flauos mouet aura capillos : Sidoni , sic fueras aspicienda Ioui . 
saepe puellares subduxit ab aequore plantas , et metuit tactus adsilientis aquae ; saepe deus prudens tergum demisit in undas , haereat ut collo fortius illa suo . 
litoribus tactis stabat sine cornibus ullis Iuppiter inque deum de boue uersus erat . 
taurus init caelum : te , Sidoni , Iuppiter implet , parsque tuum terrae tertia nomen habet . 
hoc alii signum Phariam dixere iuuencam , quae bos ex homine est , ex boue facta dea . 
Tum quoque priscorum Uirgo simulacra uirorum mittere roboreo scirpea ponte solet . 
corpora post decies senos qui credidit annos missa neci , sceleris crimine damnat auos . 
fama uetus , tum cum Saturnia terra uocata est , talia fatidici dicta fuisse Iouis : " falcifero libata seni duo corpora gentis mittite , quae Tuscis excipiantur aquis " ; donec in haec uenit Tirynthius arua , quotannis tristia Leucadio sacra peracta modo ; illum stramineos in aquam misisse Quirites Herculis exemplo corpora falsa iaci . 
pars putat , ut ferrent iuuenes suffragia soli , pontibus infirmos praecipitasse senes . 
Thybri , doce uerum : tua ripa uetustior Urbe est principium ritus tu bene nosse potes . 
Thybris harundiferum medio caput extulit alueo raucaque dimouit talibus ora sonis : " haec loca desertas uidi sine moenibus herbas : pascebat sparsas utraque ripa boues , et , quem nunc gentes Tiberim noruntque timentque , tunc etiam pecori despiciendus eram . 
Arcadis Euandri nomen tibi saepe refertur : ille meas remis aduena torsit aquas . 
uenit et Alcides , turba comitatus Achiua : Albula , si memini , tunc mihi nomen erat excipit hospitio iuuenem Pallantius heros et tandem Caco debita poena uenit . 
uictor abit , secumque boues , Erytheida praedam , abstrahit ; at comites longius ire negant . 
magnaque pars horum desertis uenerat Argis : montibus his ponunt spemque laremque suum . 
saepe tamen patriae dulci tanguntur amore , atque aliquis moriens hoc breue mandat opus : " mittite me in Tiberim , Tiberinis uectus ut undis litus ad Inachium puluis inanis eam . 
" displicet heredi mandati cura sepulcri : mortuus Ausonia conditur hospes humo ; scirpea pro domino Tiberi iactatur imago , ut repetat Graias per freta longa domos . 
" hactenus , et subiit uiuo rorantia saxo antra ; leues cursum sustinuistis aquae . 
Clare nepos Atlantis , ades , quem montibus olim edidit Arcadiis Pleias una Ioui : pacis et armorum superis imisque deorum arbiter , alato qui pede carpis iter , laete lyrae pulsu , nitida quoque laete palaestra , quo didicit culte lingua docente loqui , templa tibi posuere patres spectantia Circum Idibus ; ex illo est haec tibi festa dies . 
te , quicumque suas profitentur uendere merces , ture dato tribuas ut sibi lucra rogant . 
est aqua Mercurii portae uicina Capenae ; si iuuat expertis credere , numen habet . 
huc uenit incinctus tunica mercator et urna purus suffita , quam ferat , haurit aquam . 
uda fit hinc laurus , lauro sparguntur ab uda omnia quae dominos sunt habitura nouos . 
spargit et ipse suos lauro rorante capillos , et peragit solita fallere uoce preces : " ablue praeteriti periuria temporis " , inquit " ablue praeteritae perfida uerba die . 
siue ego te feci testem , falsoue citaui non audituri numina uana Iouis , siue deum prudens alium diuamue fefelli , abstulerint celeres improba dicta Noti : et pateant ueniente die periuria nobis , nec curent superi siqua locutus ero . 
da modo lucra mihi , da facto gaudia lucro , et fac ut emptori uerba dedisse iuuet . 
" talia Mercurius poscenti ridet ab alto , se memor Ortygias surripuisse boues . 
At mihi pande , precor , tanto meliora petenti , in Geminos ex quo tempore Phoebus eat . 
" cum totidem de mense dies superesse uidebis quot sunt Herculei facta laboris " ait . 
" dic " ego respondi " causam mihi sideris huius . 
" causam facundo reddidit ore deus : " abstulerant raptas Phoeben Phoebesque sororem Tyndaridae fratres , hic eques , ille pugil . 
bella parant repetuntque suas et frater et Idas , Leucippo fieri pactus uterque gener . 
his amor ut repetant , illis ut reddere nolint , suadet ; et ex causa pugnat uterque pari . 
effugere Oebalidae cursu potuere sequentes , sed uisum celeri uincere turpe fuga . 
liber ab arboribus locus est , apta aera pugnae : constiterant illo ( nomen Aphidna ) loco . 
pectora traiectus Lynceo Castor ab ense non exspectato uulnere pressit humum . 
ultor adest Pollux , et Lyncea perforat hasta , qua ceruix umeros continuata premit . 
ibat in hunc Idas , uixque est Iouis igne repulsus ; tela tamen dextrae fulmine rapta negant . 
iamque tibi , Pollux , caelum sublime patebat , cum " mea " dixisti " percipe uerba , pater : quod mihi das uni caelum , partire duobus ; dimidium toto munere maius erit . 
" dixit et alterna fratrem statione redemit : utile sollicitae sidus utrumque rati . 
Ad Ianum redeat , qui quaerit Agonia quid sint : quae tamen in fastis hoc quoque tempus habent . 
Nocte sequente diem canis Erigoneius exit : est alio signi reddita causa loco . 
Proxima Uulcani lux est , Tubilustria dicunt : lustrantur purae , quas facit ille , tubae . 
Quattuor inde notis locus est , quibus ordine lectis uel mos sacrorum uel fuga regis inest . 
Nec te praetereo , populi Fortuna potentis publica , cui templum luce sequente datum est . 
hanc ubi diues aquis acceperit Amphitrite , grata Ioui fuluae rostra uidebis auis . 
auferet ex oculis ueniens aurora Booten , continuaque die sidus Hyantis erit . 
Hic quoque mensis habet dubias in nomine causas : quae placeat , positis omnibus ipse leges . 
facta canam ; sed erunt qui me finxisse loquantur , nullaque mortali numina uisa putent . 
est deus in nobis , agitante calescimus illo ; impetus hic sacrae semina mentis habet : fas mihi praecipue uultus uidisse deorum , uel quia sum uates , uel quia sacra cano . 
est nemus arboribus densum , secretus ab omni uoce locus , si non obstreperetur aquis : hic ego quaerebam coepti quae mensis origo esset , et in cura nominis huius eram . 
ecce deas uidi , non quas praeceptor arandi uiderat , Ascraeas cum sequeretur oues ; nec quas Priamides in aquosae uallibus Idae contulit : ex illis sed tamen una fuit ex illis fuit una , sui germana mariti ; haec erat , agnoui , quae stat in arce Iouis . 
horrueram tacitoque animum pallore fatebar ; tum dea , quos fecit , sustulit ipsa metus . 
namque ait " o uates , Romani conditor anni , ause per exiguos magna referre modos , ius tibi fecisti numen caeleste uidendi , cum placuit numeris condere festa tuis : ne tamen ignores uulgique errore traharis , Iunius a nostro nomine nomen habet . 
est aliquid nupsisse Ioui , Iouis esse sororem : fratre magis dubito glorier anne uiro . 
si genus aspicitur , Saturnum prima parentem feci , Saturni sors ego prima fui . 
a patre dicta meo quondam Saturnia Roma est : haec illi a caelo proxima terra fuit . 
si torus in pretio est , dicor matrona Tonantis , iunctaque Tarpeio sunt mea templa Ioui . 
an potuit Maio paelex dare nomina mensi . 
hic honor in nobis inuidiosus erit ? 
cur igitur regina uocor princepsque dearum , aurea cur dextrae sceptra dedere meae ? 
an facient mensem luces , Lucinaque ab illis dicar , et a nullo nomina mense traham ? 
tum me paeniteat posuisse fideliter iras in genus Electrae Dardaniamque domum . 
causa duplex irae : rapto Ganymede dolebam , forma quoque Idaeo iudice uicta mea est . 
paeniteat quod non foueo Carthaginis arces , cum mea sint illo currus et arma loco : paeniteat Sparten Argosque measque Mycenas et ueterem Latio supposuisse Samon : adde senem Tatium Iunonicolasque Faliscos , quos ego Romanis succubuisse tuli . 
sed neque paeniteat , nec gens mihi carior ulla est : hic colar , hic teneam cum Ioue templa meo . 
ipse mihi Mauors " commendo moenia " dixit " haec tibi : tu pollens urbe nepotis eris . 
" dicta fides sequitur : centum celebramur in aris , nec leuior quouis est mihi mensis honor . 
nec tamen hunc nobis tantummodo praestat honorem Roma : suburbani dant mihi munus idem . 
inspice quos habeat nemoralis Aricia fastos et populus Laurens Lanuuiumque meum : est illic mensis Iunonius . 
inspice Tibur et Praenestinae moenia sacra deae , Iunonale leges tempus : nec Romulus illas condidit , at nostri Roma nepotis erat . 
" finierat Iuno , respeximus : Herculis uxor stabat , et in uultu signa uigoris erant . 
" non ego , si toto mater me cedere caelo iusserit , inuita matre morabor " ait . 
" nunc quoque non luctor de nomine temporis huius : blandior , et partes paene rogantis ago , remque mei iuris malim tenuisse precando : et faueas causae forsitan ipse meae . 
aurea possedit socio Capitolia templo mater et , ut debet , cum Ioue summa tenet ; at decus omne mihi contingit origine mensis : unicus est , de quo sollicitamur , honor . 
quid graue , si titulum mensis , Romane , dedisti Herculis uxori , posteritasque memor ? 
haec quoque terra aliquid debet mihi nomine magni coniugis : huc captas appulit ille boues , hic male defensus flammis et dote paterna Cacus Auentinam sanguine tinxit humum . 
ad propiora uocor : populum digessit ab annis Romulus , in partes distribuitque duas ; haec dare consilium , pugnare paratior illa est , haec aetas bellum suadet , at illa gerit . 
sic statuit , mensesque nota secreuit eadem : Iunius est iuuenum ; qui fuit ante , senum . 
" dixit ; et in litem studio certaminis issent , atque ira pietas dissimulata foret : uenit Apollinea longas Concordia lauro nexa comas , placidi numen opusque ducis . 
haec ubi narrauit Tatium fortemque Quirinum binaque cum populis regna coisse suis , et lare communi soceros generosque receptos , " his nomen iunctis Iunius " inquit " habet . 
" dicta triplex causa est . 
at uos ignoscite , diuae : res est arbitrio non dirimenda meo . 
ite pares a me . 
perierunt iudice formae Pergama : plus laedunt , quam iuuat una , duae . 
Prima dies tibi , Carna , datur . 
dea cardinis haec est : numine clausa aperit , claudit aperta suo . 
unde datas habeat uires , obscurior aeuo fama ; sed e nostro carmine certus eris . 
adiacet antiquus Tiberino lucus Alerni : pontifices illuc nunc quoque sacra ferunt . 
inde sata est nymphe ( Cranaen dixere priores ) nequiquam multis saepe petita procis . 
rura sequi iaculisque feras agitare solebat , nodosasque caua tendere ualle plagas ; non habuit pharetram , Phoebi tamen esse sororem credebant , nec erat , Phoebe , pudenda tibi . 
huic aliquis iuuenum dixisset amantia uerba , reddebat tales protinus illa sonos : " haec loca lucis habent nimis , et cum luce pudoris : si secreta magis ducis in antra , sequor . 
" credulus ante ut iit , frutices haec nacta resistit , et latet et nullo est inuenienda modo . 
uiderat hanc Ianus , uisaeque cupidine captus ad duram uerbis mollibus usus erat . 
nympha iubet quaeri de more remotius antrum , utque comes sequitur , destituitque ducem . 
stulta ! 
uidet Ianus quae post sua terga gerantur : nil agis , et latebras respicit ille tuas . 
nil agis , en ! 
dixi : nam te sub rupe latentem occupat amplexu , speque potitus ait " ius pro concubitu nostro tibi cardinis esto : hoc pretium positae uirginitatis habe . 
" sic fatus spinam , qua tristes pellere posset a foribus noxas ( haec erat alba ) dedit . 
sunt auidae uolucres , non quae Phineia mensis guttura fraudabant , sed genus inde trahunt : grande caput , stantes oculi , rostra apta rapinis ; canities pennis , unguibus hamus inest ; nocte uolant puerosque petunt nutricis egentes , et uitiant cunis corpora rapta suis ; carpere dicuntur lactentia uiscera rostris , et plenum poto sanguine guttur habent . 
est illis strigibus nomen ; sed nominis huius causa quod horrenda stridere nocte solent . 
siue igitur nascuntur aues , seu carmine fiunt neniaque in uolucres Marsa figurat anus . 
in thalamos uenere Procae : Proca natus in illis praeda recens auium quinque diebus erat , pectoraque exsorbent auidis infantia linguis at puer infelix uagit opemque petit . 
territa uoce sui nutrix accurrit alumni et rigido sectas inuenit ungue genas . 
quid faceret ? 
color oris erat qui frondibus olim esse solet seris , quas noua laesit hiems . 
peruenit ad Cranaen , et rem docet . 
illa " timorem pone : tuus sospes " dixit " alumnus erit . 
" uenerat ad cunas ; flebant materque paterque : " sistite uos lacrimas , ipsa medebor " ait . 
protinus arbutea postes ter in ordine tangit fronde , ter arbutea limina fronde notat spargit aquis aditus ( et aquae medicamen habebant ) extaque de porca cruda bimenstre tenet , atque ita " noctis aues , extis puerilibus " inquit " parcite : pro paruo uictima parua cadit . 
cor pro corde , precor , pro fibris sumite fibras : hanc animam uobis pro meliore damus . 
" sic ubi libauit , prosecta sub aethere ponit quique adsint sacris respicere illa uetat . 
uirgaque Ianalis de spina subditur alba qua lumen thalamis parua fenestra dabat . 
post illud nec aues cunas uiolasse feruntur et rediit puero qui fuit ante color . 
Pinguia cur illis gustentur larda kalendis mixtaque cum calido sit faba farre rogas ? 
prisca dea est , aliturque cibis quibus ante solebat , nec petit ascitas luxuriosa dapes . 
piscis adhuc illi populo sine fraude natabat , ostreaque in conchis tuta fuere suis ; nec Latium norat quam praebet Ionia diues nec quae Pygmaeo sanguine gaudet auis ; et praeter pennas nihil in pauone placebat , nec tellus captas miserat arte feras . 
sus erat in pretio , caesa sue festa colebant ; terra fabas tantum duraque farra dabat . 
quae duo mixta simul sextis quicumque kalendis ederit , huic laedi uiscera posse negant . 
Arce quoque in summa Iunoni templa Monetae ex uoto memorant facta , Camille , tuo . 
ante domus Manli fuerat , qui Gallica quondam a Capitolino reppulit arma Ioue . 
quam bene , di magni , pugna cecidisset in illa defensor solii , Iuppiter alte , tui ! 
uixit , ut occideret damnatus crimine regni : hunc illi titulum longa senecta dabat . 
Lux eadem Marti festa est , quem prospicit extra appositum Tectae porta Capena Uiae . 
te quoque , Tempestas , meritam delubra fatemur , cum paene est Corsis obruta classis aquis . 
haec hominum monimenta patent : si quaeritis astra , tunc oritur magni praepes adunca Iouis . 
Postera lux Hyadas , Taurinae cornua frontis , euocat , et multa terra madescit aqua . 
Mane ubi bis fuerit Phoebusque iterauerit ortus factaque erit posito rore bis uda seges , hac sacrata die Tusco Bellona duello dicitur , et Latio prospera semper adest . 
Appius est auctor , Pyrrho qui pace negata multum animo uidit , lumine captus erat . 
prospicit a templo summum breuis area Circum : est ibi non paruae parua columna notae ; hinc solet hasta manu , belli praenuntia , mitti , in regem et gentes cum placet arma capi . 
" donec ab Iliaca placidus purgamina Uesta detulerit flauis in mare Thybris aquis , non mihi detonso crinem depectere buxo , non ungues ferro subsecuisse licet , non tetigisse uirum , quamuis Iouis ille sacerdos , quamuis perpetua sit mihi lege datus . 
tu quoque ne propera : melius tua filia nubet ignea cum pura Uesta nitebit humo . 
" Altera pars Circi Custode sub Hercule tuta est , quod deus Euboico carmine munus habet . 
muneris est tempus qui Nonas Lucifer ante est ; si titulum quaeris , Sulla probauit opus . 
Quaerebam Nonas Sanco Fidione referrem an tibi , Semo pater ; tum mihi Sancus ait : " cuicumque ex istis dederis , ego munus habebo : nomina terna fero : sic uoluere Cures . 
" hunc igitur ueteres donarunt aede Sabini , inque Quirinali constituere iugo . 
Est mihi , sitque , precor , nostris diuturnior annis , filia , qua felix sospite semper ero . 
hanc ego cum uellem genero dare , tempora taedis apta requirebam , quaeque cauenda forent : tum mihi post sacras monstratus Iunius Idus utilis et nuptis , utilis esse uiris , primaque pars huius thalamis aliena reperta est ; nam mihi sic coniunx sancta Dialis ait : Tertia post Nonas remouere Lycaona Phoebe fertur , et a tergo non habet Ursa metum . 
tunc ego me memini ludos in gramine Campi aspicere et dici , lubrice Thybri , tuos . 
festa dies illis qui lina madentia ducunt , quique tegunt paruis aera recurua cibis . 
Mens quoque numen habet : Mentis delubra uidemus uota metu belli , perfide Poene , tui . 
Poene , rebellaras , et leto consulis omnes attoniti Mauras pertimuere manus . 
spem metus expulerat , cum Menti uota senatus suscipit , et melior protinus illa uenit . 
aspicit instantes mediis sex lucibus Idus illa dies qua sunt uota soluta deae . 
Uesta , faue : tibi nunc operata resoluimus ora , ad tua si nobis sacra uenire licet . 
in prece totus eram : caelestia numina sensi , laetaque purpurea luce refulsit humus . 
non equidem uidi ( ualeant mendacia uatum ) te , dea , nec fueras aspicienda uiro ; sed quae nescieram quorumque errore tenebar cognita sunt nullo praecipiente mihi . 
dena quater memorant habuisse Parilia Romam , cum flammae custos aede recepta dea est , regis opus placidi , quo non metuentius ullum numinis ingenium terra Sabina tulit . 
quae nunc aere uides , stipula tum tecta uideres et paries lento uimine textus erat . 
hic locus exiguus , qui sustinet Atria Uestae , tunc erat intonsi regia magna Numae ; forma tamen templi , quae nunc manet , ante fuisse dicitur , et formae causa probanda subest . 
Uesta eadem est et terra : subest uigil ignis utrique : significant sedem terra focusque suam . 
terra pilae similis , nullo fulcimine nixa , aere subiecto tam graue pendet onus : ipsa uolubilitas libratum sustinet orbem , quique premat partes angulus omnis abest : cumque sit in media rerum regione locata , ut tangat nullum plusue minusue latus , ni conuexa foret , parti uicinior esset , nec medium terram mundus haberet onus . 
arte Syracosia suspensus in aere clauso stat globus , immensi parua figura poli , et quantum a summis , tantum secessit ab imis terra ; quod ut fiat forma rotunda facit . 
par facies templi ; nullus procurrit in illo angulus , a pluuio uindicat imbre tholus . 
cur sit uirginibus , quaeris , dea culta ministris ? 
inueniam causas hac quoque parte suas . 
ex Ope Iunonem memorant Cereremque creatas semine Saturni ; tertia Uesta fuit . 
utraque nupserunt , ambae peperisse feruntur ; de tribus impatiens restitit una uiri . 
quid mirum , uirgo si uirgine laeta ministra admittit castas ad sua sacra manus ? 
nec tu aliud Uestam quam uiuam intellege flammam ; nataque de flamma corpora nulla uides . 
iure igitur uirgo est , quae semina nulla remittit nec capit , et comites uirginitatis amat . 
esse diu stultus Uestae simulacra putaui , mox didici curuo nulla subesse tholo . 
ignis inexstinctus templo celatur in illo : effigiem nullam Uesta nec ignis habet . 
stat ui terra sua : ui stando Uesta uocatur ; causaque par Grai nominis esse potest . 
at focus a flammis et quod fouet omnia dictus ; qui tamen in primis aedibus ante fuit . 
hinc quoque uestibulum dici reor ; inde precando praefamur Uestam , quae loca prima tenet . 
Ante focos olim scamnis considere longis mos erat , et mensae credere adesse deos ; nunc quoque , cum fiunt antiquae sacra Uacunae , ante Uacunales stantque sedentque focos . 
uenit in hos annos aliquid de more uetusto : fert missos Uestae pura patella cibos . 
Ecce coronatis panis dependet asellis , et uelant scabras florida serta molas . 
sola prius furnis torrebant farra coloni ( et Fornacali sunt sua sacra deae ) : suppositum cineri panem focus ipse parabat , strataque erat tepido tegula quassa solo . 
inde focum seruat pistor dominamque focorum et quae pumiceas uersat asella molas . 
praeteream referamne tuum , rubicunde Priape dedecus ? 
est multi fabula parua ioci . 
turrigera frontem Cybele redimita corona conuocat aeternos ad sua festa deos ; conuocat et satyros et , rustica numina , nymphas ; Silenus , quamuis nemo uocarat , adest . 
nec licet et longum est epulas narrare deorum : in multo nox est peruigilata mero . 
hi temere errabant in opacae uallibus Idae , pars iacet et molli gramine membra leuat hi ludunt , hos somnus habet ; pars bracchia nectit et uiridem celeri ter pede pulsat humum . 
Uesta iacet placidamque capit secura quietem , sicut erat , positum caespite fulta caput . 
at ruber hortorum custos nymphasque deasque captat , et errantes fertque refertque pedes aspicit et Uestam : dubium nymphamne putarit an scierit Uestam , scisse sed ipse negat . 
spem capit obscenam , furtimque accedere temptat et fert suspensos corde micante gradus . 
forte senex , quo uectus erat , Silenus asellum liquerat ad ripas lene sonantis aquae ibat ut inciperet longi deus Hellesponti , intempestiuo cum rudit ille sono territa uoce graui surgit dea , conuolat omnis turba , per infestas effugit ille manus . 
Lampsacos hoc animal solita est mactare Priapo " apta " canens " flammis indicis exta damus . 
" quem tu , diua , memor de pane monilibus ornas cessat opus , uacuae conticuere molae . 
Nomine quam pretio celebratior arce Tonantis dicam Pistoris quid uelit ara Iouis . 
cincta premebantur trucibus Capitolia Gallis : fecerat obsidio iam diuturna famem . 
Iuppiter , ad solium superis regale uocatis , " incipe " ait Marti ; protinus ille refert : " scilicet ignotum est quae sit fortuna malorum , et dolor hic animi uoce querentis eget . 
si tamen ut referam breuiter mala iuncta pudori exigis , Alpino Roma sub hoste iacet . 
haec est cui fuerat promissa potentia rerum , Iuppiter ? 
hanc terris impositurus eras ? 
iamque suburbanos Etruscaque contudit arma : spes erat in cursu : nunc lare pulsa suo est . 
uidimus ornatos aerata per atria picta ueste triumphales occubuisse senes ; uidimus Iliacae transferri pignora Uestae sede : putant aliquos scilicet esse deos . 
at si respicerent qua uos habitatis in arce totque domos uestras obsidione premi , nil opis in cura scirent superesse deorum , et data sollicita tura perire manu . 
atque utinam pugnae pateat locus ; arma capessant , et , si non poterunt exsuperare , cadant . 
nunc inopes uictus ignauaque fata timentes monte suo clausos barbara turba premit . 
" tunc Uenus et lituo pulcher trabeaque Quirinus Uestaque pro Latio multa locuta suo est . 
" publica " respondit " cura est pro moenibus istis " Iuppiter " et poenas Gallia uicta dabit . 
tu modo , quae desunt fruges , superesse putentur effice , nec sedes desere , Uesta , tuas . 
quodcumque est solidae Cereris , caua machina frangat mollitamque manu duret in igne focus . 
" iusserat , et fratris uirgo Saturnia iussis adnuit , et mediae tempora noctis erant . 
iam ducibus somnum dederat labor . 
increpat illos Iuppiter et sacro quid uelit ore docet : " surgite , et in medios de summis arcibus hostes mittite , quam minime mittere uultis , opem . 
" somnus abit , quaeruntque , nouis ambagibus acti tradere quam nolint et iubeantur opem . 
esse Ceres uisa est ; iaciunt Cerialia dona : iacta super galeas scutaque longa sonant . 
posse fame uinci spes excidit : hoste repulso candida Pistori ponitur ara Ioui . 
Forte reuertebar festis Uestalibus illa quae Noua Romano nunc Uia iuncta foro est : huc pede matronam nudo descendere uidi obstipui tacitus sustinuique gradum . 
sensit anus uicina loci , iussumque sedere alloquitur , quatiens uoce tremente caput : " hoc , ubi nunc fora sunt , udae tenuere paludes amne redundatis fossa madebat aquis . 
Curtius ille lacus , siccas qui sustinet aras nunc solida est tellus , sed lacus ante fuit ; qua Uelabra solent in Circum ducere pompas , nil praeter salices cassaque canna fuit : saepe suburbanas rediens conuiua per undas cantat et ad nautas ebria uerba iacit . 
nondum conueniens diuersis iste figuris nomen ab auerso ceperat amne deus . 
hic quoque lucus erat iuncis et harundine densus et pede uelato non adeunda palus . 
stagna recesserunt et aquas sua ripa coercet , siccaque nunc tellus : mos tamen ille manet . 
" reddiderat causam . 
" ualeas , anus optima " dixi ; " quod superest aeui molle sit omne tui . 
" Cetera iam pridem didici puerilibus annis , non tamen idcirco praetereunda mihi . 
moenia Dardanides nuper noua fecerat Ilus ( Ilus adhuc Asiae diues habebat opes ) ; creditur armiferae signum caeleste Mineruae urbis in Iliacae desiluisse iuga . 
cura uidere fuit : uidi templumque locumque ; hoc superest illi , Pallada Roma tenet . 
consulitur Smintheus , lucoque obscurus opaco hos non mentito reddidit ore sonos : " aetheriam seruate deam , seruabitis urbem : imperium se cum transferet illa loci . 
" seruat et inclusam summa tenet Ilus in arce , curaque ad heredem Laomedonta redit ; sub Priamo seruata parum : sic ipsa uolebat , ex quo iudicio forma reuicta sua est . 
seu gener Adrasti , seu furtis aptus Ulixes , seu fuit Aeneas , eripuisse ferunt ; auctor in incerto , res est Romana : tuetur Uesta , quod assiduo lumine cuncta uidet . 
heu quantum timuere patres , quo tempore Uesta arsit et est tectis obruta paene suis ! 
flagrabant sancti sceleratis ignibus ignes , mixtaque erat flammae flamma profana attonitae flebant demisso crine ministrae : abstulerat uires corporis ipse timor . 
prouolat in medium , et magna " succurrite " uoce , " non est auxilium flere " Metellus ait . 
" pignora uirgineis fatalia tollite palmis : non ea sunt uoto , sed rapienda manu . 
me miserum ! 
dubitatis ? 
" ait . 
dubitare uidebat et pauidas posito procubuisse genu . 
haurit aquas , tollensque manus " ignoscite " , dixit " sacra : uir intrabo non adeunda uiro . 
si scelus est , in me commissi poena redundet : sit capitis damno Roma soluta mei . 
" dixit , et irrupit : factum dea rapta probauit , pontificisque sui munere tuta fuit . 
nunc bene lucetis sacrae sub Caesare flammae : ignis in Iliacis nunc erit estque focis ; nullaque dicetur uittas temerasse sacerdos hoc duce , nec uiua defodietur humo : sic incesta perit , quia , quam uiolauit , in illam conditur : est Tellus Uestaque numen idem . 
Tum sibi Callaico Brutus cognomen ab hoste fecit et Hispanam sanguine tinxit humum . 
scilicet interdum miscentur tristia laetis , ne populum toto pectore festa iuuent : Crassus ad Euphraten aquilas natumque suosque perdidit , et leto est ultimus ipse datus . 
" Parthe , quid exsultas ? 
" dixit dea " signa remittes , quique necem Crassi uindicet ultor erit . 
" At simul auritis uiolae demuntur asellis , et Cereris fruges aspera saxa terunt , nauita puppe sedens " Delphina uidebimus " , inquit " umida cum pulso nox erit orta die . 
" Iam , Phryx , a nupta quereris , Tithone , relinqui et uigil Eois Lucifer exit aquis : ite , bonae matres ( uestrum Matralia festum ) , flauaque Thebanae reddite liba deae . 
pontibus et magno iuncta est celeberrima Circo area , quae posito de boue nomen habet . 
hac ibi luce ferunt Matutae sacra parenti sceptriferas Serui templa dedisse manus . 
quae dea sit , quare famulas a limine templi arceat ( arcet enim ) libaque tosta petat , Bacche racemiferos hedera distincte capillos , si domus illa tua est , derige uatis opus . 
arserat obsequio Semele Iouis : accipit Ino te , puer , et summa sedula nutrit ope . 
intumuit Iuno , raptum quod paelice natum educet : at sanguis ille sororis erat . 
hinc agitur furiis Athamas et imagine falsa , tuque cadis patria , parue Learche , manu ; maesta Learcheas mater tumulauerat umbras et dederat miseris omnia iusta rogis . 
haec quoque , funestos ut erat laniata capillos , prosilit et cunis te , Melicerta , rapit . 
est spatio contracta breui , freta bina repellit , unaque pulsatur , terra , duabus aquis : huc uenit insanis natum complexa lacertis , et se cum celso mittit in alta iugo . 
excipit illaesos Panope centumque sorores , et placido lapsu per sua regna ferunt . 
nondum Leucothea , nondum puer ille Palaemon uerticibus densi Thybridis ora tenent . 
lucus erat , dubium Semelae Stimulaene uocetur ; maenadas Ausonias incoluisse ferunt : quaerit ab his Ino quae gens foret . 
Arcadas esse audit et Euandrum sceptra tenere loci . 
dissimulata deam Latias Saturnia Bacchas instimulat fictis insidiosa sonis : " o nimium faciles , o toto pectore captae , non uenit haec nostris hospes amica choris . 
fraude petit , sacrique parat cognoscere ritum : quo possit poenas pendere pignus habet . 
" uix bene desierat , complent ululatibus auras thyiades , effusis per sua colla comis , iniciuntque manus puerumque reuellere pugnant . 
quos ignorat adhuc , inuocat illa deos : " dique uirique loci , miserae succurrite matri . 
" clamor Auentini saxa propinqua ferit . 
appulerat ripae uaccas Oetaeus Hiberas ; audit , et ad uocem concitus urget iter : Herculis aduentu quae uim modo ferre parabant turpia femineae terga dedere fugae . 
" quid petis hinc " , ( cognorat enim ) " matertera Bacchi ? 
an numen , quod me , te quoque uexat ? 
" ait . 
illa docet partim , partim praesentia nati continet , et furiis in scelus isse pudet . 
Rumor , ut est uelox , agitatis peruolat alis , estque frequens , Ino , nomen in ore tuum . 
hospita Carmentis fidos intrasse penates diceris et longam deposuisse famem . 
liba sua properata manu Tegeaea sacerdos traditur in subito cocta dedisse foco . 
nunc quoque liba iuuant festis Matralibus illam . 
rustica sedulitas gratior arte fuit . 
" nunc " , ait " o uates , uenientia fata resigna , qua licet : hospitiis hoc , precor , adde meis . 
" parua mora est , caelum uates ac numina sumit , fitque sui toto pectore plena dei ; uix illam subito posses cognoscere , tanto sanctior et tanto , quam modo , maior erat . 
" laeta canam : gaude , defuncta laboribus Ino " dixit , " et huic populo prospera semper ades . 
numen eris pelagi : natum quoque pontus habebit . 
in uestris aliud sumite nomen aquis : Leucothea Grais , Matuta uocabere nostris ; in portus nato ius erit omne tuo , quem nos Portunum , sua lingua Palaemona dicet . 
ite , precor , nostris aequus uterque locis . 
" adnuerat , promissa fides ; posuere labores , nomina mutarunt : hic deus , illa dea est . 
Cur uetet ancillas accedere quaeritis ? 
odit , principiumque odii , si sinat illa , canam . 
una ministrarum solita est , Cadmei , tuarum saepe sub amplexus coniugis ire tui . 
improbus hanc Athamas furtim dilexit ; ab illa comperit agricolis semina tosta dari : ipsa quidem fecisse negas , sed fama recepit : hoc est cur odio sit tibi serua manus . 
non tamen hanc pro stirpe sua pia mater adoret : ipsa parum felix uisa fuisse parens . 
alterius prolem melius mandabitis illi : utilior Baccho quam fuit illa suis . 
hanc tibi " quo properas ? 
" memorant dixisse , Rutili , " luce mea Marso consul ab hoste cades . 
" exitus accessit uerbis , flumenque Toleni purpureum mixtis sanguine fluxit aquis . 
proximus annus erat : Pallantide caesus eadem Didius hostiles ingeminauit opes . 
Lux eadem , Fortuna , tua est , auctorque locusque ; sed superiniectis quis latet iste togis ? 
Seruius est , hoc constat enim : sed causa latendi discrepat , et dubium me quoque mentis habet . 
dum dea furtiuos timide profitetur amores , caelestemque homini concubuisse pudet ( arsit enim magno correpta cupidine regis , caecaque in hoc uno non fuit illa uiro ) , nocte domum parua solita est intrare fenestra , unde Fenestellae nomina porta tenet . 
nunc pudet , et uultus uelamine celat amatos , oraque sunt multa regia tecta toga . 
an magis est uerum post Tulli funera plebem confusam placidi morte fuisse ducis : nec modus ullus erat , crescebat imagine luctus , donec eum positis occuluere togis ? 
tertia causa mihi spatio maiore canenda est ; nos tamen adductos intus agemus equos . 
Tullia coniugio , sceleris mercede , peracto his solita est dictis exstimulare uirum : " quid iuuat esse pares , te nostrae caede sororis meque tui fratris , si pia uita placet ? 
uiuere debuerant et uir meus et tua coniunx , si nullum ausuri maius eramus opus . 
et caput et regnum facio dotale palentis . 
si uir es , i , dictas exige dotis opes . 
regia res scelus est : socero cape regna necato , et nostras patrio sanguine tingue manus . 
" talibus instinctus solio priuatus in alto sederat : attonitum uulgus in arma ruit : hinc cruor et caedes , infirmaque uincitur aetas : sceptra gener socero rapta Superbus habet . 
ipse sub Esquiliis , ubi erat sua regia , caesus concidit in dura sanguinulentus humo . 
filia carpento , patrios initura penates , ibat per medias alta feroxque uias . 
corpus ut aspexit , lacrimis auriga profusis restitit ; hunc tali corripit illa sono : " uadis , an exspectas pretium pietatis amarum ? 
duc , inquam , inuitas ipsa per ora rotas . 
" certa fides facti : dictus Sceleratus ab illa uicus , et aeterna res ea pressa nota . 
post tamen hoc ausa est templum , monimenta parentis , tangere : mira quidem , sed tamen acta loquar . 
signum erat in solio residens sub imagine Tulli ; dicitur hoc oculis opposuisse manum , et uox audita est " uultus abscondite nostros , ne natae uideant ora nefanda meae . 
" ueste data tegitur ; uetat hanc Fortuna moueri , et sic e templo est ipsa locuta suo : " ore reuelato qua primum luce patebit Seruius , haec positi prima pudoris erit . 
" parcite , matronae , uetitas attingere uestes ( sollemni satis est uoce mouere preces ) , sitque caput semper Romano tectus amictu qui rex in nostra septimus urbe fuit . 
arserat hoc templum : signo tamen ille pepercit ignis ; opem nato Mulciber ipse tulit . 
namque pater Tulli Uulcanus , Ocresia mater praesignis facie Corniculana fuit . 
hanc se cum Tanaquil , sacris de more peractis , iussit in ornatum fundere uina focum : hinc inter cineres obsceni forma uirilis aut fuit aut uisa est , sed fuit illa magis . 
iussa foco captiua sedet : conceptus ob illa Seruius a caelo semina gentis habet . 
signa dedit genitor tunc cum caput igne corusco contigit , inque comis flammeus arsit apex . 
Te quoque magnifica , Concordia , dedicat aede Liuia , quam caro praestitit ipsa uiro . 
disce tamen , ueniens aetas : ubi Liuia nunc est porticus , immensae tecta fuere domus ; urbis opus domus una fuit spatiumque tenebat quo breuius muris oppida multa tenent . 
haec aequata solo est , nullo sub crimine regni , sed quia luxuria uisa nocere sua . 
sustinuit tantas operum subuertere moles totque suas heres perdere Caesar opes : sic agitur censura et sic exempla parantur cum uindex , alios quod monet , ipse facit . 
Nulla nota est ueniente die , quam dicere possis ; Idibus Inuicto sunt data templa Ioui . 
et iam Quinquatrus iubeor narrare minores . 
nunc ades o coeptis , flaua Minerua , meis . 
" cur uagus incedit tota tibicen in Urbe ? 
quid sibi personae , quid stola longa uolunt ? 
" sic ego . 
sic posita Tritonia cuspide dixit ( possim utinam doctae uerba referre deae ) : " temporibus ueterum tibicinis usus auorum magnus et in magno semper honore fuit : cantabat fanis , cantabat tibia ludis cantabat maestis tibia funeribus ; dulcis erat mercede labor . 
tempusque secutum quod subito gratae frangeret artis opus . 
adde quod aedilis , pompam qui funeris irent , artifices solos iusserat esse decem . 
exilio mutant Urbem Tiburque recedunt : exilium quodam tempore Tibur erat . 
quaeritur in scaena caua tibia , quaeritur aris ; ducit supremos nenia nulla toros . 
seruierat quidam , quantolibet ordine dignus , Tibure , sed longo tempore liber erat . 
rure dapes parat ille suo , turbamque canoram conuocat : ad festas conuenit illa dapes . 
nox erat , et uinis oculique animique natabant , cum praecomposito nuntius ore uenit , atque ita " quid cessas conuiuia soluere ? 
" dixit " auctor uindictae nam uenit ecce tuae . 
" nec mora , conuiuae ualido titubantia uino membra mouent ; dubii stantque labantque pedes . 
at dominus " discedite " ait , plaustroque morantes sustulit ; in plaustro scirpea lata fuit . 
alliciunt somnos tempus motusque merumque , potaque se Tibur turba redire putat . 
iamque per Esquilias Romanam intrauerat urbem , et mane in medio plaustra fuere foro . 
Plautius , ut posset specie numeroque senatum fallere , personis imperat ora tegi , admiscetque alios et , ut hunc tibicina coetum augeat , in longis uestibus esse iubet ; sic reduces bene posse tegi , ne forte notentur contra collegi iussa uenire sui . 
res placuit , cultuque nouo licet Idibus uti et canere ad ueteres uerba iocosa modos . 
" haec ubi perdocuit , " superest mihi discere " dixi " cur sit Quinquatrus illa uocata dies . 
" " Martius " inquit " agit tali mea nomine festa , estque sub inuentis haec quoque turba meis . 
prima , terebrato per rara foramina buxo , ut daret , effeci , tibia longa sonos . 
uox placuit : faciem liquidis referentibus undis uidi uirgineas intumuisse genas . 
" ars mihi non tanti est : ualeas , mea tibia " dixi : excipit abiectam caespite ripa suo . 
inuentam satyrus primum miratur , et usum nescit , et inflatam sentit habere sonum ; et modo dimittit digitis , modo concipit auras , iamque inter nymphas arte superbus erat : prouocat et Phoebum . 
Phoebo superante pependit : caesa recesserunt a cute membra sua . 
sum tamen inuentrix auctorque ego carminis huius : hoc est cur nostros ars colat ista dies . 
" Tertia nox ueniet , qua tu , Dodoni Thyone , stabis Agenorei fronte uidenda bouis . 
haec est illa dies qua tu purgamina Uestae , Thybri , per Etruscas in mare mittis aquas . 
Siqua fides uentis , Zephyro date carbasa , nautae : cras ueniet uestris ille secundus aquis . 
At pater Heliadum radios ubi tinxerit undis , et cinget geminos stella serena polos , tollet humo ualidos proles Hyriea lacertos ; continua Delphin nocte uidendus erit . 
scilicet hic olim Uolscos Aequosque fugatos uiderat in campis , Algida terra , tuis : unde suburbano clarus , Tuberte , triumpho uectus es in niueis postmodo uictor equis . 
Iam sex et totidem luces de mense supersunt , huic unum numero tu tamen adde diem . 
sol abit a Geminis , et Cancri signa rubescunt : coepit Auentina Pallas in arce coli . 
Iam tua , Laomedon , oritur nurus , ortaque noctem pellit , et e pratis uda pruina fugit : reddita , quisquis is est , Summano templa feruntur , tum cum Romanis , Pyrrhe , timendus eras . 
Hanc quoque cum patriis Galatea receperit undis , plenaque securae terra quietis erit , surgit humo iuuenis telis afflatus auitis , et gemino nexas porrigit angue manus . 
notus amor Phaedrae , nota est iniuria Thesei : deuouit natum credulus ille suum . 
non impune pius iuuenis Troezena petebat : diuidit obstantes pectore taurus aquas . 
solliciti terrentur equi , frustraque retenti per scopulos dominum duraque saxa trahunt . 
exciderat curru , lorisque morantibus artus Hippolytus lacero corpore raptus erat , reddideratque animam , multum indignante Diana . 
" nulla " Coronides " causa doloris " ait : " namque pio iuueni uitam sine uulnere reddam , et cedent arti tristia fata meae . 
" gramina continuo loculis depromit eburnis : profuerant Glauci manibus illa prius , tum cum obseruatas augur descendit in herbas , usus et auxilio est anguis ab angue dato . 
pectora ter tetigit , ter uerba salubria dixit : depositum terra sustulit ille caput . 
lucus eum nemorisque sui Dictynna recessu celat : Aricino Uirbius ille lacu . 
at Clymenus Clothoque dolent , haec fila teneri , hic fieri regni iura minora sui . 
Iuppiter , exemplum ueritus , derexit in ipsum fulmina qui nimiae mouerat artis opem . 
Phoebe , querebaris : deus est , placare parenti : propter te , fieri quod uetat , ipse facit . 
Non ego te , quamuis properabis uincere , Caesar , si uetet auspicium , signa mouere uelim . 
sint tibi Flaminius Trasimenaque litora testes per uolucres aequos multa monere deos . 
tempora si ueteris quaeris temeraria damni , quintus ab extremo mense bis ille dies . 
postera lux melior : superat Masinissa Syphacem , et cecidit telis Hasdrubal ipse suis . 
Tempora labuntur , tacitisque senescimus annis , et fugiunt freno non remorante dies . 
quam cito uenerunt Fortunae Fortis honores ! 
post septem luces Iunius actus erit . 
ite , deam laeti Fortem celebrate , Quirites : in Tiberis ripa munera regis habet . 
pars pede , pars etiam celeri decurrite cumba , nec pudeat potos inde redire domum . 
ferte coronatae iuuenum conuiuia , lintres , multaque per medias uina bibantur aquas . 
plebs colit hanc , quia qui posuit de plebe fuisse fertur , et ex humili sceptra tulisse loco . 
conuenit et seruis , serua quia Tullius ortus constituit dubiae templa propinqua deae . 
Ecce suburbana rediens male sobrius aede ad stellas aliquis talia uerba iacit : " zona latet tua nunc , et cras fortasse latebit : dehinc erit , Orion , aspicienda mihi . 
" at , si non esset potus , dixisset eadem uenturum tempus solstitiale die . 
Lucifero subeunte lares delubra tulerunt hic ubi fit docta multa corona manu . 
tempus idem Stator aedis habet , quam Romulus olim ante Palatini condidit ora iugi . 
Tot restant de mense dies quot nomina Parcis , cum data sunt trabeae templa , Quirine , tuae . 
Tempus Iuleis cras est natale kalendis : Pierides , coeptis addite summa meis . 
dicite . 
Pierides , quis uos addixerit isti cui dedit inuitas uicta nouerca manus . 
sic ego . 
sic Clio : " clari monimenta Philippi aspicis , unde trahit Marcia casta genus , Marcia , sacrifico deductum nomen ab Anco in qua par facies nobilitate sua . 
par animo quoque forma suo respondet ; in illa et genus et facies ingeniumque simul . 
nec , quod laudamus formam , tu turpe putaris : laudamus magnas hac quoque parte deas . 
nupta fuit quondam matertera Caesaris illi : o decus , o sacra femina digna domo ! 
" sic cecinit Clio , doctae assensere sorores : annuit Alcides increpuitque lyram . 
