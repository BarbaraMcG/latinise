Venandi cano mille uias ; hilaresque labores Discursusque citos , securi proelia ruris , Pandimus . 
Aonio iam nunc mihi pectus ab oestro Aestuat : ingentes Helicon iubet ire per agros , Castaliusque mihi noua pocula fontis alumno Ingerit et late campos metatus apertos Inponitque iugum uati retinetque corymbis Inplicitum ducitque per auia , qua sola numquam Trita rotis . 
iuuat aurato procedere curru Et parere deo : uirides en ire per herbas Imperat : intacto premimus uestigia musco ; Et , quamuis cursus ostendat tramite noto Obuia Calliope faciles , insistere prato Complacitum , rudibus qua luceat orbita sulcis . 
Nam quis non Nioben numeroso funere maestam Iam cecinit ? 
quis non Semelen ignemque iugalem Letalemque simul nouit de paelicis astu ? 
Quis magno recreata tacet cunabula Baccho , Vt pater omnipotens maternos reddere menses Dignatus iusti conplerit tempora partus ? 
Sunt qui sacrilego rorantes sanguine thyrsos ( Nota nimis ) dixisse uelint , qui uincula Dirces Pisaeique tori legem Danaique cruentum Imperium sponsasque truces sub foedere primo Dulcia funereis mutantes gaudia taedis . 
Biblidos indictum nulli scelus ; impia Myrrhae Conubia et saeuo uiolatum crimine patrem Nouimus , utque Arabum fugiens cum carperet arua Iuit in arboreas frondes animamque uirentem . 
Sunt qui squamosi referant fera sibila Cadmi Stellatumque oculis custodem uirginis Ius Herculeosque uelint semper numerare labores Miratumque rudes se tollere Terea pinnas Post epulas , Philomela , tuas : sunt ardua mundi Qui male temptantem curru Phaethonta loquantur Exstinctasque canant emisso fulmine flammas Fumantemque Padum , Cycnum plumamque senilem Et flentes semper germani funere siluas . 
Tantalidum casus et sparsas sanguine mensas Condentemque caput uisis Titana Mycenis Horrendasque uices generis dixere priores . 
Colchidos iratae sacris imbuta uenenis Munera non canimus pulchraeque incendia Glauces , Non crinem Nisi , non saeuae pocula Circes , Nec nocturna pie curantem busta sororem : Haec iam magnorum praecepit copia uatum , Omnis et antiqui uulgata est fabula saecli . 
Nos saltus uiridesque plagas camposque patentes Scrutamur totisque citi discurrimus aruis Et uarias cupimus facili cane sumere praedas ; Nos timidos lepores , inbelles figere dammas Audacesque lupos , uulpem captare dolosam Gaudemus ; nos flumineas errare per umbras Malumus et placidis ichneumona quaerere ripis Inter harundineas segetes faelemque minacem Arboris in trunco longis praefigere telis Inplicitumque sinu spinosi corporis erem Ferre domum ; talique placet dare lintea curae , Dum non magna ratis , uicinis sueta moueri Litoribus tutosque sinus percurrere remis . 
Nunc primum dat uela notis portusque fideles Linquit et Adriacas audet temptare procellas . 
Mox uestros meliore lyra memorare triumphos Accingar , diui fortissima pignora Cari , Atque canam nostrum geminis sub finibus orbis Litus et edomitas fraterno numine gentes , Quae Rhenum Tigrimque bibunt Ararisque remotum Principium Nilique bibunt in origine fontem ; Nec taceam , primum quae nuper bella sub Arcto Felici , Carine , manu confeceris , ipso Paene prior genitore deo , utque intima frater Persidos et ueteres Babylonos ceperit arces , Vltus Romulei uiolata cacumina regni ; Inbellemque fugam referam clausasque pharetras Parthorum laxosque arcus et spicula nulla . 
Haec uobis nostrae libabunt carmina Musae , Cum primum uultus sacros , bona numina terrae , Contigerit uidisse mihi : iam gaudia uota Temporis inpatiens sensus spretorque morarum Praesumit uideorque mihi iam cernere fratrum Augustos habitus , Romam clarumque senatum Et fidos ad bella duces et milite multo Agmina , quis fortes animat deuotio mentes : Aurea purpureo longe radiantia uelo Signa micant sinuatque truces leuis aura dracones . 
Tu modo , quae saltus placidos siluasque pererras , Latonae , Phoebe , magnum decus , heia age suetos Sume habitus arcumque manu pictamque pharetram Suspende ex umeris , sint aurea tela sagittae ; Candida puniceis aptentur crura cothurnis ; Sit chlamys aurato multum subtegmine lusa Conrugesque sinus gemmatis balteus artet Nexibus ; inplicitos cohibe diademate crines . 
Tecum Naiades faciles uiridique iuuenta Pubentes Dryades Nymphaeque , unde amnibus umor , Adsint , et docilis decantet Oreadas Echo . 
Duc age , diua , tuum frondosa per auia uatem : Te sequimur , tu pande domos et lustra ferarum . 
Huc igitur mecum , quisquis percussus amore Venandi damnas lites auidosque tumultus Ciuilesque fugis strepitus bellique fragores Nec praedas auido sectaris gurgite ponti . 
Principio tibi cura canum non segnis ab anno Incipiat primo , cum Ianus , temporis auctor , Pandit inocciduum bis senis mensibus aeuum . 
Elige tunc cursu facilem facilemque recursu , Seu Lacedaemonio natam seu rure Molosso , Non humili de gente canem . 
sit cruribus altis , Sit rigidis , multamque trahat sub pectore lato Costarum sub fine decenter prona carinam , Quae sensim rursus sicca se colligat aluo , Renibus ampla satis ualidis diductaque coxas , Cuique nimis molles fluitent in cursibus aures . 
Huic parilem submitte marem , sic omnia magnum , Dum superant uires , dum laeto flore iuuentas Corporis et uenis primaeui sanguis abundat . 
Namque graues morbi subeunt segnisque senectus , Inualidamque dabunt non firmo robore prolem . 
Sed diuersa magis feturae conuenit aetas : Tu bis uicenis plenum iam mensibus acrem In uenerem permitte marem ; sit femina , binos Quae tulerit soles . 
haec optima cura iugandis . 
Mox cum se bina formarit lampade Phoebe Ex quo passa marem genitalia uiscera turgent , Fecundos aperit partus matura grauedo , Continuo largaque uides strepere omnia prole . 
Sed , quamuis auidus , primos contemnere partus Malueris ; mox non omnes nutrire minores . 
Nam tibi si placitum populosos pascere fetus , Iam macie tenues sucique uidebis inanes Pugnantesque diu , quisnam prior ubera lambat , Distrahere inualidam lassato uiscere matrem . 
Sin uero haec cura est , melior ne forte necetur Abdaturue domo , catulosque probare uoluntas , Quis nondum gressus stabiles neque lumina passa Luciferum uidere iubar , quae prodidit usus Percipe et intrepidus spectatis annue dictis . 
Pondere nam catuli poteris perpendere uires Corporibusque leues grauibus praenoscere cursu . 
Quin et flammato ducatur linea longe Circuitu signetque habilem uapor igneus orbem , Inpune ut medio possis consistere circo : Huc omnes catuli , huc indiscreta feratur Turba : dabit mater partus examen , honestos Iudicio natos seruans trepidoque periclo . 
Nam postquam conclusa uidet sua germina flammis , Continuo saltu transcendens feruida zonae Vincla , rapit rictu primum portatque cubili , Mox alium , mox deinde alium . 
sic conscia mater Segregat egregiam subolem uirtutis amore . 
Hos igitur genetrice simul iam uere sereno Molli pasce sero ( passim nam lactis abundans Tempus adest , albent plenis et ouilia mulctris ) , Interdumque cibo cererem cum lacte ministra , Fortibus ut sucis teneras conplere medullas Possint et ualidas iam tunc promittere uires . 
Sed postquam Phoebus candentem feruidus axem Contigerit tardasque uias Cancrique morantis Sidus init , tunc consuetam minuisse saginam Profuerit tenuesque magis retinere cibatus , Ne grauis articulos deprauet pondere moles . 
Nam tum membrorum nexus nodosque relaxant Infirmosque pedes et crura natantia ponunt , Tunc etiam niueis armantur dentibus ora . 
Sed neque conclusos teneas neque uincula collo Inpatiens circumdederis noceasque futuris Cursibus inprudens . 
catulis nam saepe remotis Aut uexare trabes , laceras aut pandere ualuas Mens erit , et teneros torquent conatibus artus Obtunduntue nouos adroso robore dentes Aut teneros duris inpingunt postibus ungues ; Mox cum iam ualidis insistere cruribus aetas Passa , quater binos uoluens ab origine menses , Inlaesis catulos spectauerit undique membris , Tunc rursus miscere sero Cerealia dona Conueniet fortemque dari de frugibus escam . 
Libera tunc primum consuescant colla ligari Concordes et ferre gradus clausique teneri . 
Iam cum bis denos Phoebe reparauerit ortus , Incipe non longo catulos producere cursu , Sed paruae uallis spatio septoue nouali . 
His leporem praemitte manu , non uiribus aequis Nec cursus uirtute parem , sed tarda trahentem Membra , queant iam nunc faciles ut sumere praedas . 
Nec semel indulge catulis moderamina cursus , Sed donec ualidos etiam praeuertere suescant Exerceto diu , uenandi munera cogens Discere et emeritae laudem uirtutis amare . 
Nec non consuetae norint hortamina uocis , Seu cursu reuocent , iubeant seu tendere cursus . 
Quin etiam docti uictam contingere praedam Exanimare uelint tantum , non carpere sumptam . 
Sic tibi ueloces catulos reparare memento Semper et in paruos iterum protendere curas . 
Nam tristes morbi , scabies et sordida uenis Saepe uenit multamque canes discrimine nullo Dant stragem : tu sollicitos inpende labores Et sortire gregem suffecta prole quotannis . 
Quin acidos Bacchi latices Tritonide oliua Admiscere decet catulosque canesque maritas Vnguere profuerit tepidoque ostendere soli , Auribus et tineas candenti pellere cultro . 
Est etiam canibus rabies letale periclum . 
Quod seu caelesti corrupto sidere manat , Cum segnes radios tristi iaculatur ab aethra Phoebus et adtonito pallens caput exserit orbe , Seu magis , ignicomi candentia terga Leonis Cum quatit , hoc canibus blandis inuiscerat aestus , Exhalat seu terra sinu , seu noxius aer Causa mali , seu cum gelidus non sufficit umor Torrida per uenas concrescunt semina flammae : Quicquid id est , imas agitat sub corde medullas Inque feros rictus nigro spumante ueneno Prosilit , insanos cogens infigere morsus . 
Disce igitur potus medicos curamque salubrem . 
Tunc uirosa tibi sumes multumque domabis Castorea , adtritu silicis lentescere cogens ; Ex ebore huc trito puluis sectoue feratur , Admiscensque diu facies concrescere utrumque : Mox lactis liquidos sensim superadde fluores , Vt non cunctantes haustus infundere cornu Inserto possis Furiasque repellere tristes Atque iterum blandas canibus componere mentes . 
Sed non Spartanos tantum tantumue Molossos Pascendum catulos : diuisa Britannia mittit Veloces nostrique orbis uenatibus aptos . 
Nec tibi Pannonicae stirpis temnatur origo , Nec quorum proles de sanguine manat Hibero . 
Quin etiam siccae Libyes in finibus acres Gignuntur catuli , quorum non spreueris usum . 
Quin et Tuscorum non est extrema uoluptas Saepe canum . 
sit forma illis licet obsita uillo Dissimilesque habeant catulis uelocibus artus , Haud tamen iniucunda dabunt tibi munera praedae , Namque et odorato noscunt uestigia prato Atque etiam leporum secreta cubilia monstrant . 
Horum animos moresque simul naresque sagaces Mox referam ; nunc omnis adhuc narranda supellex Venandi cultusque mihi dicendus equorum . 
Cornipedes igitur lectos det Graecia nobis Cappadocumque notas referat generosa propago Armata et palmas superet grex omnis auorum . 
Illis ampla satis leui sunt aequora dorso Inmodicumque latus paruaeque ingentibus alui , Ardua frons auresque agiles capitisque decori Altus honos oculique uago splendore micantes ; Plurima se ualidos ceruix resupinat in armos ; Fumant umentes calida de nare uapores , Nec pes officium standi tenet , ungula terram Crebra ferit uirtusque artus animosa fatigat Quin etiam gens ampla iacet trans ardua Calpes Culmina , cornipedum late fecunda proborum . 
Namque ualent longos pratis intendere cursus , Nec minor est illis Graio quam in corpore forma ; Nec non terribiles spirabile flumen anheli Prouoluunt flatus et lumina uiuida torquent Hinnitusque cient tremuli frenisque repugnant , Nec segnes mulcent aures , nec crure quiescunt . 
Sit tibi praeterea sonipes , Maurusia tellus Quem mittit ( modo sit gentili sanguine firmus ) Quemque coloratus Mazax deserta per arua Pauit et assiduos docuit tolerare labores . 
Nec pigeat , quod turpe caput , deformis et aluus Est ollis quodque infrenes , quod liber uterque , Quodque iubis pronos ceruix deuerberet armos . 
Nam flecti facilis lasciuaque colla secutus Paret in obsequium lentae moderamine uirgae : Verbera sunt praecepta fugae , sunt uerbera freni . 
Quin et promissi spatiosa per aequora campi Cursibus adquirunt commoto sanguine uires Paulatimque auidos comites post terga relinquunt . 
Haud secus , effusis Nerei per caerula uentis , Cum se Threicius Boreas superextulit antro Stridentique sono uastas exterruit undas , Omnia turbato cesserunt flamina ponto : Ipse super fluctus spumanti murmure feruens Conspicuum pelago caput eminet : omnis euntem Nereidum mirata suo stupet aequore turba . 
Horum tarda uenit longi fiducia cursus , His etiam emerito uigor est iuuenalis in aeuo . 
Nam quaecumque suis uirtus bene floruit annis , Non prius est animo quam corpore passa ruinam . 
Pasce igitur sub uere nouo farragine molli Cornipedes uenamque feri ueteresque labores Effluere aspecta nigri cum labe cruoris . 
Mox laetae redeunt in pectora fortia uires Et nitidos artus distento robore firmant ; Mox sanguis uenis melior calet , ire uiarum Longa uolunt latumque fuga consumere campum . 
Inde ubi pubentes calamos durauerit aestas Lactentesque urens herbas siccauerit omnem Messibus umorem culmosque armarit aristis , Hordea tum paleasque leues praebere memento : Puluere quin etiam puras secernere fruges Cura sit atque toros manibus percurrere equorum , Gaudeat ut plausu sonipes laetumque relaxet Corpus et altores rapiat per uiscera sucos . 
Id curent famuli comitumque animosa iuuentus . 
Nec non et casses idem uenatibus aptos Atque plagas longoque meantia retia tractu Addiscant raris semper contexere nodis Et seruare modum maculis linoque tenaci . 
Linea quin etiam , magnos circumdare saltus Quae possit uolucresque metu concludere praedas , Digerat innexas non una ex alite pinnas . 
Namque ursos magnosque sues ceruosque fugaces Et uulpes acresque lupos ceu fulgura caeli Terrificant linique uetant transcendere saeptum . 
Has igitur uario semper fucare ueneno Curabis niueisque alios miscere colores Alternosque metus subtegmine tendere longo . 
Dat tibi pinnarum terrentia milia uultur , Dat Libye , magnarum auium fecunda creatrix , Dantque grues cycnique senes et candidus anser , Dant quae fluminibus crassisque paludibus errant Pellitosque pedes stagnanti gurgite tingunt . 
Hinc mage puniceas natiuo munere sumes : Namque illic sine fine greges florentibus alis Inuenies auium suauique rubescere luto Et sparsos passim tergo uernare colores . 
His ita dispositis hiemis sub tempus aquosae Incipe ueloces catulos inmittere pratis , Incipe cornipedes latos agitare per agros . 
Venemur dum mane nouum , dum mollia prata Nocturnis calcata feris uestigia seruant . 
