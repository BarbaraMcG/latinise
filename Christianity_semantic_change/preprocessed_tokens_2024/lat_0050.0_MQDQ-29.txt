Hortorum quoque te cultus , Siluine , docebo , atque ea quae quondam spatiis exclusus iniquis , cum caneret laetas segetes et munera Bacchi , et te , magna Pales , necnon caelestia mella , Uergilius nobis post se memoranda reliquit . 
Principio sedem numeroso praebeat horto pinguis ager putris glebae resolutaque terga qui gerit , et fossus gracilis imitatur harenas , atque habilis natura soli , quae gramine laeto parturit , et rutilas ebuli creat uuida bacas . 
Nam neque sicca placet , nec quae stagnata palude perpetitur querulae semper conuicia ranae . 
Tum quae sponte sua frondosas educat ulmos palmitibusque feris laetatur , et aspera siluis achradis , aut pruni lapidosis obruta pomis gaudet , et iniussi consternitur ubere mali ; sed negat elleboros , et noxia carbasa suco , nec patitur taxos , nec strenua toxica sudat , quamuis semihominis uesano gramine feta mandragorae pariat flores maestamque cicutam nec manibus mitis ferulas nec cruribus aequa terga rubi spinisque ferat paliuron acutis . 
Uicini quoque sint amnes , quos incola durus attrahat auxilio semper sitientibus hortis , aut fons illacrimet putei non sede profunda , ne grauis hausuris tendentibus ilia uellat . 
Talis humus uel parietibus uel saepibus hirtis claudatur , ne sit pecori neu peruia furi . 
Neu tibi Daedaliae quaerantur munera dextrae , nec Polyclitea nec Phradmonis aut Ageladae arte laboretur , sed truncum forte dolatum arboris antiquae numen uenerare Priapi terribilis membri , medio qui semper in horto inguinibus puero , praedoni falce minetur . 
Ergo age nunc cultus et tempora quaeque serendis seminibus , quae cura satis , quo sidere primum nascantur flores Paestique rosaria gemment , quo Bacchi genus aut aliena stirpe grauata mitis adoptatis curuetur frugibus arbos , Pierides tenui deducite carmine Musae . 
Oceani sitiens cum iam Canis hauserit undas , et paribus Titan orbem librauerit horis , cum satur Autumnus quassans sua tempora pomis sordidus et musto spumantis exprimet uuas , tum mihi ferrato uersetur robore palae dulcis humus , si iam pluuiis defessa madebit . 
At si cruda manet caelo durata sereno , tum iussi ueniant decliui tramite riui , terra bibat fontis et hiantia compleat ora . 
Quod si nec caeli nec campi competit umor , ingeniumque loci uel Iuppiter abnegat imbrem , exspectetur hiemps dum Bacchi Gnosius ardor aequore caeruleo celetur uertice mundi , solis et aduersos metuant Atlantides ortus . 
Atque ubi iam tuto necdum confisus Olympo sed trepidus profugit chelas et spicula Phoebus dira Nepae tergoque Croti festinat equino , nescia plebs generis matri ne parcite falsae . 
Ista Prometheae genetrix fuit altera cretae ; altera nos enixa parens , quo tempore saeuos tellurem ponto mersit Neptunus , et imum concutiens barathrum Lethaeas terruit undas . 
Tumque semel Stygium regem uidere trementem Tartara , cum pelagi streperent sub pondere Manes . 
Nos fecunda manus uiduo mortalibus orbe progenerat , nos abruptae tum montibus altis Deucalioneae cautes peperere . 
Sed ecce durior aeternusque uocat labor : eia age segnis pellite nunc somnos , et curui uomere dentis iam uiridis lacerate comas , iam scindite amictus . 
Tu grauibus rastris cunctantia perfode terga , tu penitus latis eradere uiscera marris ne dubita , et summo feruentia caespite mixta ponere , quae canis iaceant urenda pruinis , uerberibus gelidis iraeque obnoxia Cauri , alliget ut saeuus Boreas Eurusque resoluat . 
Post ubi Riphaeae torpentia frigora brumae candidus aprica Zephyrus regelauerit aura sidereoque polo cedet Lyra mersa profundo , ueris et aduentum nidis cantabit hirundo , rudere tum pingui , solido uel stercore aselli , armentiue fimo saturet ieiunia terrae ipse ferens holitor diruptos pondere qualos , pabula nec pudeat fisso praebere nouali immundis quaecunque uomit latrina cloacis . 
Densaque iam pluuiis durataque summa pruinis aequora dulcis humi repetat mucrone bidentis . 
Mox bene cum glebis uiuacem caespitis herbam contundat marrae uel fracti dente ligonis , putria maturi soluantur ut ubera campi . 
Tunc quoque trita solo splendentia sarcula sumat angustosque foros aduerso limite ducens , rursus in obliquum distinguat tramite paruo . 
Uerum ubi iam puro discrimine pectita tellus deposito squalore nitens sua semina poscet , pingite tunc uarios , terrestria sidera , flores , candida leucoia , et flauentia lumina caltae , narcissique comas , et hiantis saeua leonis ora feri , calathisque uirentia lilia canis , nec non uel niueos uel caeruleos hyacinthos . 
Tum quae pallet humi , quae frondens purpurat auro , ponatur uiola , et nimium rosa plena pudoris . 
Nunc medica panacem lacrima , sucoque salubri glaucea , et profugos uinctura papauera somnos spargite , quaeque uiros acuunt armantque puellis , iam Megaris ueniant genitalia semina bulbi , et quae Sicca legit Getulis obruta glebis , et quae frugifero seritur uicina Priapo , excitet ut Ueneri tardos eruca maritos . 
Iam breue chaerepolum et torpenti grata palato intiba , iam teneris frondens lactucula fibris aliaque infractis spicis et olentia late ulpica quaeque fabis habilis fabrilia miscet . 
Iam siser Assyrioque uenit quae semine radix sectaque praebetur madido sociata lupino , ut Pelusiaci proritet pocula zythi . 
Tempore non alio uili quoque salgama merce Capparis et tristes inulae ferulaeque minaces plantantur , nec non serpentia gramina mentae et bene odorati flores sparguntur anethi rutaque Palladiae bacae iutura saporem seque lacessenti fletum factura sinapis , atque holeris pulli radix lacrimosaque caepa ponitur et lactis gustus quae condiat herba , deletura quidem fronti data signa fugarum , uimque suam idcirco profitetur nomine Graio . 
Tum quoque conseritur , toto quae plurima terrae orbe uirens pariter plebi regique superbo frigoribus caules et ueri cymata mittit : quae pariunt ueteres caesposo litore Cumae , quae Marrucini , quae Signia monte Lepino , pinguis item Capua , et Caudinis faucibus horti , fontibus et Stabiae celebres et Uesuia rura , doctaque Parthenope Sebethide roscida lympha , quae dulcis Pompeia palus uicina salinis Herculeis uitreoque Siler qui defluit amni , quae duri praebent cymosa stirpe Sabelli , et Turni lacus et pomosi Tiburis arua , Bruttia quae tellus et mater Aricia porri . 
Haec ubi credidimus resolutae semina terrae , adsiduo grauidam cultu curaque fouemus , ut redeant nobis cumulato fenore messes . 
Et primum moneo largos inducere fontis , ne sitis exurat concepto semine partum . 
At cum feta suos nexus adaperta resoluit , florida cum suboles materno pullulat aruo , primitiis plantae modicos tum praebeat imbres sedulus irrorans holitor ferroque bicorni pectat , et angentem sulcis exterminet herbam . 
At si dumosis positi sunt collibus horti nec summo nemoris labuntur uertice riui , aggere praeposito cumulatis area glebis emineat , sicco ut consuescat puluere planta , nec mutata loco sitiens exhorreat aestus . 
Mox ubi nubigenae Phrixi nec portitor Helles signorum et pecorum princeps caput efferet undis , alma sinum tellus iam pandet adultaque poscens semina depositis cupiet se nubere plantis : inuigilate , uiri ; tacito nam tempora gressu diffugiunt nulloque sono conuertitur annus . 
Flagitat ecce suos genetrix mitissima fetus , et , quos enixa est partus iam quaerit alendos priuignasque rogat proles . 
Date nunc sua matri pignora , tempus adest ; uiridi redimite parentem progenie , tu cinge comas , tu dissere crinis . 
Nunc apio uiridi crispetur florida tellus , nunc capitis porri longo resoluta capillo laetetur mollemque sinum staphylinus inumbret . 
Nunc et odoratae peregrino munere plantae Sicaniis croceae descendant montibus Hyblae , nataque iam ueniant hilaro samsuca Canopo , et lacrimas imitata tuas , Cinyreia uirgo , sed melior stactis ponatur Achaia murra , et male damnati maesto qui sanguine surgunt Aeacii flores immortalesque amaranti et quos mille parit diues natura colores disponat plantis holitor , quos semine seuit . 
Nunc ueniat quamuis oculis inimica corambe , iamque salutari properet lactuca sapore , tristia quae releuat longi fastidia morbi . 
Altera crebra uiret , fusco nitet altera crine , utraque Caecilii de nomine dicta Metelli ; tertia , quae spisso sed puro uertice pallet , haec sua Cappadocae seruat cognomina gentis . 
Et mea , quam generant Tartesi litore Gades , candida uibrato discrimine , candida thyrso est . 
Cypros item Paphio quam pingui nutrit in aruo , punicea depexa coma , sed lactea crurest . 
Quot facies , totidem sunt tempora quamque serendi . 
Caeciliam primo deponit Aquarius anno , Cappadocamque premit ferali mense Lupercus . 
Tuque tuis , Mauors , Tartesida pange kalendis , tuque tuis Paphien , Cythereia , pange kalendis ; dum cupit et cupidae quaerit se iungere matri et mater facili mollissima subiacet aruo , ingenera ; nunc sunt genitalia tempora mundi , nunc amor ad coitus properat , nunc spiritus orbis bacchatur Ueneri stimulisque cupidinis actus ipse suos adamat partus et fetibus implet . 
Nunc pater aequoreus , nunc et regnator aquarum , ille suam Tethyn , hic polluit Amphitriten , et iam caeruleo partus enixa marito utraque nunc reserat pontumque natantibus implet . 
Maximus ipse deum posito iam fulmine fallax Acrisioneos ueteres imitatur amores , inque sinus matris uiolento depluit imbre . 
Nec genetrix nati nunc aspernatur amorem , et patitur nexus flammata cupidine tellus . 
Hinc maria , hinc montes , hinc totus denique mundus uer agit , hinc hominum pecudum uolucrumque cupido atque amor ignescit menti saeuitque medullis , dum satiata Uenus fecundos compleat artus , et generet uarias suboles semperque frequentet prole noua mundum , uacuo ne torpeat aeuo . 
Sed quid ego infreno uolitare per aethera cursu passus equos audax sublimi tramite raptor ? 
Ista canit , maiore deo quem Delphica laurus impulit ad rerum causas et sacra mouentem orgia naturae secretaque foedera caeli exstimulat uatem per Dindyma casta Cybeles perque Cithaeronem , Nyseia per iuga Bacchi , per sua Parnasi , per amica silentia Musis Pierii nemoris , Bacchea uoce frementem Delie te Paean , et te Euhie Euhie Paean . 
Me mea Calliope cura leuiore uagantem iam reuocat paruoque iubet decurrere gyro , et se cum gracili conectere carmina filo , quae canat inter opus Musa modulante putator pendulus arbustis , holitor uiridantibus hortis . 
Quare age , quod sequitur , paruo discrimine sulci spargantur caecis nasturcia dira colubris , indomito male sana cibo quas educat aluus , et satureia thymi referens thymbraeque saporem , et tenero cucumis fragilique cucurbita collo . 
Hispida ponatur cinara , quae dulcis Iaccho potanti ueniat nec Phoebo grata canenti . 
Haec modo purpureo surgit glomerata corymbo , murteolo modo crine uiret deflexaque collo nunc adaperta manet , nunc pinea uertice pungit , nunc similis calatho spinisque minantibus horret , pallida nonnumquam tortos imitatur acanthos . 
Mox ubi sanguineis se floribus induit arbos Punica , quae rutilo mitescit tegmine grani , tempus aris satio famosaque tunc coriandra nascuntur gracilique melantia grata cumino , et baca asparagi spinosa prosilit herba , et moloche , prono sequitur quae uertice solem , quaeque tuas audax imitatur , Nysie , uitis , nec metuit sentis ; nam uepribus improba surgens achradas indomitasque bryonias alligat alnos . 
Nomine tum Graio , ceu littera proxima primae pangitur in cera docti mucrone magistri , sic et humo pingui ferratae cuspidis ictu deprimitur folio uiridis , pede candida beta . 
Quin et odoratis messis iam floribus instat , iam uer purpureum , iam uersicoloribus anni fetibus alma parens pingi sua tempora gaudet . 
Iam Phrygiae loti gemmantia lumina promunt , et coniuentis oculos uiolaria soluunt ; oscitat et leo , et ingenuo confusa rubore uirgineas adaperta genas rosa praebet honores caelitibus templisque Sabaeum miscet odorem . 
Nunc uos Pegasidum comites Acheloidas oro Maenaliosque choros Dryadum nymphasque Napaeas , quae colitis nemus Amphrysi , quae Thessala Tempe , quae iuga Cyllenes et opaci rura Lycaei antraque Castaliis semper rorantia guttis , et quae Sicanii flores legistis Halaesi , cum Cereris proles uestris intenta choreis aequoris Hennaei uernantia lilia carpsit raptaque Lethaei coniunx mox facta tyranni sideribus tristis umbras et Tartara caelo praeposuit Ditemque Ioui letumque saluti et nunc inferno potitur Proserpina regno ; uos quoque iam posito luctu maestoque timore huc facili gressu teneras aduertite plantas tellurisque comas sacris aptate canistris . 
Hinc nullae insidiae nymphis , non ulla rapina , casta Fides nobis colitur sanctique Penates . 
Omnia plena iocis , securo plena cachinno , plena mero laetisque uirent conuiuia pratis . 
Nunc uer egelidum , nunc est mollissimus annus , dum Phoebus tener , ac tenera decumbere in herba suadet , et arguto fugientis gramine fontis nec rigidos potare iuuat , nec sole tepentis . 
Iamque Dionaeis redimitur floribus hortus , iam rosa mitescit Sarrano clarior ostro . 
Nec tam nubifugo Borea Latonia Phoebe purpureo radiat uultu , nec Sirius ardor sic micat , aut rutilus Pyrois , aut ore corusco Hesperus , Eoo remeat cum Lucifer ortu , nec tam sidereo fulget Thaumantias arcu , quam nitidis hilares collucent fetibus horti . 
Quare age uel iubare exorto iam nocte suprema , uel dum Phoebus equos in gurgite mersat Hibero , sicubi odoratas praetexit amaracus umbras , carpite narcissique comas sterilisque balausti . 
Et tu , ne Corydonis opes despernat Alexis , formoso Nais puero formosior ipsa fer calathis uiolam et nigro permixta ligustro balsama cum casia nectens croceosque corymbos sparge mero Bacchi ; nam Bacchus condit odores . 
Et uos , agrestes , duro qui pollice mollis demetitis flores , cano iam uimine textum sirpiculum ferrugineis cumulate hyacinthis . 
Iam rosa distendat contorti stamina iunci , pressaque flammeola rumpatur fiscina calta , mercibus ut uernis diues Uortumnus abundet , et titubante gradu multo madefactus Iaccho aere sinus gerulus plenos grauis urbe reportet . 
Sed cum maturis flauebit messis aristis atque diem gemino Titan extenderit astro , hauserit et flammis Lernaei brachia Cancri , alia tunc caepis , Cereale papauer anetho iungite , dumque uirent , nexos deferte maniplos et celebres Fortis Fortunae dicite laudes mercibus exactis hilarisque recurrite in hortos . 
Tunc quoque proscisso riguoque inspersa nouali ocima comprimite et grauibus densate cylindris , exurat sata ne resoluti pulueris aestus , paruulus aut pulex irrepens dente lacessat , neu formica rapax populari semina possit . 
Nec solum teneras audent erodere frondes implicitus conchae limax hirsutaque campe , sed cum iam ualido pinguescit lurida caule brassica cumque tument pallentia robora betae mercibus atque holitor gaudet securus adultis et iam maturis quaerit supponere falcem , saepe ferus duros iaculatur Iuppiter imbres , grandine dilapidans hominumque boumque labores ; saepe etiam grauidis irrorat pestifer undis , e quibus infestae Baccho glaucisque salictis nascuntur uolucres serpitque eruca per hortos , quos super ingrediens exurit semina morsu , quae capitis uiduata comas spoliataque nudo uertice trunca iacent tristi consumpta ueneno . 
Haec ne ruricolae paterentur monstra , salutis ipsa nouas artis uaria experientia rerum et labor ostendit miseris ususque magister tradidit agricolis uentos sedare furentis et tempestatem Tuscis auertere sacris . 
Hinc mala Rubigo uiridis ne torreat herbas , sanguine lactentis catuli placatur et extis . 
Hinc caput Arcadici nudum cute fertur aselli Tyrrhenus fixisse Tages in limite ruris , utque Iouis magni prohiberet fulgura Tarchon , saepe suas sedes praecinxit uitibus albis . 
Hinc Amythaonius , docuit quem plurima Chiron , nocturnas crucibus uolucres suspendit et altis culminibus uetuit feralia carmina flere . 
Sed ne dira nouas segetes animalia carpant , profuit interdum medicantem semina pingui Palladia sine fruge salis conspargere amurca , innataue laris nigra satiare fauilla . 
Profuit et plantis latices infundere amaros marruuii multoque sedi contingere suco . 
At si nulla ualet medicina repellere pestem , Dardanicae ueniunt artes nudataque plantas femina , quae iustis tum demum operata iuuencae legibus obsceno manat pudibunda cruore , sed resoluta sinus , resoluto maesta capillo , ter circum areolas et saepem ducitur horti . 
Quem cum lustrauit gradiens , mirabile uisu , non aliter quam decussa pluit arbore nimbus uel teretis mali uel tectae cortice glandis , uoluitur in terram distorto corpore campe . 
Sic quondam magicis sopitum cantibus anguem uellere Phrixeo delapsum uidit Iolcos . 
Sed iam prototomos tempus decidere caules et Tartesiacos Paphiosque reuellere thyrsos atque apio fasces et secto cingere porro . 
Iamque eruca salax fecundo prouenit horto , lubrica iam lapathos , iam thamni sponte uirescunt et scilla , hirsuto saepes nunc horrida rusco prodit et asparagi corruda simillima filo umidaque andrachle sitientis protegit antes et grauis atriplici consurgit longa phaselos . 
Tum modo dependens trichilis , modo more chelydri sole sub aestiuo gelidas per graminis umbras intortus cucumis praegnasque cucurbita serpit . 
Una neque est illis facies : nam si tibi cordi longior est , gracili capitis quae uertice pendet , e tenui collo semen lege ; siue globosi corporis atque utero nimium quae uasta tumescit , uentre leges medio ; subolem dabit illa capacem Naryciae picis aut Actaei mellis Hymetti aut habilem lymphis famulam Bacchoue lagoenam , tum pueros eadem fluuiis innare docebit . 
Liuidus at cucumis , grauida qui nascitur aluo hirtus et ut coluber nodoso gramine tectus uentre cubat flexo semper collectus in orbem , noxius exacuit morbos aestatis iniquae . 
fetidus hic suco , pingui quoque semine fartus . 
At qui sub trichila manantem repit ad undam labentemque sequens nimium tenuatur amore , candidus , effetae tremebundior ubere porcae , mollior infuso calathis modo lacte gelato , dulcis erit riguoque madescit luteus aruo et feret auxilium quondam mortalibus aegris . 
Cum canis Erigones flagrans Hyperionis aestu arboreos aperit fetus cumulataque moris candida sanguineo manat fiscella cruore , tunc praecox bifera descendit ab arbore ficus Armeniisque et cereolis prunisque Damasci stipantur calathi et pomis , quae barbara Persis miserat , ut fama est , patriis armata uenenis . 
At nunc expositi paruo discrimine leti Ambrosios praebent sucos , oblita nocendi . 
Quin etiam eiusdem gentis de nomine dicta exiguo properant mitescere Persica malo . 
Tempestiua madent quae maxima Gallia donat , frigoribus pigro ueniunt Asiatica fetu . 
At grauis Arcturi sub sidere parturit arbos Liuia , Chalcidicis et caunis aemula Chiis , purpureaeque Chelidoniae pinguesque Mariscae et callistruthis , roseo quae semine ridet , albaque , quae seruat flauae cognomina cerae , scissa Lybisca simul , picto quoque Lydia tergo . 
Quin et Tardipedi sacris iam rite solutis nube noua seritur , caeli pendentibus undis , gongylis , illustri mittit quam Nursia campo , quaeque Amiterninis defertur bunias aruis . 
Sed iam maturis nos flagitat anxius uuis Euhius excultosque iubet claudamus ut hortos . 
Claudimus imperioque tuo paremus agrestes , ac metimus laeti tua munera , dulcis Iacche , inter lasciuos Satyros Panasque biformes , brachia iactantes uetulo marcentia uino . 
Et te Maenalium , te Bacchum teque Lyaeum Lenaeumque patrem canimus sub tecta uocantes , ferueat ut lacus et multo completa Falerno exundent pingui spumantia dolia musto . 
Hactenus hortorum cultus , Siluine , docebam , siderei uatis referens praecepta Maronis , qui primus ueteres ausus recludere fontis Ascraeum cecinit Romana per oppida carmen . 
