Haec quoque Symphosius de carmine lusit inepto ( Sic tu , Sexte , doces ; sic te deliro magistro ) , Annua Saturni dum tempora festa redirent Perpetuo semper nobis sollemnia ludo . 
Post epulas laetas , post dulcia pocula mensae Deliras inter uetulas puerosque loquaces , Cum streperet late madidae facundia linguae , Tum uerbosa cohors studio sermonis inepti Nescio quas passim magno de nomine nugas Est meditata diu ; sed friuola multa locuta est . 
Nec mediocre fuit , magni certaminis instar , Ponere diuerse uel soluere quaeque uicissim . 
Ast ego , ne solus foede tacuisse uiderer , Qui nihil attulerim mecum , quod dicere possem , Hos uersus feci subito de carmine uocis . 
Insanos inter sanum non esse necesse est . 
Da ueniam , lector , quod non sapit ebria Musa . 
De summo planus , sed non ego planus in imo Uersor utrimque manu . 
diuerso munere fungor . 
Altera pars reuocat , quidquid pars altera fecit . 
Dulcis amica dei , ripae uicina profundae , Suaue canens Musis , nigro perfusa colore , Nuntia sum linguae digitis signata magistris . 
Corporis extremi non magnum pondus adhaesi . 
Ingenitum dicas ; ita pondere nemo grauatur . 
Una tamen facies plures habet ore figuras . 
Uirtutes magnas de uiribus affero paruis . 
Pando domos clausas , iterum sed claudo patentes . 
Seruo domum domino , sed rursus seruor ab ipso . 
Nexa ligor ferro , multos habitura ligatos . 
Uincior ipsa prius , sed uincio uincta uicissim . 
Et solui multos , nec sum tamen ipsa soluta . 
Terra mihi corpus , uires mihi praestitit ignis ; De terra nascor ; sedes est semper in alto ; Et me perfundit , qui me cito deserit , umor . 
Sunt mihi , sunt lacrimae , sed non est causa doloris . 
Est iter ad caelum , sed me grauis impedit aer , Et qui me genuit , sine me non nascitur ipse . 
Nox ego sum facie , sed non sum nigra colore Inque die media tenebras tamen affero mecum . 
Nec mihi dant stellae lucem nec Cynthia lumen . 
Ex alto uenio , longa delapsa ruina . 
De caelo cecidi medias transmissa per auras : Sed sinus excepit , qui me simul ipse recepit . 
Unda fui quondam , quod me cito credo futuram . 
Nunc rigidi caeli duris conexa catenis Nec calcata pati possum nec nuda teneri . 
Puluis aquae tenuis modico cum pondere lapsus , Sole madens , aestate fluens , in frigore siccus , Flumina facturus totas prius occupo terras . 
Est domus in terris , clara quae uoce resultat . 
Ipsa domus resonat , tacitus sed non sonat hospes . 
Ambo tamen currunt , hospes simul et domus una . 
Longa feror uelox formosae filia siluae , Innumeris pariter comitum stipata cateruis . 
Curro uias multas , uestigia nulla relinquens . 
Mira tibi referam nostrae primordia uitae . 
Nondum natus eram nec eram iam matris in aluo . 
Iam posito partu natum me nemo uidebat . 
Non possum nasci , si non occidero matrem . 
Occidi matrem , sed me manet exitus idem . 
Id mea mors patitur , quod iam mea fecit origo . 
Littera me pauit , nec quid sit littera noui . 
In libris uixi nec sum studiosior inde . 
Exedi Musas nec adhuc tamen ipsa profeci . 
Pallas me docuit texendi nosse laborem . 
Nec pepli radios poscunt nec licia telae . 
Nulla mihi manus est , pedibus tamen omnia fiunt . 
Porto domum mecum , semper migrare parata , Mutatoque solo non sum miserabilis exul , Sed mihi concilium de caelo nascitur ipso . 
Raucisonans ego sum media uocalis in unda , Sed uox laude sonat , quasi se quoque laudet et ipsa . 
Cumque canam semper , nullus mea carmina laudat . 
Tarda , gradu lento , specioso praedita dorso ; Docta quidem studio , sed saeuo prodita fato Uiua nihil dixi ; quae sic modo mortua canto . 
Caeca mihi facies atris obscura tenebris . 
Nox est ipse dies nec sol mihi cernitur ullus . 
Malo tegi terra : sic me quoque nemo uidebit . 
Prouida sum uitae , duro non pigra labori , Ipsa ferens umeris securae praemia brumae . 
Nec gero magna simul , sed congero multa uicissim . 
Improba sum , fateor . 
quid enim gula turpe ueretur ? 
Frigora uitabam , quae nunc aestate reuertor ; Sed cito submoueor falso conterrita uento . 
Non bonus agricolis , non frugibus utilis hospes , Non magnus forma , non recto nomine dictus , Non gratus Cereri non paruam sumo saginam . 
Parua mihi domus est , sed ianua semper aperta . 
Exiguo sumptu furtiua uiuo sagina . 
Quod mihi nomen inest , Romae quoque consul habebat . 
Littera sum caeli pinna perscripta uolanti , Bella cruenta gerens uolucri discrimine Martis . 
Nec uereor pugnas , dum non sit longior hostis . 
Uiuo nouem uitas , si me non Graecia fallit , Atraque sum semper nullo compulsa dolore , Et non irascens ultro conuitia dico . 
Nox mihi dat nomen primo de tempore noctis . 
Pluma mihi non est , cum sit mihi pinna uolantis ; Sed redeo in tenebris nec me committo diebus . 
Plena domus spinis ; parui sed corporis hospes Incolumi dorso telis completus acutis Sustinet armatas sedes , habitator inermis . 
Est noua nostrarum cunctis captura ferarum , Ut si quid capias , id tu tibi ferre recuses , Et quod non capias , tecum tamen ipse reportes . 
Uita mihi mors est ; morior si coepero nasci . 
Sed prius est fatum leti , quam lucis origo . 
Sic solus Manes ipsos mihi dico parentes . 
Moechus eram regis , sed lignea membra sequebar . 
Et Cilicum mons sum , sed mons sum nomine solo . 
Et uehor in caelis et in ipsis ambulo terris . 
Dentibus insanis ego sum , qui uinco bidentes , Sanguineas praedas quaerens uictusque cruentos . 
Multa cum rabie uocem quoque tollere possum . 
Exiguum corpus , sed cor mihi corpore maius . 
Sum uersuta dolis , arguto callida sensu , Et fera sum sapiens , sapiens fera si qua uocatur . 
Alma Iouis nutrix , longo uestita capillo , Culmina difficili peragrans super ardua gressu , Custodi pecoris tremula respondeo lingua . 
Setigerae matris fecunda natus in aluo Desuper ex alto uirides expecto saginas , Nomine numen habens , si littera prima periret . 
Dissimilis patri , matri diuersa figura Confusi generis ; generi non apta propago . 
Ex aliis nascor nec quisquam nascitur ex me . 
A fluuio dicor , fluuius uel dicitur ex me . 
Iunctaque sum uento , quae sum uelocior ipso . 
Et mihi dat uentus natos nec quaero maritum . 
Quattuor insignis pedibus manibusque duabus Dissimilis mihi sum , quia sum non unus et unus . 
Et uehor et gradior , qua me mea corpora portant . 
Grande mihi caput est , intus sunt membra minuta . 
Pes unus solus , sed pes longissimus unus . 
Et me somnus amat , proprio nec dormio somno . 
Anseris esse pedes similes mihi , nolo negare . 
Nec duo sunt tantum , sed plures ordine cernis ; Et tamen hos ipsos omnes ego porto supinos . 
Tota uocor graece , sed non sum tota latine . 
Ante tamen mediam cauponis scripta tabernam In terra nascor , lympha lauor , unguor oliuo . 
Pendeo , dum nascor ; rursus , dum pendeo , nascor . 
Pendens commoueor uentis et nutrior undis . 
Pendula si non sim , non sum iam iamque futura . 
Mordeo mordentes , ultro non mordeo quemquam ; Sed sunt mordentem multi mordere parati . 
Nemo timet morsum , dentes quia non habet ullos . 
Purpura sum terrae , pulcro perfusa rubore , Saeptaque , ne uioler , telis defendor acutis . 
O felix , longo si possim uiuere fato ! 
Magna quidem non sum , sed inest mihi maxima uirtus . 
Spiritus est magnus , quamuis sim corpore paruo . 
Nec mihi germen habet noxam nec culpa ruborem . 
Dulcis odor nemoris flamma fumoque fatigor , Et placet hoc superis , medios quod mittor in ignes : Nec mihi poena datur , sed habetur gratia dandi . 
De lacrimis et pro lacrimis mea coepit origo . 
Ex oculis fluxi , sed nunc ex arbore nascor . 
Laetus honor frondis , tristis sed imago doloris . 
Dens ego sum magnus populis cognatus Eois . 
Nunc ego per partes in corpora multa recessi . 
Nec remanent uires , sed formae gratia mansit . 
Herba fui quondam uiridi de gramine terrae ; Sed chalybis duro mollis praecisa metallo Mole premor propria , tecto conclusa sub alto . 
Ambo sumus lapides , una sumus , ambo iacemus . 
Quam piger est unus , tantum non est piger alter : Hic manet immotus , non desinit ille moueri . 
Inter saxa fui , quae me contrita premebant ; Uix tamen effugi totis collisa medullis . 
Et iam forma mihi minor est , sed copia maior . 
Nolo toro iungi , quamuis placet esse maritam . 
Nolo uirum thalamo : per me mea nata propago est . 
Nolo sepulcra pati ; scio me submergere terrae . 
Exiguum munus flexu mucronis adunci Fallaces escas medio circumfero fluctu . 
Blandior , ut noceam ; morti praemitto saginam . 
Longa , sed exilis , tenui producta metallo , Mollia duco leui comitantia uincula ferro , Et faciem laesis et nexum reddo solutis . 
Maior eram longe quondam , dum uita manebat ; Sed nunc exanimis lacerata ligata reuulsa Dedita sum terrae , tumulo sed condita non sum . 
In caput ingredior , quia de pede pendeo solo . 
Uertice tango solum , capitis uestigia signo ; Sed multi comites casum patiuntur eundem . 
Findere me nulli possunt , praecidere multi . 
Sed sum uersicolor , albus quandoque futurus . 
Malo manere niger : minus ultima fata uerebor . 
Non sum cincta comis et non sum compta capillis . 
Intus enim crines mihi sunt , quos non uidet ullus . 
Meque manus mittunt manibusque remittor in auras . 
Dentibus innumeris sum toto corpore plena . 
Frondicomam subolem morsu depascor acuto . 
Mando tamen frustra , quia respuo praemia dentis . 
Mucro mihi geminus ferro coniungitur uno . 
Cum uento luctor , cum gurgite pugno profundo . 
Scrutor aquas medias , ipsas quoque mordeo terras . 
Stat nemus in lymphis , stat in alto gurgite silua , Et manet in mediis undis immobile robur . 
Terra tamen mittit , quod terrae munera praestat . 
Ipsa grauis non sum , sed aquae mihi pondus inhaeret . 
Uiscera tota tument patulis diffusa cauernis . 
Intus lympha latet , sed non se sponte profundit . 
Tres mihi sunt dentes , unus quos continet ordo . 
Unus praeterea dens est et solus in imo . 
Meque tenet numen , uentus timet , aequora curant . 
Saepta graui ferro , leuibus circumdata pinnis Aera per medium uolucri contendo meatu , Missaque discedens nullo mittente reuertor De pecudis dorso pecudes ego terreo cunctas , Obsequio cogens moderati lege doloris . 
Nec uolo contemni , sed contra nolo nocere . 
Cornibus apta cauis , tereti perlucida gyro , Lumen habens intus , diuini sideris instar , Noctibus in mediis faciem non perdo dierum . 
Perspicior penitus nec luminis arceo uisus , Transmittens oculos intra mea membra meantes . 
Nec me transit hiems , sed sol tamen emicat in me . 
Nulla mihi certa est , nulla est peregrina figura . 
Fulgor inest intus radianti luce coruscus , Qui nihil ostendit , nisi si quid uiderit ante . 
Lex bona dicendi , lex sum quoque dura tacendi , Ius auidae linguae , finis sine fine loquendi , Ipsa fluens , dum uerba fluunt , ut lingua quiescat . 
Mersa procul terris in cespite lympha profundo Non nisi perfossis possum procedere rimis , Et trahor ad superos alieno ducta labore . 
Truncum terra tegit , latitant in caespite lymphae . 
Alueus est modicus , qui ripas non habet ullas . 
In ligno uehitur medio , quod ligna uehebat . 
Non ego continuo morior , dum spiritus exit : Nam redit assidue , quamuis et saepe recedit . 
Nuncque mihi magna est animae , nunc nulla facultas . 
Deucalionea proueni sospes ab unda , Affinis terrae , sed longe durior illa . 
Littera decedat : uolucrum quoque nomen habebo . 
Euasi flammas , ignis tormenta profugi . 
Ipsa medella meo pugnat contraria fato : Ardeo de lymphis ; mediis incendor ab undis . 
Semper inest intus , sed raro cernitur ignis . 
Intus enim latitat , sed solos prodit ad ictus . 
Nec lignis ut uiuat eget , nec ut occidat undis . 
Quattuor aequales currunt ex arte sorores Sic quasi certantes , cum sit labor omnibus unus . 
Et prope sunt pariter nec se contingere possunt . 
Nos sumus , ad caelum quae tendimus , alta petentes , Concordi fabrica quas unus continet ordo , Ut simul haerentes per nos nitantur ad auras . 
Mundi magna parens , laqueo conexa tenaci , Uincta solo plano , manibus compressa duabus Ducor ubique sequens et me quoque cuncta sequuntur . 
Aere rigens curuo patulum componor in orbem . 
Mobilis est intus linguae crepitantis imago . 
Non resono positus , sed motus saepe resulto . 
Mater erat Tellus , genitor est ipse Prometheus , Auriculaeque regunt redimito uentre cauato . 
Dum cecidi , subito mater mea me laniauit . 
Tres olim fuimus , qui nomine iungimur uno . 
Ex tribus est unus , et tres miscentur in uno . 
Quisque bonus per se ; melior , qui continet omnes . 
Sublatum nihil est , nihil est extrinsecus auctum ; Nec tamen inueni , quicquid prius ipse reliqui . 
Quod fuerat , non est ; coepit , quod non erat , esse . 
Nomen ouis graece , contentio magna dearum , Fraus iuuenis Phrygii , multarum cura sororum . 
Hoc uolo , ne breuiter mihi syllaba prima legatur . 
Nobile duco genus magni de gente Catonis . 
Una mihi soror est , plures licet esse putentur . 
De fumo facies , sapientia de sale nata est . 
Non ego de toto mihi corpore uindico uires , Sed capitis pugna nulli certare recuso . 
Grande tamen caput est , totum quoque pondus in illo . 
Contero cuncta simul uirtutis robore magno . 
Una mihi ceruix , capitum sed forma duorum . 
Pro pedibus caput est : nam cetera corpore non sunt . 
Rubida curua capax , alienis umida guttis , Luminibus falsis auri mentita colorem , Dedita sudori , modico succumbo labori . 
Per totas aedes innoxius introit ignis . 
Est calor in medio magnus , quem nemo ueretur . 
Non est nuda domus , sed nudus conuenit hospes . 
Dedita sum semper uoto , non certa futuri . 
Iactor in ancipites uaria uertigine casus Non ego maesta malis , non rebus laeta secundis . 
Terra fui primo , latebris abscondita terrae ; Nunc aliud pretium flammae nomenque dederunt , Nec iam terra uocor , licet ex me terra paretur . 
Plus ego sustinui , quam corpus debuit unum . 
Tres animas habui , quas omnes intus habebam : Discessere duae , sed tertia paene secuta est . 
Bellipotens olim , saeuis metuendus in armis , Quinque pedes habui , quod numquam nemo negauit . 
Nunc mihi uix duo sunt ; inopem me copia fecit . 
Cernere iam fas est , quod uix tibi credere fas est . 
Unus inest oculus , capitum sed milia multa . 
Qui quod habet uendit , quod non habet unde parabit ? 
Inter luciferum caelum terrasque iacentes Aera per medium docta meat arte uiator . 
Semita sed breuis est , pedibus nec sufficit ipsis . 
[ Nunc mihi iam credas , fieri quod posse negatur . 
Octo tenes manibus , sed me monstrante magistro Sublatis septem reliqui tibi quinque manebunt . 
] Insidias nullas uereor de fraude latenti ; Nam deus attribuit nobis haec munera formae , Quod me nemo mouet , nisi qui prius ipse mouetur . 
Uirgo modesta nimis legem bene seruo pudoris . 
Ore procax non sum nec sum temeraria linguae . 
Ultro nolo loqui , sed do responsa loquenti . 
Sponte mea ueniens uarias ostendo figuras . 
Fingo metus uanos nullo discrimine ueri . 
Sed me nemo uidet , nisi qui sua lumina claudit . 
Nomen habens hominis post ultima fata relinquor . 
Nomen inane manet , sed dulcis uita profugit . 
Uita tamen superest morti post tempora uitae . 
Mater me genuit , eadem mox gignitur ex me . 
