ALEPH quomodo sedit sola civitas plena populo facta est quasi vidua domina gentium princeps provinciarum facta est sub tributo 
BETH plorans ploravit in nocte et lacrimae eius in maxillis eius non est qui consoletur eam ex omnibus caris eius omnes amici eius spreverunt eam et facti sunt ei inimici 
GIMEL migravit Iuda propter adflictionem et multitudinem servitutis habitavit inter gentes nec invenit requiem omnes persecutores eius adprehenderunt eam inter angustias 
DELETH viae Sion lugent eo quod non sint qui veniant ad sollemnitatem omnes portae eius destructae sacerdotes eius gementes virgines eius squalidae et ipsa oppressa amaritudine 
HE facti sunt hostes eius in capite inimici illius locupletati sunt quia Dominus locutus est super eam propter multitudinem iniquitatum eius parvuli eius ducti sunt captivi ante faciem tribulantis 
VAV et egressus est a filia Sion omnis decor eius facti sunt principes eius velut arietes non invenientes pascuam et abierunt absque fortitudine ante faciem subsequentis 
ZAI recordata est Hierusalem dierum adflictionis suae et praevaricationis omnium desiderabilium suorum quae habuerat a diebus antiquis cum caderet populus eius in manu hostili et non esset auxiliator viderunt eam hostes et deriserunt sabbata eius 
HETH peccatum peccavit Hierusalem propterea instabilis facta est omnes qui glorificabant eam spreverunt illam quia viderunt ignominiam eius ipsa autem gemens et conversa retrorsum 
TETH sordes eius in pedibus eius nec recordata est finis sui deposita est vehementer non habens consolatorem vide Domine adflictionem meam quoniam erectus est inimicus 
IOTH manum suam misit hostis ad omnia desiderabilia eius quia vidit gentes ingressas sanctuarium suum de quibus praeceperas ne intrarent in ecclesiam tuam 
CAPH omnis populus eius gemens et quaerens panem dederunt pretiosa quaeque pro cibo ad refocilandam animam vide Domine considera quoniam facta sum vilis 
LAMED o vos omnes qui transitis per viam adtendite et videte si est dolor sicut dolor meus quoniam vindemiavit me ut locutus est Dominus in die irae furoris sui 
MEM de excelso misit ignem in ossibus meis et erudivit me expandit rete pedibus meis convertit me retrorsum posuit me desolatam tota die maerore confectam 
NUN vigilavit iugum iniquitatum mearum in manu eius convolutae sunt et inpositae collo meo infirmata est virtus mea dedit me Dominus in manu de qua non potero surgere 
SAMECH abstulit omnes magnificos meos Dominus de medio mei vocavit adversum me tempus ut contereret electos meos torcular calcavit Dominus virgini filiae Iuda 
AIN idcirco ego plorans et oculus meus deducens aquam quia longe factus est a me consolator convertens animam meam facti sunt filii mei perditi quoniam invaluit inimicus 
FE expandit Sion manus suas non est qui consoletur eam mandavit Dominus adversum Iacob in circuitu eius hostes eius facta est Hierusalem quasi polluta menstruis inter eos 
SADE iustus est Dominus quia os eius ad iracundiam provocavi audite obsecro universi populi et videte dolorem meum virgines meae et iuvenes mei abierunt in captivitatem 
COPH vocavi amicos meos et ipsi deceperunt me sacerdotes mei et senes mei in urbe consumpti sunt quia quaesierunt cibum sibi ut refocilarent animam suam 
RES vide Domine quoniam tribulor venter meus conturbatus est subversum est cor meum in memet ipsa quoniam amaritudine plena sum foris interfecit gladius et domi mors similis est 
SEN audierunt quia ingemesco ego et non est qui consoletur me omnes inimici mei audierunt malum meum laetati sunt quoniam tu fecisti adduxisti diem consolationis et fient similes mei 
THAU ingrediatur omne malum eorum coram te et devindemia eos sicut vindemiasti me propter omnes iniquitates meas multi enim gemitus mei et cor meum maerens 
ALEPH quomodo obtexit caligine in furore suo Dominus filiam Sion proiecit de caelo terram inclitam Israhel et non recordatus est scabilli pedum suorum in die furoris sui 
BETH praecipitavit Dominus nec pepercit omnia speciosa Iacob destruxit in furore suo munitiones virginis Iuda deiecit in terram polluit regnum et principes eius 
GIMEL confregit in ira furoris omne cornu Israhel avertit retrorsum dexteram suam a facie inimici et succendit in Iacob quasi ignem flammae devorantis in gyro 
DELETH tetendit arcum suum quasi inimicus firmavit dexteram suam quasi hostis et occidit omne quod pulchrum erat visu in tabernaculo filiae Sion effudit quasi ignem indignationem suam 
HE factus est Dominus velut inimicus praecipitavit Israhel praecipitavit omnia moenia eius dissipavit munitiones eius et replevit in filia Iuda humiliatum et humiliatam 
VAV et dissipavit quasi hortum tentorium suum demolitus est tabernaculum suum oblivioni tradidit Dominus in Sion festivitatem et sabbatum et obprobrio in indignatione furoris sui regem et sacerdotem 
ZAI reppulit Dominus altare suum maledixit sanctificationi suae tradidit in manu inimici muros turrium eius vocem dederunt in domo Domini sicut in die sollemni 
HETH cogitavit Dominus dissipare murum filiae Sion tetendit funiculum suum et non avertit manum suam a perditione luxitque antemurale et murus pariter dissipatus est 
TETH defixae sunt in terra portae eius perdidit et contrivit vectes eius regem eius et principes eius in gentibus non est lex et prophetae eius non invenerunt visionem a Domino 
IOTH sederunt in terra conticuerunt senes filiae Sion consperserunt cinere capita sua accincti sunt ciliciis abiecerunt in terra capita sua virgines Hierusalem 
CAPH defecerunt prae lacrimis oculi mei conturbata sunt viscera mea effusum est in terra iecur meum super contritione filiae populi mei cum deficeret parvulus et lactans in plateis oppidi 
LAMED matribus suis dixerunt ubi est triticum et vinum cum deficerent quasi vulnerati in plateis civitatis cum exhalarent animas suas in sinu matrum suarum 
MEM cui conparabo te vel cui adsimilabo te filia Hierusalem cui exaequabo te et consolabor te virgo filia Sion magna enim velut mare contritio tua quis medebitur tui 
NUN prophetae tui viderunt tibi falsa et stulta nec aperiebant iniquitatem tuam ut te ad paenitentiam provocarent viderunt autem tibi adsumptiones falsas et eiectiones 
SAMECH plauserunt super te manibus omnes transeuntes per viam sibilaverunt et moverunt caput suum super filiam Hierusalem haecine est urbs dicentes perfecti decoris gaudium universae terrae 
FE aperuerunt super te os suum omnes inimici tui sibilaverunt et fremuerunt dentibus dixerunt devoravimus en ista est dies quam expectabamus invenimus vidimus 
AIN fecit Dominus quae cogitavit conplevit sermonem suum quem praeceperat a diebus antiquis destruxit et non pepercit et laetificavit super te inimicum et exaltavit cornu hostium tuorum 
SADE clamavit cor eorum ad Dominum super muros filiae Sion deduc quasi torrentem lacrimas per diem et per noctem non des requiem tibi neque taceat pupilla oculi tui 
COPH consurge lauda in nocte in principio vigiliarum effunde sicut aqua cor tuum ante conspectum Domini leva ad eum manus tuas pro anima parvulorum tuorum qui defecerunt in fame in capite omnium conpetorum 
RES vide Domine et considera quem vindemiaveris ita ergone comedent mulieres fructum suum parvulos ad mensuram palmae si occidetur in sanctuario Domini sacerdos et propheta 
SEN iacuerunt in terra foris puer et senex virgines meae et iuvenes mei ceciderunt in gladio interfecisti in die furoris tui percussisti nec misertus es 
THAU vocasti quasi ad diem sollemnem qui terrerent me de circuitu et non fuit in die furoris Domini qui effugeret et relinqueretur quos educavi et enutrivi inimicus meus consumpsit eos 
ALEPH ego vir videns paupertatem meam in virga indignationis eius 
ALEPH me minavit et adduxit in tenebris et non in lucem 
ALEPH tantum in me vertit et convertit manum suam tota die 
BETH vetustam fecit pellem meam et carnem meam contrivit ossa mea 
BETH aedificavit in gyro meo et circumdedit me felle et labore 
BETH in tenebrosis conlocavit me quasi mortuos sempiternos 
GIMEL circumaedificavit adversum me ut non egrediar adgravavit conpedem meam 
GIMEL sed et cum clamavero et rogavero exclusit orationem meam 
GIMEL conclusit vias meas lapidibus quadris semitas meas subvertit 
DELETH ursus insidians factus est mihi leo in absconditis 
DELETH semitas meas subvertit et confregit me posuit me desolatam 
DELETH tetendit arcum suum et posuit me quasi signum ad sagittam 
HE misit in renibus meis filias faretrae suae 
HE factus sum in derisu omni populo meo canticum eorum tota die 
HE replevit me amaritudinibus inebriavit me absinthio 
VAV et fregit ad numerum dentes meos cibavit me cinere 
VAV et repulsa est anima mea oblitus sum bonorum 
VAV et dixi periit finis meus et spes mea a Domino 
ZAI recordare paupertatis et transgressionis meae absinthii et fellis 
ZAI memoria memor ero et tabescet in me anima mea 
ZAI hoc recolens in corde meo ideo sperabo 
HETH misericordiae Domini quia non sumus consumpti quia non defecerunt miserationes eius 
HETH novae diluculo multa est fides tua 
HETH pars mea Dominus dixit anima mea propterea expectabo eum 
TETH bonus est Dominus sperantibus in eum animae quaerenti illum 
TETH bonum est praestolari cum silentio salutare Domini 
TETH bonum est viro cum portaverit iugum ab adulescentia sua 
IOTH sedebit solitarius et tacebit quia levavit super se 
IOTH ponet in pulvere os suum si forte sit spes 
IOTH dabit percutienti se maxillam saturabitur obprobriis 
CAPH quia non repellet in sempiternum Dominus 
CAPH quia si abiecit et miserebitur secundum multitudinem misericordiarum suarum 
CAPH non enim humiliavit ex corde suo et abiecit filios hominis 
LAMED ut contereret sub pedibus suis omnes vinctos terrae 
LAMED ut declinaret iudicium viri in conspectu vultus Altissimi 
LAMED ut perverteret hominem in iudicio suo Dominus ignoravit 
MEM quis est iste qui dixit ut fieret Domino non iubente 
MEM ex ore Altissimi non egredientur nec mala nec bona 
MEM quid murmuravit homo vivens vir pro peccatis suis 
NUN scrutemur vias nostras et quaeramus et revertamur ad Dominum 
NUN levemus corda nostra cum manibus ad Dominum in caelos 
NUN nos inique egimus et ad iracundiam provocavimus idcirco tu inexorabilis es 
SAMECH operuisti in furore et percussisti nos occidisti nec pepercisti 
SAMECH opposuisti nubem tibi ne transeat oratio 
SAMECH eradicationem et abiectionem posuisti me in medio populorum 
FE aperuerunt super nos os suum omnes inimici 
FE formido et laqueus facta est nobis vaticinatio et contritio 
FE divisiones aquarum deduxit oculus meus in contritione filiae populi mei 
AIN oculus meus adflictus est nec tacuit eo quod non esset requies 
AIN donec respiceret et videret Dominus de caelis 
AIN oculus meus depraedatus est animam meam in cunctis filiabus urbis meae 
SADE venatione ceperunt me quasi avem inimici mei gratis 
SADE lapsa est in lacu vita mea et posuerunt lapidem super me 
SADE inundaverunt aquae super caput meum dixi perii 
COPH invocavi nomen tuum Domine de lacis novissimis 
COPH vocem meam audisti ne avertas aurem tuam a singultu meo et clamoribus 
COPH adpropinquasti in die quando invocavi te dixisti ne timeas 
RES iudicasti Domine causam animae meae redemptor vitae meae 
RES vidisti Domine iniquitatem adversum me iudica iudicium meum 
RES vidisti omnem furorem universas cogitationes eorum adversum me 
SEN audisti obprobria eorum Domine omnes cogitationes eorum adversum me 
SEN labia insurgentium mihi et meditationes eorum adversum me tota die 
SEN sessionem eorum et resurrectionem eorum vide ego sum psalmus eorum 
THAU reddes eis vicem Domine iuxta opera manuum suarum 
THAU dabis eis scutum cordis laborem tuum 
THAU persequeris in furore et conteres eos sub caelis Domine 
ALEPH quomodo obscuratum est aurum mutatus est color optimus dispersi sunt lapides sanctuarii in capite omnium platearum 
BETH filii Sion incliti et amicti auro primo quomodo reputati sunt in vasa testea opus manuum figuli 
GIMEL sed et lamiae nudaverunt mammam lactaverunt catulos suos filia populi mei crudelis quasi strutio in deserto 
DELETH adhesit lingua lactantis ad palatum eius in siti parvuli petierunt panem et non erat qui frangeret eis 
HE qui vescebantur voluptuose interierunt in viis qui nutriebantur in croceis amplexati sunt stercora 
VAV et maior effecta est iniquitas filiae populi mei peccato Sodomorum quae subversa est in momento et non ceperunt in ea manus 
ZAI candidiores nazarei eius nive nitidiores lacte rubicundiores ebore antiquo sapphyro pulchriores 
HETH denigrata est super carbones facies eorum et non sunt cogniti in plateis adhesit cutis eorum ossibus aruit et facta est quasi lignum 
TETH melius fuit occisis gladio quam interfectis fame quoniam isti extabuerunt consumpti ab sterilitate terrae 
IOTH manus mulierum misericordium coxerunt filios suos facti sunt cibus earum in contritione filiae populi mei 
CAPH conplevit Dominus furorem suum effudit iram indignationis suae et succendit ignem in Sion et devoravit fundamenta eius 
LAMED non crediderunt reges terrae et universi habitatores orbis quoniam ingrederetur hostis et inimicus per portas Hierusalem 
MEM propter peccata prophetarum eius iniquitates sacerdotum eius qui effuderunt in medio eius sanguinem iustorum 
NUN erraverunt caeci in plateis polluti sunt sanguine cumque non possent tenuerunt lacinias suas 
SAMECH recedite polluti clamaverunt eis recedite abite nolite tangere iurgati quippe sunt et commoti dixerunt inter gentes non addet ultra ut habitet in eis 
FE facies Domini divisit eos non addet ut respiciat eos facies sacerdotum non erubuerunt neque senum miserti sunt 
AIN cum adhuc subsisteremus defecerunt oculi nostri ad auxilium nostrum vanum cum respiceremus adtenti ad gentem quae salvare non poterat 
SADE lubricaverunt vestigia nostra in itinere platearum nostrarum adpropinquavit finis noster conpleti sunt dies nostri quia venit finis noster 
COPH velociores fuerunt persecutores nostri aquilis caeli super montes persecuti sunt nos in deserto insidiati sunt nobis 
RES spiritus oris nostri christus dominus captus est in peccatis nostris cui diximus in umbra tua vivemus in gentibus 
SEN gaude et laetare filia Edom quae habitas in terra Hus ad te quoque perveniet calix inebriaberis atque nudaberis 
THAU conpleta est iniquitas tua filia Sion non addet ultra ut transmigret te visitavit iniquitatem tuam filia Edom discoperuit peccata tua 
recordare Domine quid acciderit nobis intuere et respice obprobrium nostrum 
hereditas nostra versa est ad alienos domus nostrae ad extraneos 
pupilli facti sumus absque patre matres nostrae quasi viduae 
aquam nostram pecunia bibimus ligna nostra pretio conparavimus 
cervicibus minabamur lassis non dabatur requies 
Aegypto dedimus manum et Assyriis ut saturaremur pane 
patres nostri peccaverunt et non sunt et nos iniquitates eorum portavimus 
servi dominati sunt nostri non fuit qui redimeret de manu eorum 
in animabus nostris adferebamus panem nobis a facie gladii in deserto 
pellis nostra quasi clibanus exusta est a facie tempestatum famis 
mulieres in Sion humiliaverunt virgines in civitatibus Iuda 
principes manu suspensi sunt facies senum non erubuerunt 
adulescentibus inpudice abusi sunt et pueri in ligno corruerunt 
senes de portis defecerunt iuvenes de choro psallentium 
defecit gaudium cordis nostri versus est in luctu chorus noster 
cecidit corona capitis nostri vae nobis quia peccavimus 
propterea maestum factum est cor nostrum ideo contenebrati sunt oculi nostri 
propter montem Sion quia disperiit vulpes ambulaverunt in eo 
tu autem Domine in aeternum permanebis solium tuum in generatione et generatione 
quare in perpetuum oblivisceris nostri derelinques nos in longitudinem dierum 
converte nos Domine ad te et convertemur innova dies nostros sicut a principio 
sed proiciens reppulisti nos iratus es contra nos vehementer 
