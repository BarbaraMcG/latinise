Legerat huius Amor titulum nomenque libelli : " bella mihi , uideo , bella parantur " ait . 
" Parce tuum uatem sceleris damnare , Cupido , tradita qui toties te duce signa tuli . 
Non ego Tydides , a quo tua saucia mater in liquidum rediit aethera Martis equis . 
Saepe tepent alii iuuenes ; ego semper amaui , et si , quid faciam nunc quoque , quaeris , amo . 
Quin etiam docui qua possis arte parari , et , quod nunc ratio est , impetus ante fuit . 
Nec te , blande puer , nec nostras prodimus artes , nec noua praeteritum Musa retexit opus . 
Si quis amat quod amare iuuat , feliciter ardens gaudeat et uento nauiget ille suo ; at si quis male fert indignae regna puellae , ne pereat , nostrae sentiat artis opem . 
Cur aliquis laqueo collum nodatus amator a trabe sublimi triste pependit onus ? 
cur aliquis rigido fodit sua pectora ferro ? 
inuidiam caedis pacis amator habes . 
Qui , nisi desierit , misero periturus amore est , desinat , et nulli funeris auctor eris . 
Et puer es , nec te quicquam nisi ludere oportet : lude ; decent annos mollia regna tuos . 
Nam poteras uti nudis ad bella sagittis , sed tua mortifero sanguine tela carent . 
Uitricus et gladiis et acuta dimicet hasta et uictor multa caede cruentus eat ; tu cole maternas , tuto quibus utimur , artes et quarum uitio nulla fit orba parens : effice , nocturna frangatur ianua rixa et tegat ornatas multa corona fores ; fac coeant furtim iuuenes timidaeque puellae uerbaque dent cauto qualibet arte uiro , et modo blanditias rigido , modo iurgia , posti dicat et exclusus flebile cantet amans . 
his lacrimis contentus eris sine crimine mortis : non tua fax auidos digna subire rogos . 
" haec ego ; mouit Amor gemmatas aureus alas et mihi " propositum perfice " dixit " opus . 
" ad mea , decepti iuuenes , praecepta uenite , quos suus ex omni parte fefellit amor . 
discite sanari per quem didicistis amare ; una manus uobis uulnus opemque feret . 
terra salutares herbas eademque nocentes nutrit , et urticae proxima saepe rosa est ; uulnus in Herculeo quae quondam fecerat hoste , uulneris auxilium Pelias hasta tulit . 
sed quaecumque uiris , uobis quoque dicta , puellae , credite : diuersis partibus arma damus . 
e quibus ad uestros si quid non pertinet usus , at tamen exemplo multa docere potest . 
Utile propositum est saeuas exstinguere flammas nec seruum uitii pectus habere sui . 
uixisset Phyllis , si me foret usa magistro , et per quod nouies , saepius isset iter . 
nec moriens Dido summa uidisset ab arce Dardanias uento uela dedisse rates , nec dolor armasset contra sua uiscera matrem , quae socii damno sanguinis ulta uirumst . 
arte mea Tereus , quamuis Philomela placeret , per facinus fieri non meruisset auis . 
da mihi Pasiphaen , iam tauri ponet amorem ; da Phaedram , Phaedrae turpis abibit amor . 
redde Parin nobis , Helenen Menelaus habebit nec manibus Danais Pergama uicta cadent . 
impia si nostros legisset Scylla libellos , haesisset capiti purpura , Nise , tuo . 
me duce damnosas , homines , compescite curas , rectaque cum sociis me duce nauis eat . 
Naso legendus erat tum cum didicistis amare ; idem nunc uobis Naso legendus erit . 
Publicus assertor dominis suppressa leuabo pectora : uindictae quisque fauete suae . 
te precor incipiens ; adsit tua laurea nobis , carminis et medicae Phoebe repertor opis ; tu pariter uati , pariter succurre medenti : utraque tutelae subdita cura tuaest . 
dum licet et modici tangunt praecordia motus , si piget , in primo limine siste pedem : opprime , dum noua sunt , subiti mala semina morbi et tuus incipiens ire resistat equus . 
nam mora dat uires : teneras mora percoquit uuas et ualidas segetes , quae fuit herba , facit . 
quae praebet latas arbor spatiantibus umbras , quo posita est primum tempore , uirga fuit ; tum poterat manibus summa tellure reuelli ; nunc stat in immensum uiribus aucta suis . 
quale sit id quod amas , celeri circumspice mente , et tua laesuro subtrahe colla iugo . 
principiis obsta : sero medicina paratur , cum mala per longas conualuere moras . 
sed propera nec te uenturas differ in horas : qui non est hodie , cras minus aptus erit . 
uerba dat omnis amor reperitque alimenta morando ; optima uindictae proxima quaeque dies . 
flumina pauca uides de magnis fontibus orta ; plurima collectis multiplicantur aquis . 
si cito sensisses quantum peccare parares , non tegeres uultus cortice , Myrrha , tuos . 
Uidi ego , quod fuerat primo sanabile , uulnus dilatum longae damna tulisse morae . 
Sed , quia delectat Ueneris decerpere fructum , dicimus assidue " cras quoque fiet idem . 
" Interea tacitae serpunt in uiscera flammae et mala radices altius arbor agit . 
si tamen auxilii perierunt tempora primi et uetus in capto pectore sedit amor , maius opus superest ; sed non , quia serior aegro aduocor , ille mihi destituendus erit . 
quam laesus fuerat , partem Poeantius heros certa debuerat praesecuisse manu ; post tamen hic multos sanatus creditur annos supremam bellis imposuisse manum . 
qui modo nascentis properabam pellere morbos , admoueo tardam nunc tibi lentus opem . 
aut noua , si possis , sedare incendia temptes aut ubi per uires procubuere suas . 
dum furor in cursu est , currenti cede furori : difficiles aditus impetus omnis habet . 
stultus , ab obliquo , qui , cum descendere possit , pugnat in aduersas ire natator aquas . 
impatiens animus nec adhuc tractabilis arte respuit atque odio uerba monentis habet . 
aggrediar melius tum cum sua uulnera tangi iam sinet et ueris uocibus aptus erit . 
quis matrem , nisi mentis inops , in funere nati flere uetet ? 
non hoc illa monenda loco est ; cum dederit lacrimas animumque impleuerit aegrum , ille dolor uerbis emoderandus erit . 
temporis ars medicina fere est : data tempore prosunt et data non apto tempore uina nocent . 
quin etiam accendas uitia irritesque uetando , temporibus si non aggrediare suis . 
Ergo ubi uisus eris nostrae medicabilis arti , fac monitis fugias otia prima meis . 
haec ut ames faciunt ; haec , ut fecere , tuentur ; haec sunt iucundi causa cibusque mali . 
otia si tollas , periere Cupidinis arcus contemptaeque iacent et sine luce faces . 
quam platanus uino gaudet , quam populus unda et quam limosa canna palustris humo , tam Uenus otia amat : qui finem quaeris amoris , ( cedit amor rebus ) res age , tutus eris . 
languor et immodici sub nullo uindice somni aleaque et multo tempora quassa mero eripiunt omnes animo sine uulnere neruos ; affluit incautis insidiosus Amor . 
desidiam puer ille sequi solet , odit agentes : da uacuae menti , quo teneatur , opus . 
sunt fora , sunt leges , sunt , quos tuearis , amici : uade per urbanae splendida castra togae . 
Uel tu sanguinei iuuenalia munera Martis suscipe : deliciae iam tibi terga dabunt . 
ecce fugax Parthus , magni noua causa triumphi , iam uidet in campis Caesaris arma suis . 
Uince Cupidineas pariter Parthasque sagittas et refer ad patrios bina tropaea deos . 
Ut semel Aetola Uenus est a cuspide laesa , mandat amatori bella gerenda suo . 
quaeritis , Aegisthus quare sit factus adulter ? 
in promptu causa est : desidiosus erat . 
pugnabant alii tardis apud Ilion armis ; transtulerat uires Graecia tota suas . 
siue operam bellis uellet dare , nulla gerebat , siue foro , uacuum litibus Argos erat . 
quod potuit , ne nil illic ageretur , amauit . 
sic uenit ille puer , sic puer ille manet . 
rura quoque oblectant animos studiumque colendi ; quaelibet huic curae cedere cura potest . 
colla iube domitos oneri supponere tauros , sauciet ut duram uomer aduncus humum ; obrue uersata Cerealia semina terra , quae tibi cum multo fenore reddat ager ; aspice curuatos pomorum pondere ramos , ut sua quod peperit uix ferat arbor onus ; aspice labentes iucundo murmure riuos ; aspice tondentes fertile gramen oues . 
ecce , petunt rupes praeruptaque saxa capellae : iam referent haedis ubera plena suis . 
pastor inaequali modulatur harundine carmen , nec desunt comites , sedula turba , canes . 
parte sonant alia siluae mugitibus altae et queritur uitulum mater abesse suum . 
quid , cum suppositos fugiunt examina fumos , ut releuent dempti uimina curua faui ? 
poma dat autumnus ; formosa est messibus aestas ; uer praebet flores ; igne leuatur hiems . 
temporibus certis maturam rusticus uuam deligit , et nudo sub pede musta fluunt ; temporibus certis desectas alligat herbas et tonsam raro pectine uerrit humum . 
ipse potes riguis plantam deponere in hortis ; ipse potes riuos ducere lenis aquae . 
uenerit insitio , fac ramum ramus adoptet stetque peregrinis arbor operta comis . 
cum semel haec animum coepit mulcere uoluptas , debilibus pinnis irritus exit Amor . 
Uel tu uenandi studium cole : saepe recessit turpiter a Phoebi uicta sorore Uenus . 
nunc leporem pronum catulo sectare sagaci , nunc tua frondosis retia tende iugis ; aut pauidos terre uaria formidine ceruos , aut cadat aduersa cuspide fossus aper . 
nocte fatigatum somnus , non cura puellae , excipit et pingui membra quiete leuat . 
lenius est studium , studium tamen , alite capta aut lino aut calamis praemia parua sequi , uel , quae piscis edax auido male deuoret ore , abdere sub paruis aera recurua cibis . 
aut his aut aliis , donec dediscis amare , ipse tibi furtim decipiendus eris . 
tu tantum , quamuis firmis retinebere uinclis , i procul , et longas carpere perge uias . 
flebis , et occurret desertae nomen amicae , stabit et in media pes tibi saepe uia . 
sed quanto minus ire uoles , magis ire memento ; perfer , et inuitos currere coge pedes . 
Nec pluuias opta , nec te peregrina morentur sabbata nec damnis Allia nota suis ; nec quot transieris , sed quot tibi , quaere , supersint milia nec , maneas ut prope , finge moras ; tempora nec numera nec crebro respice Romam , sed fuge : tutus adhuc Parthus ab hoste fuga est . 
dura aliquis praecepta uocet mea ; dura fatemur esse , sed ut ualeas multa dolenda feres . 
saepe bibi sucos quamuis inuitus amaros aeger , et oranti mensa negata mihi ; ut corpus redimas , ferrum patieris et ignes arida nec sitiens ora leuabis aqua : ut ualeas animo , quicquam tolerare negabis ? 
at pretium pars haec corpore maius habet . 
sed tamen est artis tristissima ianua nostrae , et labor est unus tempora prima pati . 
aspicis ut prensos urant iuga prima iuuencos et noua uelocem cingula laedat equum ? 
forsitan a laribus patriis exire pigebit ; sed tamen exibis ; deinde redire uoles . 
nec te lar patrius , sed amor reuocabit amicae praetendens culpae splendida uerba tuae . 
cum semel exieris , centum solacia curae et rus et comites et uia longa dabit . 
nec satis esse putes discedere ; lentus abesto , dum perdat uires sitque sine igne cinis . 
quod nisi firmata properaris mente reuerti , inferet arma tibi saeua rebellis Amor , quidquid et afueris , auidus sitiensque redibis et spatium damno cesserit omne tuo . 
Uiderit , Haemoniae si quis mala pabula terrae et magicas artes posse iuuare putat . 
ista ueneficii uetus est uia ; noster Apollo innocuam sacro carmine monstrat opem . 
me duce non tumulo prodire iubebitur umbra , non anus infami carmine rumpet humum , non seges ex aliis alios transibit in agros nec subito Phoebi pallidus orbis erit ; ut solet , aequoreas ibit Tiberinus in undas ; ut solet , in niueis Luna uehetur equis . 
nulla recantatas deponent pectora curas , nec fugiet uiuo sulphure uictus Amor . 
quid te Phasiacae iuuerunt gramina terrae , cum cuperes patria , Colchi , manere domo ? 
quid tibi profuerunt , Circe , Perseides herbae , cum sua Neritias abstulit aura rates ? 
omnia fecisti , ne callidus hospes abiret : ille dedit certae lintea plena fugae ; omnia fecisti , ne te ferus ureret ignis : longus et inuito pectore sedit Amor . 
Uertere tu poteras homines in mille figuras ; non poteras animi uertere iura tui . 
diceris his etiam , cum iam discedere uellet , Dulichium uerbis detinuisse ducem : " non ego , quod primo , memini , sperare solebam , iam precor , ut coniunx tu meus esse uelis . 
et tamen , ut coniunx essem tua , digna uidebar , quod dea , quod magni filia Solis eram . 
ne properes , oro : spatium pro munere posco ; quid minus optari per mea uota potest ? 
et freta mota uides , et debes illa timere : utilior uelis postmodo uentus erit . 
quae tibi causa fugae ? 
non hic noua Troia resurgit , non aliquis socios rursus ad arma uocat . 
hic amor et pax est , in qua male uulneror una , totaque sub regno terra futura tuo est . 
" Illa loquebatur , nauem soluebat Ulixes ; irrita cum uelis uerba tulere Noti . 
ardet et assuetas Circe decurrit ad artes ; nec tamen est illis attenuatus amor . 
ergo , quisquis opem nostra tibi poscis ab arte , deme ueneficiis carminibusque fidem . 
si te causa potens domina retinebit in urbe , accipe consilium quod sit in urbe meum . 
optimus ille sui uindex , laedentia pectus uincula qui rupit dedoluitque semel ; sicui tantum animi est , illum mirabor et ipse et dicam " monitis non eget iste meis . 
" tu mihi , qui , quod amas , aegre dediscis amare nec potes et uelles posse , docendus eris . 
saepe refer tecum sceleratae facta puellae et pone ante oculos omnia damna tuos : " illud et illud habet , nec ea contenta rapina est : sub titulum nostros misit auara lares . 
sic mihi iurauit , sic me iurata fefellit , ante suas quotiens passa iacere fores ! 
diligit ipsa alios , a me fastidit amari : institor heu noctes , quas mihi non dat , habet . 
" haec tibi per totos inacescant omnia sensus , haec refer , hinc odii semina quaere tui . 
atque utinam possis etiam facundus in illis esse : dole tantum , sponte disertus eris . 
haeserat in quadam nuper mea cura puella ; conueniens animo non erat illa meo . 
curabar propriis aeger Podalirius herbis ( et , fateor , medicus turpiter aeger eram ) : profuit assidue uitiis insistere amicae , idque mihi factum saepe salubre fuit . 
" Quam mala " dicebam " nostrae sunt crura puellae " ( nec tamen , ut uere confiteamur , erant ) ; " bracchia quam non sunt nostrae formosa puellae " ( et tamen , ut uere confiteamur , erant ) ; " quam breuis est " ( nec erat ) , " quam multum poscit amantem " haec odio uenit maxima causa meo . 
et mala sunt uicina bonis : errore sub illo pro uitio uirtus crimina saepe tulit . 
qua potes , in peius dotes deflecte puellae iudiciumque breui limite falle tuum . 
" Turgida " , si plena est , si fusca est , " nigra " uocetur ; in gracili " macies " crimen habere potest . 
et poterit dici " petulans " , quae rustica non est ; et poterit dici " rustica " , si qua proba est . 
quin etiam , quacumque caret tua femina dote , hanc moueat , blandis usque precare sonis : exige uti cantet , si qua est sine uoce puella ; fac saltet , nescit si qua mouere manum ; barbara sermone est , fac tecum multa loquatur ; non didicit chordas tangere , posce lyram ; durius incedit , fac inambulet ; omne papillae pectus habent , uitium fascia nulla tegat ; si male dentata est , narra , quod rideat , illi ; mollibus est oculis , quod fleat illa , refer . 
proderit et subito , cum se non finxerit ulli , ad dominam celeres mane tulisse gradus . 
auferimur cultu ; gemmis auroque teguntur omnia ; pars minima est ipsa puella sui . 
saepe , ubi sit , quod ames , inter tam multa , requiras : decipit hac oculos aegide diues Amor . 
improuisus ades : deprendes tutus inermem ; infelix uitiis excidet illa suis . 
non tamen huic nimium praecepto credere tutumst : fallit enim multos forma sine arte decens . 
tum quoque , compositis sua cum linit ora uenenis , ad dominae uultus , nec pudor obstet , eas : pyxidas inuenies et rerum mille colores et fluere in tepidos oesypa lapsa sinus . 
illa tuas redolent , Phineu , medicamina mensas ; non semel hinc stomacho nausea facta meo est . 
nunc tibi , quae medio Ueneris praestemus in usu , eloquar : ex omni est parte fugandus Amor . 
multa quidem ex illis pudor est mihi dicere , sed tu ingenio uerbis concipe plura meis . 
nuper enim nostros quidam carpsere libellos , quorum censura Musa proterua mea est . 
dummodo sic placeam , dum toto canter in orbe , qui uolet , impugnent unus et alter opus . 
ingenium magni liuor detractat Homeri ; quisquis es , ex illo , Zoile , nomen habes . 
et tua sacrilegae laniarunt carmina linguae , pertulit huc uictos quo duce Troia deos . 
summa petit liuor : perflant altissima uenti , summa petunt dextra fulmina missa Iouis . 
at tu , quicumque es , quem nostra licentia laedit , si sapis , ad numeros exige quidque suos . 
fortia Maeonio gaudent pede bella referri : deliciis illic quis locus esse potest ? 
grande sonant tragici : tragicos decet ira cothurnos ; usibus e mediis soccus habendus erit . 
Liber in aduersos hostes stringatur iambus , seu celer , extremum seu trahat ille pedem . 
blanda pharetratos Elegia cantet Amores et leuis arbitrio ludat amica suo . 
Callimachi numeris non est dicendus Achilles ; Cydippe non est oris , Homere , tui . 
quis ferat Andromaches peragentem Thaida partes ? 
peccet , in Andromache Thaida quisquis agat . 
Thais in arte mea est : lasciuia libera nostra est ; nil mihi cum uitta ; Thais in arte mea est . 
si mea materiae respondet Musa iocosae , uicimus , et falsi criminis acta rea est . 
rumpere , Liuor edax : magnum iam nomen habemus ; maius erit , tantum , quo pede coepit , eat . 
sed nimium properas : uiuam modo , plura dolebis , et capiunt anni carmina multa mei . 
nam iuuat et studium famae mihi creuit honore ; principio cliui noster anhelat equus . 
tantum se nobis elegi debere fatentur , quantum Uergilio nobile debet epos . 
hactenus inuidiae respondimus : attrahe lora fortius et gyro curre , poeta , tuo . 
Ergo , ubi concubitus et opus iuuenale petetur et prope promissae tempora noctis erunt , gaudia ne dominae , pleno si corpore sumes , te capiant , ineas quamlibet ante uelim ; quamlibet inuenias , in qua tua prima uoluptas desinat : a prima proxima segnis erit . 
sustentata Uenus gratissima : frigore soles , sole iuuant umbrae , grata fit unda siti . 
et pudet , et dicam : Uenerem quoque iunge figura , qua minime iungi quamque decere putas . 
Nec labor efficere est : rarae sibi uera fatentur , et nihil est , quod se dedecuisse putent . 
tunc etiam iubeo totas aperire fenestras turpiaque admisso membra notare die . 
at simul ad metas uenit finita uoluptas lassaque cum tota corpora mente iacent , dum piget , ut malles nullam tetigisse puellam tacturusque tibi non uideare diu , tunc animo signa , quodcumque in corpore mendumst , luminaque in uitiis illius usque tene . 
forsitan haec aliquis ( nam sunt quoque ) parua uocabit , sed , quae non prosunt singula , multa iuuant . 
parua necat morsu spatiosum uipera taurum ; a cane non magno saepe tenetur aper . 
tu tantum numero pugna praeceptaque in unum contrahe : de multis grandis aceruus erit . 
sed quoniam totidem mores totidemque figurae , non sunt iudiciis omnia danda meis . 
quo tua non possunt offendi pectora facto , forsitan hoc alio iudice crimen erit . 
ille quod obscenas in aperto corpore partes uiderat , in cursu qui fuit , haesit amor ; ille quod a Ueneris rebus surgente puella uidit in immundo signa pudenda toro . 
luditis , o si quos potuerunt ista mouere : afflarant tepidae pectora uestra faces . 
attrahet ille puer contentos fortius arcus , saucia maiorem turba petetis opem . 
quid , qui clam latuit reddente obscena puella et uidit quae mos ipse uidere uetat ? 
di melius , quam nos moneamus talia quemquam ; ut prosint , non sunt expedienda tamen . 
Hortor et ut pariter binas habeatis amicas ( fortior est , plures si quis habere potest ) : secta bipertito cum mens discurrit utroque , alterius uires subtrahit alter amor . 
grandia per multos tenuantur flumina riuos , laesaque diducto stipite flamma perit ; non satis una tenet ceratas ancora puppes , nec satis est liquidis unicus hamus aquis : qui sibi iam pridem solacia bina parauit , iam pridem summa uictor in arce fuit . 
at tibi , qui fueris dominae male creditus uni , nunc saltem nouus est inueniendus amor . 
Pasiphaes Minos in Prognide perdidit ignes : cessit ab Idaea coniuge uicta prior ; Amphilochi frater ne Phegida semper amaret , Callirhoe fecit parte recepta tori ; et Parin Oenone summos tenuisset ad annos , si non Oebalia paelice laesa foret ; coniugis Odrysio placuisset forma tyranno , sed melior clausae forma sororis erat . 
quid moror exemplis , quorum me turba fatigat ? 
successore nouo uincitur omnis amor . 
fortius e multis mater desiderat unum quam quem flens clamat " tu mihi solus eras . 
" et , ne forte putes noua me tibi condere iura ( atque utinam inuenti gloria nostra foret ! 
) , uidit id Atrides : quid enim non ille uideret , cuius in arbitrio Graecia tota fuit ? 
Marte suo captam Chryseida uictor amabat ; at senior stulte flebat ubique pater . 
quid lacrimas , odiose senex ? 
bene conuenit illis ; officio natam laedis inepte tuo . 
quam postquam reddi Calchas ope tutus Achillis iusserat et patria est illa recepta domo , " est " ait Atrides " illius proxima forma et , si prima sinat syllaba , nomen idem : hanc mihi , si sapiat , per se concedat Achilles ; si minus , imperium sentiet ille meum . 
quod si quis uestrum factum hoc accusat , Achiui , est aliquid ualida sceptra tenere manu . 
nam si rex ego sum , nec mecum dormiat ulla , in mea Thersites regna licebit eat . 
" dixit et hanc habuit solacia magna prioris , et posita est cura cura repulsa noua . 
ergo adsume nouas auctore Agamemnone flammas , ut tuus in biuio distineatur amor . 
quaeris ubi inuenias ? 
artes tu perlege nostras : plena puellarum iam tibi nauis erit . 
quod si quid praecepta ualent mea , si quid Apollo utile mortales perdocet ore meo , quamuis infelix media torreberis Aetna , frigidior dominae fac uideare tuae . 
et sanum simula nec , si quid forte dolebis , sentiat , et ride , cum tibi flendus eris . 
non ego te iubeo medias abrumpere curas : non sunt imperii tam fera iussa mei . 
quod non es , simula positosque imitare furores : sic facies uere , quod meditatus eris . 
saepe ego , ne biberem , uolui dormire uideri : dum uideor , somno lumina uicta dedi . 
deceptum risi , qui se simulabat amare , in laqueos auceps decideratque suos . 
intrat amor mentes usu , dediscitur usu : qui poterit sanum fingere , sanus erit . 
dixerit ut uenias : pacta tibi nocte uenito ; ueneris , et fuerit ianua clausa : feres ; nec dic blanditias nec fac conuicia posti nec latus in duro limine pone tuum ; postera lux aderit : careant tua uerba querelis et nulla in uultu signa dolentis habe . 
iam ponet fastus , cum te languere uidebit ( hoc etiam nostra munus ab arte feres ) . 
te quoque falle tamen , nec sit tibi finis amandi propositus : frenis saepe repugnat equus . 
utilitas lateat ; quod non profitebere , fiet : quae nimis apparent retia , uitat auis . 
nec sibi tam placeat nec te contemnere possit : sume animos , animis cedat ut illa tuis . 
ianua forte patet : quamuis reuocabere , transi ; est data nox : dubita nocte uenire data . 
posse pati facile est , ubi , si patientia desit , protinus ex facili gaudia ferre licet . 
et quisquam praecepta potest mea dura uocare ? 
en , etiam partes conciliantis ago . 
nam quoniam uariant animi , uariabimus artes ; mille mali species , mille salutis erunt . 
corpora uix ferro quaedam sanantur acuto ; auxilium multis sucus et herba fuit . 
mollior es neque abire potes uinctusque teneris et tua saeuus Amor sub pede colla premit : desine luctari ; referant tua carbasa uenti , quaque uocant fluctus , hac tibi remus eat . 
explenda est sitis ista tibi , qua perditus ardes : cedimus ; e medio iam licet amne bibas . 
sed bibe plus etiam quam quod praecordia poscunt ; gutture fac pleno sumpta redundet aqua . 
i , fruere usque tua nullo prohibente puella ; illa tibi noctes auferat , illa dies . 
taedia quaere mali : faciunt et taedia finem ; iam quoque , cum credes posse carere , mane , dum bene te cumules et copia tollat amorem et fastidita non iuuet esse domo . 
fit quoque longus amor quem diffidentia nutrit : hunc tu si quaeres ponere , pone metum . 
qui timet ut sua sit , ne quis sibi detrahat illam , ille Machaonia uix ope sanus erit : plus amat e natis mater plerumque duobus , pro cuius reditu , quod gerit arma , timet . 
est prope Collinam templum uenerabile portam , imposuit templo nomina celsus Eryx . 
Est illic Lethaeus Amor , qui pectora sanat inque suas gelidam lampadas addit aquam ; illic et iuuenes uotis obliuia poscunt et si qua est duro capta puella uiro . 
is mihi sic dixit ( dubito uerusne Cupido an somnus fuerit ; sed , puto , somnus erat ) : " O qui sollicitos modo das , modo demis amores , adice praeceptis hoc quoque , Naso , tuis . 
ad mala quisque animum referat sua , ponet amorem : omnibus illa deus plusue minusue dedit . 
qui Puteal Ianumque timet celeresque Kalendas , torqueat hunc aeris mutua summa sui ; cui durus pater est , ut uoto cetera cedant , huic pater ante oculos durus habendus erit ; hic male dotata pauper cum coniuge uiuit : uxorem fato credat obesse suo ; est tibi rure bono generosae fertilis uuae uinea : ne nascens usta sit uua , time ; ille habet in reditu nauem : mare semper iniquum cogitet et damno litora foeda suo ; filius hunc miles , te filia nubilis angat ; et quis non causas mille doloris habet ? 
ut posses odisse tuam , Pari , funera fratrum debueras oculis substituisse tuis . 
" Plura loquebatur ; placidum puerilis imago destituit somnum , si modo somnus erat . 
quid faciam ? 
media nauem Palinurus in unda deserit : ignotas cogor inire uias . 
quisquis amas , loca sola nocent : loca sola caueto ; quo fugis ? 
in populo tutior esse potes . 
non tibi secretis ( augent secreta furores ) est opus ; auxilio turba futura tibi est . 
tristis eris , si solus eris , dominaeque relictae ante oculos facies stabit , ut ipsa , tuos . 
tristior idcirco nox est quam tempora Phoebi : quae releuet luctus , turba sodalis abest . 
nec fuge colloquium nec sit tibi ianua clausa nec tenebris uultus flebilis abde tuos ; semper habe Pyladen aliquem , qui curet Oresten : hic quoque amicitiae non leuis usus erit . 
quid nisi secretae laeserunt Phyllida siluae ? 
certa necis causa est : incomitata fuit . 
ibat , ut Edono referens trieterica Baccho ire solet fusis barbara turba comis , et modo , qua poterat , longum spectabat in aequor , nunc in harenosa lassa iacebat humo ; " perfide Demophoon " surdas clamabat ad undas , ruptaque singultu uerba loquentis erant . 
limes erat tenuis , longa subnubilus umbra , qua tulit illa suos ad mare saepe pedes . 
nona terebatur miserae uia ; " uiderit " inquit et spectat zonam pallida facta suam , aspicit et ramos : dubitat refugitque quod audet , et timet et digitos ad sua colla refert . 
Sithoni , tum certe uellem non sola fuisses : non flesset positis Phyllida silua comis . 
Phyllidis exemplo nimium secreta timete , laese uir a domina , laesa puella uiro . 
praestiterat iuuenis , quidquid mea Musa iubebat , inque suae portu paene salutis erat . 
reccidit , ut cupidos inter deuenit amantes et , quae condiderat , tela resumpsit Amor . 
si quis amas nec uis , facito contagia uites : haec etiam pecori saepe nocere solent . 
dum spectant laesos oculi , laeduntur et ipsi , multaque corporibus transitione nocent . 
in loca nonnumquam siccis arentia glaebis de prope currenti flumine manat aqua : manat amor tectus , si non ab amante recedas , turbaque in hoc omnes ingeniosa sumus . 
alter item iam sanus erat ; uicinia laesit : occursum dominae non tulit ille suae . 
uulnus in antiquum rediit male firma cicatrix , successumque artes non habuere meae . 
proximus a tectis ignis defenditur aegre : utile finitimis abstinuisse locis . 
nec , quae ferre solet spatiantem porticus illam , te ferat , officium neue colatur idem . 
quid iuuat admonitu tepidam recalescere mentem ? 
alter , si possis , orbis habendus erit . 
non facile esuriens posita retinebere mensa et multam saliens incitat unda sitim ; non facile est taurum uisa retinere iuuenca ; fortis equus uisae semper adhinnit equae . 
haec ubi praestiteris , ut tandem litora tangas , non ipsam satis est deseruisse tibi : et soror et mater ualeant et conscia nutrix et quisquis dominae pars erit ulla tuae ; nec ueniat seruus nec flens ancillula fictum suppliciter dominae nomine dicat " aue " . 
nec si scire uoles , quid agat , tamen , illa , rogabis ; perfer : erit lucro lingua retenta tuo . 
tu quoque , qui causam finiti reddis amoris deque tua domina multa querenda refers , parce queri : melius sic ulciscere tacendo , ut desideriis effluat illa tuis . 
et malim taceas quam te desisse loquaris : qui nimium multis " non amo " dicit , amat . 
sed meliore fide paulatim exstinguitur ignis quam subito : lente desine , tutus eris . 
flumine perpetuo torrens solet altior ire , sed tamen haec breuis est , illa perennis aqua . 
fallat et in tenues euanidus exeat auras perque gradus molles emoriatur amor . 
sed modo dilectam scelus est odisse puellam ; exitus ingeniis conuenit iste feris . 
non curare sat est : odio qui finit amorem , aut amat aut aegre desinet esse miser . 
turpe uir et mulier , iuncti modo , protinus hostes ; non illas lites Appias ipsa probat . 
saepe reas faciunt et amant : ubi nulla simultas incidit , admonitu liber aberrat Amor . 
forte aderam iuueni ; dominam lectica tenebat ; horrebant saeuis omnia uerba minis . 
iamque uadaturus " lectica prodeat " inquit ; prodierat ; uisa coniuge mutus erat ; et manus et manibus duplices cecidere tabellae ; uenit in amplexus atque ita " uincis " ait . 
tutius est aptumque magis discedere pace nec petere a thalamis litigiosa fora . 
munera quae dederas , habeat sine lite iubeto : esse solent magno damna minora bono . 
quod si uos aliquis casus conducet in unum , mente memor tota , quae damus , arma tene . 
nunc opus est armis ; hic o fortissime pugna : uincenda est telo Penthesilea tuo . 
nunc tibi riualis , nunc durum limen , amanti , nunc subeant mediis irrita uerba deis . 
nec compone comas , quia sis uenturus ad illam , nec toga sit laxo conspicienda sinu : nulla sit ut placeas alienae cura puellae ; iam facito e multis una sit illa tibi . 
sed quid praecipue nostris conatibus obstet , eloquar , exemplo quemque docente suo : desinimus tarde , quia nos speramus amari ; dum sibi quisque placet , credula turba sumus . 
at tu nec uoces ( quid enim fallacius illis ? 
) crede nec aeternos pondus habere deos . 
neue puellarum lacrimis moueare , caueto : ut flerent , oculos erudiere suos . 
Artibus innumeris mens oppugnatur amantum , ut lapis aequoreis undique pulsus aquis . 
nec causas aperi quare diuortia malis nec dic quid doleas , clam tamen usque dole ; nec peccata refer , ne diluat : ipse fauebis , ut melior causa causa sit illa tua . 
qui silet , est firmus ; qui dicit multa puellae probra , satisfieri postulat ille sibi . 
non ego Dulichio furari more sagittas nec raptas ausim tinguere in amne faces , nec nos purpureas pueri resecabimus alas , nec sacer arte mea laxior arcus erit . 
consilium est , quodcumque cano : parete canenti , utque facis , coeptis , Phoebe saluber , ades . 
Phoebus adest : sonuere lyrae , sonuere pharetrae ; signa deum nosco per sua : Phoebus adest . 
confer Amyclaeis medicatum uellus aenis murice cum Tyrio : turpius illud erit . 
uos quoque formosis uestras conferte puellas : incipiet dominae quemque pudere suae . 
utraque formosae Paridi potuere uideri , sed sibi collatam uicit utramque Uenus . 
nec solam faciem , mores quoque confer et artem ; tantum iudicio ne tuus obsit amor . 
exiguum est , quod deinde canam , sed profuit illud exiguum multis , in quibus ipse fui . 
scripta caue relegas blandae seruata puellae : constantis animos scripta relecta mouent . 
omnia pone feros ( pones inuitus ) in ignes et dic " ardoris sit rogus iste mei . 
" Thestias absentem succendit stipite natum : tu timide flammae perfida uerba dabis ? 
si potes , et ceras remoue : quid imagine muta carperis ? 
hoc periit Laodamia modo . 
et loca saepe nocent ; fugito loca conscia uestri concubitus : causas illa doloris habent . 
" Hic fuit , hic cubuit , thalamo dormiuimus illo ; hic mihi lasciua gaudia nocte dedit . 
" admonitu refricatur amor uulnusque nouatum scinditur : infirmis culpa pusilla nocet . 
ut , paene exstinctum cinerem si sulphure tangas , uiuet et e minimo maximus ignis erit , sic , nisi uitaris quidquid renouabit amorem , flamma redardescet , quae modo nulla fuit . 
Argolides cuperent fugisse Capherea puppes teque , senex luctus ignibus ulte tuos ; praeterita cautus Niseide nauita gaudet : tu loca , quae nimium grata fuere , caue . 
haec tibi sint Syrtes , haec Acroceraunia uita ; hic uomit epotas dira Charybdis aquas . 
sunt quae non possunt aliquo cogente iuberi , saepe tamen casu facta leuare solent . 
perdat opes Phaedra , parces , Neptune , nepoti , nec faciet pauidos taurus auitus equos . 
Cnosida fecisses inopem , sapienter amasset : diuitiis alitur luxuriosus amor . 
cur nemo est , Hecalen , nulla est , quae ceperit Iron ? 
nempe quod alter egens , altera pauper erat . 
non habet unde suum paupertas pascat amorem ; non tamen hoc tanti est , pauper ut esse uelis . 
at tanti tibi sit non indulgere theatris , dum bene de uacuo pectore cedat amor . 
eneruant animos citharae lotosque lyraeque et uox et numeris bracchia mota suis . 
illic assidue ficti saltantur amantes ; quid caueas actor , qua iuuat arte , nocet . 
eloquar inuitus : teneros ne tange poetas ; summoueo dotes ipsius ipse meas . 
Callimachum fugito , non est inimicus amori ; et cum Callimacho tu quoque , Coe , noces . 
me certe Sappho meliorem fecit amicae , nec rigidos mores Teia Musa dedit . 
carmina quis potuit tuto legisse Tibulli uel tua , cuius opus Cynthia sola fuit ? 
quis poterit lecto durus discedere Gallo ? 
et mea nescio quid carmina tale sonant . 
quod nisi dux operis uatem frustratur Apollo , aemulus est nostri maxima causa mali . 
at tu riualem noli tibi fingere quemquam inque suo solam crede iacere toro . 
acrius Hermionen ideo dilexit Orestes , esse quod alterius coeperat illa uiri . 
quid , Menelae , doles ? 
ibas sine coniuge Creten et poteras nupta lentus abesse tua . 
ut Paris hanc rapuit , nunc demum uxore carere non potes : alterius creuit amore tuus . 
hoc et in abducta Briseide flebat Achilles , illam Plisthenio gaudia ferre uiro . 
nec frustra flebat , mihi credite : fecit Atrides , quod si non faceret , turpiter esset iners . 
certe ego fecissem , nec sum sapientior illo : inuidiae fructus maximus ille fuit . 
nam sibi quod numquam tactam Briseida iurat per sceptrum , sceptrum non putat esse deos . 
di faciant , possis dominae transire relictae limina , proposito sufficiantque pedes . 
et poteris , modo uelle tene ; nunc fortiter ire , nunc opus est celeri subdere calcar equo . 
illo Lotophagos , illo Sirenas in antro esse puta ; remis adice uela tuis . 
hunc quoque , quo quondam nimium riuale dolebas , uellem desineres hostis habere loco . 
at certe , quamuis odio remanente , saluta ; oscula cum poteris iam dare , sanus eris . 
Ecce , cibos etiam , medicinae fungar ut omni munere , quos fugias quosque sequare , dabo . 
Daunius , an Libycis bulbus tibi missus ab oris , an ueniat Megaris , noxius omnis erit ; nec minus erucas aptum uitare salaces et quicquid Ueneri corpora nostra parat . 
utilius sumas acuentis lumina rutas et quidquid Ueneri corpora nostra negat . 
quid tibi praecipiam de Bacchi munere , quaeris ? 
spe breuius monitis expediere meis . 
uina parant animum Ueneri , nisi plurima sumas ut stupeant multo corda sepulta mero . 
nutritur uento , uento restinguitur ignis ; lenis alit flammas , grandior aura necat . 
aut nulla ebrietas , aut tanta sit , ut tibi curas eripiat : si qua est inter utrumque , nocet . 
Hoc opus exegi : fessae date serta carinae ; contigimus portus , quo mihi cursus erat . 
postmodo reddetis sacro pia uota poetae , carmine sanati femina uirque meo . 
