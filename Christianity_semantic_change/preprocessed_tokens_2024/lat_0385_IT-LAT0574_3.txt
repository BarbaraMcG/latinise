GRATIARUM ACTIO DICTA DOMINO GRATIANO AUGUSTO Ago tibi gratias , imperator Auguste ; si possem , etiam referrem . 
Sed nec tua fortuna desiderat remunerandi vicem nec nostra suggerit restituendi facultatem . 
Privatorum ista copia est inter se esse munificos : tua beneficia ut maiestate praecellunt , ita mutuum non reposcunt . 
Quod solum igitur nostrae opis est , gratias ago : verum ita , ut apud deum fieri amat , sentiendo copiosius quam loquendo ; atque non in sacrario modo imperialis oraculi , qui locus horrore tranquillo et pavore venerabili raro eundem animum praestat et vultum , sed usquequaque gratias ago , tum tacens , tum loquens , tum in coetu hominum , tum ipse mecum , et cum voce patui , et cum meditatione secessi , omni loco actu habitu et tempore . 
Nec mirum , si ego terminum non statuo tam grata profitendi , cum tu finem facere nescias honorandi . 
Quis enim locus est aut dies , qui non me huius aut similis gratulationis admoneat ? 
Admoneat autem ? 
O inertiam significationis ignavae ! 
Quis , inquam , locus est , qui non beneficiis tuis agitet , inflammet ? 
Nullus , inquam , imperator Auguste , quin admirandam speciem tuae venerationis incutiat : non palatium , quod tu , cum terribile acceperis , amabile praestitisti ; non forum et basilicae olim negotiis plena , nunc votis pro tua salute susceptis ( nam de sua cui non te imperante securitas ? 
) , non curia , honorificis modo laeta decretis , olim sollicitis maesta querimoniis ; non publicum , in quo occursus gaudentium plurimorum neminem patitur solum gratulari ; non domus commune secretum . 
Lectus ipse ad quietem datus beneficiorum tuorum reputatione tranquillior ; somnus , abolitor omnium , imagines tuas offert . 
Ista autem sedes honoris , sella curulis , gloriosa pompis imperialis officii , in cuius me fastigio ex qua mediocritate posuisti , quotiens a me cogitatur , vincor magnitudine et redigor ad silentium , non ingratus beneficiis , sed oppressus . 
nec iam miramur licentiam poetarum , qui omnia deo plena dixerunt . 
Spem superas , cupienda praevenis , vota praecurris , quaeque animi nostri celeritas divini instar affectat , beneficiis praeeuntibus anteceditur : praestare tibi est quam nobis optare velocius . 
Ago igitur gratias , optime imperator , ac si quis hunc sermonem meum isdem verbis tam saepe repetitum inopiae loquentis assignat , experiatur hoc idem prosequi , sed nihil poterit proferre facundius . 
Aguntur enim gratiae non propter maiestatis ambitum neque sine argumentis imperatori fortissimo : testis est uno pacatus in anno et Danuvii limes et Rheni ; liberalissimo : ostentat hoc dives exercitus ; indulgentissimo : docet securitas erroris humani ; consultissimo : probat hoc tali principe Oriens ordinatus ; piissimo : huius vero laudis locupletissimum testimonium est pater divinis honoribus consecratus , instar filii ad imperium frater adscitus , a contumelia belli patruus vindicatus , ad praefecturae collegium filius cum patre coniunctus , ad consulatum praeceptor evectus . 
conecterem omnia merita virtutis et cognomina felicitatis : sed alia est ista materia et suo parata secreto , cum placuerit signanter et breviter omnia , quae novimus , indicare neque persequi , ut qui terrarum orbem unius tabulae ambitu circumscribunt aliquanto detrimento magnitudinis , nullo dispendio veritatis . 
Nunc autem , quod diei huius proprium , de consulatu gratias agam . 
Sed procurrunt et aliae dignitates atque in vocem gratulationis erumpunt ac se prius debere profitentur . 
Tot gradus nomine comitis propter tua incrementa congesti : ex tuo merito te ac patre principibus quaestura communis et tui tantum praefectura beneficii , quae et ipsa non vult voce simplici gratulari , liberalius divisa quam iuncta , cum teneamus duo integrum , neuter desiderat separatum . 
Sed illa , ut paulo ante promisi , habebunt sui muneris peculiare secretum . 
Consulatus hic meus orat atque obsecrat , ut obnoxiam tibi uni sinas fieri eius dignitatem , quem omnibus praetulisti . 
Quot quidem et ipse sibi invenit gradus ! 
Cum clarissimo viro collega meo honore coniunctus , nuncupatione praelatus , consul ego , imperator Auguste , munere tuo non passus saepta neque campum , non suffragia , non puncta , non loculos , qui non prensaverim manus nec salutantium confusus occursu aut sua amicis nomina non reddiderim aut aliena imposuerim : qui tribus non circumivi , centurias non adulavi , vocatis classibus non intremui , nihil cum sequestre deposui , cum diribitore nil pepigi . 
Romanus populus , Martius campus , equester ordo , rostra , ovilia , senatus , curia , unus mihi omnia Gratianus . 
Iure meo , Auguste maxime , adfirmare possum , incolumi omnium gratia , qui ad hunc honorem diversa umquam virtute venerunt venturique sunt ( suus enim cuique animus , suum meritum sibique mens conscia est ) , iure , inquam , meo adfirmare possum me mihi videri a ceteris esse secretum . 
- - Sunt quos votorum excruciat inanitas : non optavi . 
Quos exercet ambitus : non petivi . 
Qui assiduitate exprimunt : non coegi . 
Qui offeruntur occasione : non affui , Quos iuvat opulentia : obstat temporum disciplina ; non emi , nec possum continentiam iactare : non habui . 
Unum praestare temptavi , et hoc ipsum quasi meum vindicare non possum : in tua enim positum est opinione , si merui . 
- - Fecisti autem et facies alios quoque consules , piissime Gratiane , sed non et causa pari , viros gloriae militaris ( habent enim tecum ut semper laboris ita dignitatis plerumque consortium , virtutis quam honoris antiquiore collegio ) , viros nobilitatis antiquae ( dantur enim multa nominibus et est Roma pro merito ) , viros fide inclitos et officiis probatos , quorum me etiamsi non secerno numero , tamen , quod ad honoris viam pertinet , ratione dispertio . 
- - Quartum hunc gradum novi beneficii tu , Auguste , constituis : deferre tibi ipsi , quo alter ornetur , bona animi tui ad alienam referre praestantiam eruditionemque naturae , quam deo et patri et tibi debes , ad alterius efficaciam gratius retorquere quam verius . 
Tua haec verba sunt a te mihi scripta : ; solvere te quod debeas et adhuc debere quod solveris ; . 
O mentis aureae dictum bratteatum ! 
- - O de pectore candidissimo lactei sermonis alimoniam ! 
Quisquamne tam parcus est in ostentatione beneficii ? 
Quisquam pondus gratiae suae vim meriti profitetur alieni ? 
Quisquam denique quod indulget , quasi ab obnoxio deferatur , pretium mavult vocare quam donum ? 
- - Certent huic sententiae veteres illi et Homerici oratores , subtilis deducta oratione Menelaus et instar profundae grandinis ductor Ithacensius et melleo delibutus eloquio iam tertiae Nestor aetatis . 
Sed neque ille concinnius eloquetur , qui se Laconica brevitate collegit , nec ille contortius , qui cum sensibus verba glomeravit , nec iste dulcius , cuius lenis oratio mulcendo potius quam extorquendo persuasit . 
- - Solvere te dicis quod debeas et debiturum esse , cum solveris . 
Auguste iuvenis , caeli tibi et humani ; generis ; rector hoc tribuat , ut praelatus antiquis , quos etiam elegantia sententiae istius antecessisti , vincas propria singulorum : in Menelao regiam dignationem , in Ulixe prudentiam , in Nestore senectutem . 
- - Subiciet aliquis : ; ista equidem adeptus es , sed effare , quo merito ? 
; Quid me oneras , sciscitator ? 
Rationem felicitatis nemo reddit . 
Deus et qui deo proximus tacito munera dispertit arbitrio et beneficiorum suorum indignatus per homines stare iudicium , mavult de subditis dedisse miraculum . 
- - ; Quo ; , inquis , ; merito ? 
; Ego nullum scio , nisi quod tu , piissime imperator , debere te dicis et hoc ; debere ; latissime pertinet , sive hoc eruditionis tuae faenus existimas , sive sine faenore gloriam liberalitatis affectas , sive te pondere conceptae sponsionis exoneras , seu fidei commissum patris exsolvis , seu magnanimitate caelesti , ostentatione suppressa , dei munus imitaris . 
- - Debere te dicis . 
Cui ? 
Quando ? 
Quo nomine ? 
Lege syngrapham , nomina creditorem , accepti et expensi tabulae conferantur . 
Videbis alio summae istius transire rationem : tibi coepit deus debere pro nobis . 
- - Quid autem mihi debes , gratissime imperator ? 
Patitur enim humanitas tua , ut praeter regias virtutes privata appellatione lauderis . 
Quid tu mihi debes ? 
Et contra quid non ego tibi debeo ? 
Anne quod docui ? 
Hoc ego possum verius retorquere , dignum me habitum , qui docerem , tot facundia doctrinaque praestantes inclinata in me dignatione praeteritos , ut esset quem tu matura iam aetate succinctum per omnes honorum gradus festinata bonitate proveheres , timere ut videreris , ne in me vita deficeret , dum tibi adhuc aliquid , quod deberes praestare , superesset . 
- - Negat Cicero consularis ultra se habere quod cupiat . 
Ego autem iam consul et senex adhuc aviditatem meam fatebor : te videre saepius in hoc magistratu , Gratiane , desidero , ut et sex Val . 
Plures tibi potest aetas tua et fortuna praestare , verum ego in numero parcior , quia tu in munere liberalior : ipsum enim te saepius hoc honore defraudas , ut et aliis largiaris . 
Scis enim , imperator doctissime ( rursum enim utar laude privata ) , scis , inquam , septem ac decem Domitiani consulatus , quos ille invidia alios provehendi continuando conseruit , ita in eius aviditate derisos , ut haec eum pagina fastorum suorum , immo fastidiorum , fecerit insolentem nec potuerit praestare felicem . 
Quod si principi honoris istius temperata et quae vocatur aurea debet esse mediocritas , quid privati status hominibus , quid aequanimis , quid iam senibus erga se oportet esse moderaminis ? 
Ego quidem , quod ad honores meos pertinet , et vota saturavi . 
Tu tamen , imperator optime , tu piissime , tu quem non fatigat liberalitas , nisi quando cessavit , tu , inquam , indulgentissime Gratiane , ut ad benefaciendum subito es necopinus ingenio , adhuc aliquid , quod hoc nomine mihi praestetur , invenies . 
Invenies ? 
Sic intellexere omnes , sic nobis ordinem ipse fecisti , sic amicus deo es , ut a te iam impetratum sit , quod optatur , a quo et quod nondum optamus adipiscimur . 
Et rursum aliquis adiciet aut sermone libere aut cogitatione liberius . 
; Nonne olim et apud veteres multi eiusdem modi doctores fuerunt ? 
An tu solus praeceptor Augusti ? 
; Immo ego cum multis coniunctus officio , sed cum paucissimis secretus exemplo . 
Nolo Constantini temporum taxare collegas : Caesares docebantur . 
Superiora contingam . 
Dives Seneca , nec tamen consul , arguetur rectius quam praedicabitur non erudisse indolem Neronis , sed armasse saevitiam . 
Quintilianus consularia per Clementem ornamenta sortitus honestamenta nominis potius videtur quam insignia potestatis habuisse . 
Quo modo Titianus magister , sed gloriosus ille , municipalem scholam apud Visontionem Lugdunumque variando non aetate equidem , sed vilitate consenuit ! 
Unica mihi et amplectenda est Frontonis imitatio , quem tamen Augusti magistrum sic consulatus ornavit , ut praefectura non cingeret . 
Sed consulatus ille cuius modi ? 
Ordinario suffectus , bimenstri spatio interpositus , in sexta anni parte consumptus , quaerendum ut reliquerit tantus orator , quibus consulibus gesserit consulatum . 
Ecce aliud quod aliquis opponat : in tanti ergo te oratoris fastigium gloriosus attollis ? 
Cui talia requirenti respondebo breviter : non ego me contendo Frontoni , sed Antonino praefero Gratianum . 
Celebrant equidem sollemnes istos dies omnes ubique urbes , quae sub legibus agunt , et Roma de more et Constantinopolis de imitatione ; et ; Antiochia pro luxu et Carthago discincta et donum fluminis Alexandria , sed Treveri principis beneficio et mox cum ipso auctore beneficii . 
Loca inter se distant , vota consentiunt . 
Unus in ore omnium Gratianus , potestate imperator , virtute victor , Avo gustus sanctitate , pontifex religione , indulgentia pater , aetate filius , pietate utrumque . 
Non possum fidei causa ostendere imagines maiorum meorum , ut ait apud Sallustium Marius , nec deductum ab heroibus genus ad deorum stemma replicare , nec ignotas opes et patrimonia sparsa sub regrus , sed ea , quae nota sunt , dicere potius quam praedicare , patriam non obscuram , familiam non paenitendam , domum innocentem , innocentiam non coactam , angustas opes , verum tamen libris et litteris dilatatas , frugalitatem sine sordibus , ingenium liberale , animum non inliberalem , victum vestitum supellectilem munda , non splendida , veteribus ut illis consulibus ( excepta quae tum erant bellicarum conlatione virtutum ) si quis me conferre dignetur , seponat opulentiam , non derogaturus industriam . 
Verum quoniam gratiis agendis iamdudum succumbo materiae , tu orationi meae , Gratiane , succede . 
Tu , Gratiane , qui hoc nomen sic per fortunam adeptus es , ut nemo verius ambitione quaesierit . 
Neque enim iustius Metellus cognomento Pius patre revocato , qui esset impius exulante , aut verius Sulla Felix , qui felicior ante quam vocaretur , quam tu Gratianus , cui et hoc nomen est et illa Metelli Sullaeque cognomina . 
Tu , inquam , Gratiane , qui hoc non singulis factis , sed perpetua grate agendi benignitate meruisti , cui , nisi ab avo deductum esset , ab omnibus adderetur , tu ipse tibi , inquam , pro me gratiam refer , tu tuaeque virtutes : bonitas , qua in omnes prolixus es , perpetuus in me ; pietas , qua orbem tuum temperas , quam in ulciscendo patruo probas , tuendo in fratre cumulas , ornando in praeceptore multiplicas . 
Agat gratias clementia , quam humano generi inpertis ; liberalitas , qua ditas omnes ; fortitudo , qua vincis , et mens ista aurea , quam de communi deo plus quam unus hausisti . 
Agant et pro me gratias voces omnium Galliarum , quarum praefecto hanc honorificentiam detulisti . 
Ultra progredior , et , hoc quia debere te dicis , agat , quae optime agere potest , vox ista , quam docui . 
Iamdudum autem quam grati animi , tam sermonis exigui , ut supra dictum est , succumbo materiae neque adhuc illa perstrinxi , quae ne in Iantissimusquidem , nisi idem impiissimus , eminentia per famam et omnium gaudiis testata supprimeret . 
Quae supra vires dicendi meas posita cunctor attingere , aut ingrati crimine arguendus aut temerarii professione culpandus , tamen , alterum cum subeundum sit , audaciam quam malevolentiam malo reprehendi . 
Tu , Auguste venerabilis , districtus maximo bello , adsultantibus tot milibus barbarorum , quot Danuvii ora praetexitur , comitia consulatus mei armatus exerces . 
Tributa ista , quod in urbe Sirmio geruntur , an , ut quod in procinctu , centuriata dicentur ? 
An ut quondam pontificalia vocabuntur sine arbitrio multitudinis sacerdotum tractata collegio ? 
Sic potius , sic vocentur , quae tu , pontifex maximus deo participatus habuisti . 
Non est ingenii mei , piissime imperator , talia comminisci . 
Verba sunt litterarum tuarum , quibus apud me auctoritatem summi numinis et tuae voluntatis amplificas . 
Sic enim loqueris : ; cum de consulibus in annum creandis solus mecum volutarem , ut me nosti , atque ut facere debui , ut velle te scivi , consilium meum ad deum rettuli . 
Eius auctoritati obsecutus te consulem designavi et declaravi et priorem nuncupavi ; . 
Cuius orationis ordo lucidior ? 
Quae doctrina tam diligens propriis comitiorum verbis loqui nec vocabulis moris antiqui nomina peregrina miscere ? 
Valete modo classes populi et urbanarum tribuum praerogativae et centuriae iure vocatae . 
Quae comitia pleniora umquam fuerunt quam quibus praestitit deus consilium , imperator obsequium ? 
Et nunc ego , piissime imperator , ne fastigium auditorii sacri dictorum tuorum timidus interpres offendam , divinitatis tuae prope cum piaculo verba transcurro . 
; Cum de consulibus ; , inquis , ; in annum creandis ; : erudita vox et cura sollemnis ! 
; ; solus ; mecum volutarem ; : o profundi altitudo secreti ! 
Habes ergo consiliatorem et non metuis proditorem . 
; Ut me nosti ; : quid familiarius ? 
; Ut facere debui ; : quid constantius ? 
quid dici blandius potest ? 
; consilium meum ad deum rettuli ; : et quemadmodum solus , cui praesto est tam grande consilium ? 
An plenius cum senatu , cum equestri ordine , cum plebe Romana , cum exercitu tuo et provinciis omnibus deliberasses ? 
non ut , credo , novum sumeres , sed ut sanctius fieret , quod volebas . 
; Eius auctoritati obsecutus ; : scilicet , ut in consecrando patre , in ulciscendo patruo , in cooptando fratre fecisti . 
; Te consulem designavi et declaravi et priorem nuncupavi ; : quis haec verba te docuit ? 
Ego tam propria et tam Latina nescivi . 
; Designavi et declaravi et nuncupavi ; : non fit hoc temere , habet moras suas dispertitis gradibus tam matura cunctatio . 
Has ego litteras tuas si in omnibus pilis atque porticibus , unde de plano legi possint , instar edicti pendere mandavero , nonne tot statuis honorabor , quot fuerint paginae libellorum ? 
Sed ad blandiora festino . 
Ab hac enim litterarum ad me datarum parte digressus , eo quoque descendisti , ut quaereres , qualis ad me trabea mitteretur . 
Omne largitionum tuarum ministerium sollicitudine fatigasti . 
Non ergo supra consulatum mihi est adhibita per te cura tam diligens , pro me cura tam felix ? 
tu mea causa per Gallias civilium decorum indumenta dispensas , loricatus de toga mea tractas , in procinctu et cum maxime dimicaturus palmatae vestis meae ornamenta disponis : feliciter et bono omine . 
Namque iste habitus ut in pace consulis est , sic in victoria triumphantis . 
Parum est , si qualis ad me trabea mittatur interroges : te coram promi iubes . 
Nec satis habes , ut largitionum ministri ex more fungantur : eligis ipse de multis et , cum elegeris , munera tua verborum honore prosequeris . 
; Palmatam ; , inquis , ; tibi misi , in qua divus Constantius parens noster intextus est ; . 
Me beatum , cuius insignibus talis cura praestatur ! 
Haec plane , haec est picta ut dicitur vestis non magis auro suo quam tuis verbis . 
Sed multo plura sunt in eius ornatu , quae per te instructus intellego . 
Geminum quippe in uno habitu radiat nomen Augusti . 
Constantius in argumento vestis intexitur , Gratianus in muneris honore sentitur . 
Accessit tam inpenso beneficio tuo pondus quorundam sciscitatione cumulatum . 
Interrogatus , quem priorem decerneres consulem , nec dubitandum esse dixisti tu et qui tecum boni sunt dubitare non poterant . 
Sed tamen ad hoc dictum erexerant animos , qui libenter clarissimum virum collegam meum , quem praesentem habebat occasio , praelatum credidissent . 
Fatigantes tamen quod intellexerant requirebant . 
Hic tu , sicut mihi renuntiatum est , noto illo pudore tuo paulisper haesisti , non rationis ambiguus , sed eorum dubitationem vultu et rubore condemnans , qui studium suum interpretationis errore palpabant . 
Deinde ilico subdidisti : ; quid de duobus consulibus designatis quaeritis , quis ordo sit nuncupationis ? 
Anne alius quam quem praefectura constituit ? 
O felicem verecundiam tuam , cui ista popularis ratio tam prudenter occurrit ! 
Scisti aliud , Gratiane , quod diceres , sed propter quorundam verecundiam dicere noluisti . 
Scopulosus hic mihi locus est et propter eam , quam numquam appetivi , gloriam , recusandus . 
Cum prior renuntiatus sim , satis est tuum tenere iudicium : interpretes valete meritorum . 
Neque autem ego , sacratissime imperator , in tenui beneficio gradum nuncupationis amplector . 
Non est haec gloria ignota Ciceroni , ; Praetorem me ; , inquit , ; populus Romanus primum fecit , consulem priorem ; . 
Ex ipsa eius sententia intellegitur commendabilius ei videri ; uni ; quam pluribus esse praepositum : nulla enim est equidem contumelia secundi , sed in duobus gloria magna praelati . 
O magnanimitatem fortissimi viri ! 
Nominari inter novem tertius recusabat , ubi certe pluribus antecelleret quam subesset . 
Quanta hic verecundia gravaretur posterior de duobus ? 
Est enim in hoc numero arduae plena dignationis electio . 
Cum universis mortalibus duo qui fiant consules praeferuntur , qui alteri praeponitur non uni , sed omnibus antefertur . 
Exspectare nunc aures praesentium scio et eminere in omnium vultu intellego , quod desiderio concipiatur animorum . 
Existimant enim , cum ea , quae ad grates agendas pertinebant , summatim tenuiore filo sicut dicitur deducta libaverim , aliqua me etiam de maiestatis tuae laudibus debere perstringere . 
Quamquam me istam dixerim seposuisse materiam et in tempus aliud reservare , nihilominus tamen , ut nunc aliqua contingam , nutu et prope murmure cohortantur . 
Itaque faciam , quando cogunt volentem : sed maioribus separatis tenuiora memorabo , nulla spe ad plenum exsequendi , sed universi ut intellegant eorum , quae interne praedicanda sunt , a me poscendam esse notitiam , ab aliis dignitatem . 
Nec excellentia , sed cotidiana tractabo . 
Nullum tu umquam diem ab adulescentia tua nisi adorato dei numine et reus voti et ilico absolutus egisti , lautis manibus , mente pura , inmaculabili conscientia et , quod in paucis est , cogitatione sincera . 
Cuius autem umquam egressus auspicatior fuit aut incessus modestior aut habitudo cohibitior aut familiaris habitus condecentior aut militaris accinctior ? 
In exercendo corpore quis cursum tam perniciter incitavit ? 
Quis palaestram tam lubricus expedivit ? 
Quis saltum in tam sublime collegit ? 
Mirabamur poetam , qui infrenos dixerant Numidas , et alterum , qui ita collegerat , ut diceret in equitando Vera et praecepta esse fugae et praecepta sistendi : obscurum hoc nobis legentibus erat . 
Intelleximus te videntes , cum idem arcum intenderes et habenas remitteres aut equum segnius euntem Vere concitares vel eodem Vere intemperantiam coherceres . 
Qui te visi sunt haec docuisse , non faciunt : immo qui visi sunt docuisse , nunc discunt . 
In cibis autem cuius sacerdotis abstinentior caerimonia ? 
In vino cuius senis mensa frugalior ? 
Operto conclavis tui non sanctior ara Vestalis , non pontificis cubile castius nec pulvinar flaminis tam pudicum . 
officiis amicorum non dico paria reddis : antevenis et , quotiens in obsequendo praecedimus , erubescis pudore tam obnoxio , quam in nobis esse deberet ab imperatore praeventis . 
In illa vero sede , ut ex more loquimur , consistorii , ut ego sentio , sacrarii tui , nullus umquam superiorum aut dicenda pensius cogitavit aut consultius cogitata disposuit aut disposita maturius expedivit . 
Et aliqua de oratoriis virtutibus tuis dicerem , nisi vererer mihi gratificari . 
Non enim Sulpicius acrior in contionibus nec maioris Gracchi commendabilior modestia fuit nec patris tui gravior auctoritas . 
Qui tenor vocis , cum incitata pronuntias ! 
Quae inflexio , cum remissa ! 
Quae temperatio , cum utraque dispensas ! 
Quis oratorum laeta iucundius , facunda cultius , pugnantia densius , densata glomeratius aut dixit aut , quod est liberum , cogitavit ? 
Vellem , si rerum natura pateretur , Xenophon Attice , in aevum nostrum venires , tu qui ad Cyri virtutes exsequendas votum potius quam historiam commodasti , cum diceres , non qualis esset , sed qualis esse deberet . 
Si nunc in tempora ista procederes , in nostro Gratiano cerneres , quod in Cyro tuo non videras , sed optabas . 
Atque ista omnia , quae punctis quibusdam acuminata signavi , si facundia pro voluntate suppeteret , quamquam non copiosus exsequerer , ubertatem stilo rerum magnitudine suggerente : sed nec huius diei nec huius ista materiae . 
Qui dicturi estis laudes principis nostri , habetis velut seminarium , unde orationum vestrarum iugera compleatis : ego ista perstrinxi atque , ut sciunt omnes , possum videri familiaris notitiae secretus interpres domestica istaec non tam praedicare quam prodere . 
Atque ut ista dixi de cognitis mihi atque intra aulam familiaribus , possem et foris celebrata memorare , nisi omnia omnes et separatim sibi quisque novisset . 
Possem pari brevitate dicere ; qua ; superiora . 
Emendatissimi viri est pigenda non facere : at tu numquam paenitenda fecisti et semper veniam paenitentibus obtulisti . 
Pulchrum est indulgere timentibus : sed tu perpetuae bonitatis edictis occurristi omnibus , ne timerent . 
Magnificum largiri honores : tu honoratos et liberalitate ditasti . 
Laudabile est imperatorem faciles interpellantibus praebere aditus nec de occupatione causari : tu confirmas adire cunctantes et iam querimoniis explicatis , ne quid adhuc sileatur , interrogas . 
Celebre fuit Titi Caesaris dictum , perdidisse se diem , quo nihil boni fecerat . 
Sed celebre fuit , quia Vespasiani successor dixerat , cuius nimia parsimonia et austeritas vix ferenda miram fecerat filii lenitatem . 
Tu Valentiniano genitus , cuius alta bonitas , praesens comitas , temperata severitas fuit , parto et condito optimo rei publicae statu , intellegis posse te esse lenissimum sine dispendio disciplinae . 
Neque vero unum aliquod bonum uno die praestas , sed indulgentias singulares per singula horarum momenta multiplicas . 
Vel illud unum cuius modi est de condonatis residuis tributorum ? 
Quod tu quam cumulata bonitate fecisti ! 
quis umquam imperatorum hoc provinciis suis aut uberiore indulgentia dedit aut certiore securitate prospexit aut prudentia consultiore munivit ? 
Fecerat et Traianus olim , sed partibus retentis non habebat tantam oblectationem concessi debiti portio , quanta suberat amaritudo servati . 
Et Antoninus indulserat , sed imperii , non beneficii successor invidit , qui ex documentis tabulisque populo condonata repetivit . 
Tu argumenta omnia flagitandi publicitus ardere iussisti . 
Videre in suis quaeque foris omnes civitates conflagrationem salubris incendii . 
Ardebant stirpes fraudium veterum , ardebant seminaria futurarum . 
Iam se cum pulvere favilla miscuerat , iam nubibus fumus ; se ; involverat et adhuc obnoxii in paginis concrematis ductus apicum et sestertiorum notas cum substantiolae ratione cernebant , quod meminerant lectum legi posse et tum verentes . 
Quid te , imperator Auguste , indulgentius ? 
Quid potest esse consultius ? 
Quae bona praestas , efficis , ne caduca sint : quae mala adimis , prospicis ne possint esse recidiva . 
Haec provincialibus indulgentiae bona . 
Quid illa nostro ordini , quid illa militibus ? 
Antoninorum cognita fuit et iam ante Germanicorum ; in ; cohorte amicorum et legionibus familiaris humanitas . 
Sed ego nolo benevolentiam tuam aliorum collatione praecellere . 
Abundant in te ea bonitatis et virtutis exempla , quae sequi cupiat ventura posteritas et , si rerum natura pateretur , adscribi sibi voluisset antiquitas . 
Necesse est tamen aliquid comparari , ut possit intellegi bona nostra quo praestent . 
Aegrotantes amicos Traianus visere solebat : hactenus in eo comitas praedicanda est : tu et visere solitus et mederi praebes ministros , instruis cibos , fomenta dispensas , sumptum adicis medelarum , consolaris adfectos , revalescentibus gratularis . 
In quot vias de una eius humanitate progrederis ! 
Legionibus universis , ut in communi Marte evenit , si quid adversi acciderat , vidi te circumire tentoria , ; satin salvae ; quaerere , tractare vulnera sauciorum et , ut salutiferae apponerentur medelae atque ut non cessaretur , instare . 
Vidi quosdam fastidientes cibum te commendante sumpsisse . 
Audivi confirmantia ad salutem ; te ; verba profari , occurrere desideriis singulorum : huius sarcinas mulis aulicis vehere , his specialia iumenta praebere , illis ministeria perditorum instaurare lixarum , aliorum egestatem tolerare sumptu , horum nuditatem velare vestitu , omnia agere indefesse et benigne , pietate maxima , ostentatione nulla , omnia praebere aegris , nihil exprobrare sanatis . 
Inde cunctis salute nostra carior factus meruisti , ut haberes amicos obnoxios , promptos , devotos , fideles , in aevum omne mansuros , quales caritas potius quam fortuna conciliat . 
Concludam deinceps orationem meam , piissime Auguste , sermonis magis fine quam gratiae . 
Namque illa perpetua est et spatio non transmeabili terminum calcis ignorat . 
Flexu tamen parvo nec a te procul convertar ad deum . 
Aeterne omnium genitor , ipse non genite , opifex et causa mundi , principio antiquior , fine diuturnior , qui templa tibi et aras penetralibus initiatorum mentibus condidisti , tu Gratiano , humanarum rerum domino , eius modi semina nostri amoris inolesti , ut nihil in digressu senior factus meminisset relicti , illustraret absentem , praesentibus anteferret ; deinde quia interesse primordiis dignitatis per locorum intervalla non poterat , ad sollemnitatem condendi honoris occurreret , beneficiis ne deesset officium . 
Quae enim umquam memoria transcursum tantae celeritatis vel in audacibus Graecorum fabulis commenta est ? 
Pegasus volucer actus a Lycia non ultra Ciliciam permeavit . 
Cyllarus atque Arion inter Argos Nemeamque senuerunt . 
Ipsi Castorum equi , quod longissimum iter est , non nisi mutato vectore transcurrunt . 
Tu , Gratiane , tot Romani imperii limites , tot flumina et lacus , tot veterum intersaepta regnorum ab usque Thracia per totum , quam longum est , latus Illyrici , Venetiam Liguriamque et Galliam veterem , insuperabilia Raetiae , Rheni acclivia , Sequanorum invia , porrecta Germaniae celeriore transcursu , quam est properatio nostri sermonis , evolvis , nulla requie otii , ne somni quidem aut cibi munere liberali , ut Gallias tuas inopinatus illustres , ut consulem tuum , quamvis desideratus , anticipes , ut illam ipsam , quae auras praecedere solet , famam facias tardiorem . 
Hoc senectuti meae , hoc honori a te datum . 
Supremus ille imperii et consiliorum tuorum deus conscius et arbiter et auctor indulsit , ut sellam curulem , cuius sedem frequenter ornabis , ut praetextam meam purpurae tuae luce fucatam , ut trabeam non magis auro suo quam munere tuo splendidam , quae ab Illyrico sermonis dignitas honestavit , apud Gallias illustriora praestares , quaestorem ut tuum , praefectum ut tuo praetorio , consulem tuum et , quod adhuc cunctis meis nominibus anteponis , praeceptorem tuum , quem pia voce declaraveras , iusta ratione praetuleras , liberali largitate ditaveras , Augustae dignationis officiis consecrares . 
