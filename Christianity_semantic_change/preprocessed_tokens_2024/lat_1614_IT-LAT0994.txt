ICON ANIMORUM Serenissimo et Potentissimo Principi , LUDOVICO XIII , Franciae et Navarrae Regi Christianissimo , Io . 
Barclaius Felicitatem , Victorias , Triumphos . 
Mortalium animos seria contemplatione deprehendi , Ludovice Rex Christianissime , et veluti oculis subiici posse , ille sciebat qui in oraculi modum edidit ut se quisque cognosceret . 
Sed privatum bonum est ad suae unius mentis notitiam pervenire . 
Plurimorum autem varios genios impetusque animorum curiosa diligentia posse distinguere , res adeo publicae utilitatis ut nec indignum duxerim munus , quod Tuae Maiestatis adolescentiae traderetur , hanc mentium morumque picturam . 
In qua ut potui fidelissime Naturae lineamenta secutus sum et aliquot discrimina adumbravi quae in hominum animis eadem Natura constituit , sive terrarum ubi oriuntur spiritu , sive fortunae in quam nascuntur aut perveniunt sorte , sive etiam variarum aetatum discrimine aut illorum affectuum qui paene diversi singulos agunt . 
Non indulgeo , Rex Serenissime , intempestivae et superbae sapientiae ut his scriptis informare adolescentiam tuam studeam et inter disciplinas , quae iam primam Tuae Maiestatis aetatem feliciter exercent , non rogatae sententiae suffragio audiri . 
Habes iuventutis tuae rectores , quos Burrhum et Senecam appellarem , nisi quod in Traianum inciderunt . 
Habes utriusque parentis sacratissimum genium , ; Rex , illumque praeterea qui a Numine est , vobis suae Majestatis vicariis incubantem . 
His tu optime indolem tuam credes . 
Nobis tamen in parendi sortem genitis si templa adornare et coronas licet aris appendere , cur non et pietati videamur operari , cum ipsos ingenii nostri census , velut in sacrum Numinum vestrorum aerarium , ingenua devotione conferimus ? 
At Quid ? 
inquies , Externae gentis homo divertis ad peregrini Numinis cultus ? 
Numquam erit , Rex , ut meo regi domesticus me apud te ducam externum . 
Tuae enim fortunae magnitudo non in Galliarum adeoque nec terrarum finibus haeret . 
Transit quoque maria , obtinetque amicitiae iure Britannias , quod persaepe est ipso servorum et civium sacramento validius . 
Foedus dies saeculoque pudendus qui parricidio supra omnem atrocitatem horribili inclitum tuum patrem orbi ademit , tibi fidem tuorum amicorum approbavit certiori experimento quam etiam ipsi vellent . 
Inter omnes nemo regum principumve serenissimo meo rege aut verius defuncto Henrico ingemuit aut sincerius timuit viventi Ludovico . 
Neque vero cunctatus est dum cognito rerum eventu posset perfunctoria et secura pietate se iactare . 
Sed cum adhuc in tanto rerum articulo extrema timerentur , in hanc vocem ad immortale amicitiae exemplum erupit , se tecum communicaturum pericula venturasque in sortem Britannias quamcumque ille turbo tuis Galliis fecisset . 
Nec deinde degeneravit rex maximus a suorum verborum sanctitate , affectu annisque tibi pater et antequam velles frater , communione dignitatis . 
Hac tanta animorum utrimque mixtura et Gallica decet in Britanniis vota fervere et nostra apud vos exaudiri . 
Et ea mihi publica ratio ( nam privatas tacuerim ) nuncupandi Tuae Maiestati donarii . 
At nunc quidem Iconem Animorum , Rex potentissime , tibi vovi , mox quoque tui animi et maiestatis imaginem posteritati paraturus , cum te ad illa , quae orbis expectat purpura tua digna , maior aetas propulerit , spiransque in oculis atque ingenio tuo maximi patris virtus , qui bello ac pace mirabilis aemulorum invidiam vicit et amicorum fidem , Galliam suam agentibus fatis insanam armis fregit . 
Quid in Caesaris laudibus maius ? 
Suum deinde in victoria animum clementia exarmavit - nec id potuit Alexander . 
Tu tanti patris heres , tu spes metusque populorum , iam famam implevisti quantamcumque capere tam teneri anni possunt . 
Dum crescis , dum in vires summis rebus maturas exsurgis , Tuae Maiestati in hereditatis interim partem laus parentis triumphique et ceterae dotes erunt , quibus aeternitatem emit . 
Sed et haec ipsa , licet patria , aliena esse censebis volesque tuis titulis niti , ubi eosdem poteris per aetatem meruisse . 
Vale . 
Caput Aetates hominis quattuor : pueritia , adolescentia , aetas virilis , et senectus . 
Caput Saecula paene singula suum genium habere , diversumque a ceteris . 
Esse praeterea cuilibet regioni proprium spiritum qui animos in certa studia et mores quodammodo adigat . 
Hos spiritus investigari operae pretium esse . 
Caput Galliae dotes et ingenium incolarum . 
Caput Britannicae Insulae , in quibus diversi populi , Angli , Scoti , Hiberni . 
Caput Germania ritus et Belgii , cui hodie Germania inferioris nomen . 
Caput Italia et Italorum indoles Caput Hispanorum genius , mores . 
Caput Hungari , Poloni , Mosci , gentes reliquae ad septentrionem positae . 
Caput Turcae , Iudaei Caput Praeter patriae indolem , dari cuique mortalium suos affectus atque ingenium . 
Praecipua investigari posse , non scribi omnia . 
De ingeniis ad subitos iocos aut sententias valentibus . 
De aliis qui spontanea eloquentia diffunduntur . 
De hominibus tardioris lentiorisque prudentiae . 
Perfectos demum esse qui inter haec duo genera sunt positi . 
Utrum sint praestantiores animi qui litteris idonei , an qui administrandis rebus publicis . 
Delicata ingenia assiduo aut diuturno labori minus apta quam tarda et depressa . 
Caput De fortibus animis ; temerariis , timidis , superbis , sordidis , languidis et reconditis , hilaribus et exertis . 
De inconstantibus ingeniis , omnia acriter sed non diu volentibus . 
Caput De animis amori obnoxiis . 
Hos affectus singulorum temperari et interdum mutari a fortuna et vel splendida vel obscura vitae condicione . 
Caput Diversos affectus esse tyrannorum et legitimorum principum . 
Rursus regum qui successionis iure et eorum qui suffragiis ad regnum perveniunt . 
De procerum , qui apud principes gratiosi sunt , ingenio . 
Caput De studiis Aulicorum . 
De diversis generibus et affectibus egenorum ; itemque divitum . 
Caput De Magistratibus . 
De causarum Patronis . 
Caput Aetates hominis quattuor : pueritia , adolescentia , aetas virilis , et senectus . 
Humani generis , sicuti ceterorum omnium , praecipua in cunabulis custodia est . 
In arboribus rami nascentes obsequuntur agricolae , cuius ductu vel in altum enituntur vel ad terram proni deflectunt . 
Ita puerorum animi parentum velut obstetricum manibus fingi possunt , certa et in secuturam aetatem mansura imagine . 
Semina maxime et veluti fundamenta virtutum his antiquo praealtoque affectu insinuanda sunt , ut deinde ignorent natura an praeceptis acceperint parentibus obnoxio ingenio esse , facilique praecipientibus , intemperatia , mendacio , et fraude veluti insolentia prodigiorum exterreri , praecipue vim Numinis venerari , nunc beneficio nunc vindicta suspiciendam . 
Et haec ipsa non atroci aut molesta ratione urgenda sunt , nam quaecumque suppliciorum metu colimus , eadem tristi fastidio solemus aversari , et concepta a puero odia , nescio qua horroris consuetudine , ad senium quodque deducimus . 
Sed assiduis sermonibus imbuendi sunt de fastigio praemiisque virtutum ; flagitia cum supercilio ac verecundia apud illos nominanda , quae omnino nesciant saepe publice nec iam cum infamia regnare . 
Tam lenibus rudimentis initiati oderint vitia , virtutesque tamquam feras aut rigidas non timebunt , et faciles ad haec prima rectae disciplinae initia accedent , parentum magistrorumque auspicio , quorum sententiis , veluti divinae mentis oraculis , detinentur imbecilli in illis animi , necdum iudicandi ambitione sollicitati . 
Accedit quod non emitur promissis adulantium vitiorum haud intacta modo aetas , sed incapax voluptatis . 
Itaque rem turpem iudicio suorum et sibi nullis lenociniis commendatam facillime proscribent . 
Neque hic pueritiam initiamus ad superstitiosae et anxiae pietatis supplicium , sed ad virilem cautamque virtutem . 
Nam cum animus hominis ingenerato pondere in prava deflectat , necesse est adhuc faciles ramos in contrarium cogi , ut deinde impetu suo redeuntes medium inter naturam et institutionem teneant . 
In hac autem puerorum disciplina , gloriae quoque stimuli passim infigendi sunt sentientibus animis , ut iam tum suos honores assuescant suspirare et sive scholis sive ludis exerciti , eminere aequalibus labore dulcissimo contendant . 
Praeterea cum aetate sensim veluti ex captivitate deducendi sunt , ut et mitior maiestas parentum sit et illi etiam non subito aut improviso libertatis incremento lasciviant . 
Suis etiam studiis relinquenda est pueritia , ne videamur Naturam arguere , quae hanc aetatem imbecillem esse iussit , et intempestiva semente sapientiae nondum praeparatum ingenium corrumpamus . 
Sit illis innoxia lasciviendi venia , studium litterarum magis ad mutationem ludi quam ad fastidium , minusque supplicii ex supercilio parentum quam timoris . 
Fruantur denique adhuc miserantis Naturae indulgenia , nec ante humanarum mentium supplicia quam meruerint tolerent . 
Nisi forte putamus in levibus malis esse cum pueri a ludo in totum prohibentur , omnemque strepitum fascium cum illius Stolonis coniuge exhorrent , et sapientiae quam nondum capiunt acerba documenta , tamquam mimum , aut exhibent aut revolvunt . 
Qui sensus est ad miserias acerrimus in hanc aetatem cadit , dum tenerae mentes nec timorem regere possunt et peius de incognitis malis iudicant . 
Ac ut viri , quos fortuna ingentibus malis fregit , quam capaces animos habent , totos implent suarum miseriarum contemplatione atque sensu , sic et in pueris , dum incidit quod miserrime expavescunt , omnis vis timendi dolendique consumitur . 
Interrogatus qui praedones laqueum minitantes evaserat , quo animo expectavisset mortem : Quo , inquit , olim puer flagrum expavi . 
Sed et illa in pueris perpetui metus acerbitas succum absorbet , quem Natura ad laxandos corporis artus et incrementa adolescentiae exundare voluerat . 
Non enim suam vim ventriculus habet , evocato ad laborantis cerebri praesidium igne , neque pastu laetitiae diffunditur sanguinis impetus , qui omni interpellatione tristitiae marcescit . 
Ita haec ingenia , inter aegrae custodiae vincula , vel territis vel exhaustis viribus sic subsistunt , ut qui supra pueros sapuerant , postea infra decus virilis prudentiae delirent . 
Equis certe iuvencisque in primorum annorum libertate incuriosos impetus effundere concedimus , ne tunc primum robur enascens timeat ad vincula accedere . 
Adeo caecae mentes , quod in ceteris animantibus videmus , in nostris pignoribus aut neglegimus aut nescimus . 
Neque tamen in infinita libertate prima haec aetas dimittenda est . 
Sit illis mediocris terror supplicii , summa parentum reverentia , et semper quantum sibi liceat ignorent . 
Nam si procax est alicuius pueritia nimiaque ferocia exuberat , tunc facessant lenitatis ista praecepta , tumorque , naturae vitio enascens , quem saepe parentum lenitas ad ulceris maturitatem fovet , adhuc crudus ac facilis exsecetur . 
Hoc modo lepida pueritia suae et parentum voluptati relinquetur , et posteaquam expleverit stultitiam innoxiarum cupiditatum , ipsa aetas paulatim studia mutabit radicesque virtutum adolescent , quas ipsi iam non impetu , sed iudicio amabunt . 
Tunc afferent ad adolescentiam et ad crepusculum prudentiae mentem liberam placidamque , quae ad illius lucis pulchritudinem vi suae institutionis obversa sit . 
Sed ut omnis rectitudo diversis vitiis oppugnatur , plus inter se quam cum media virtute luctantibus , ita qui acerbos adhuc animos vocant ad nimiam maturitatem studiorum non durius oportet accusari quam ignaros virium quas Natura eiusmodi aetati concessit . 
Nam praeterquam quod quibusdam est praecox ingenium et Curiae capax praetexta Papyrii , est etiam a natura illis annis dos sua atque census , vis scilicet capacis facilisque memoriae , quae in pueris summa est , et quicquid iis temporibus acceperit , pertinaci felicitate servatura . 
Sed crescentibus sensim annis hebescit , instar roris ad nostrorum corporum salubritatem eximii , qui in ferventibus plagis ilicibus inhaerens , nisi excipitur prima luce , ad surgentis solis radios exspirat . 
Multis ideo sermonibus , mox uberi historiarum lectione , dum licet , serendus est ille campus , ut nec cogitantes pueri bona concipiant , deinde vel cum invitis adolitura . 
Linguarum quoque varietas , quae tot vigiliis nobis constat , surgentibus ad pueritiam infantibus per colloquentium commercium pulchre accedet . 
Haec scilicet minimi laboris opera nulliusque iudicii ubertim exsequetur illa aetas , nec labori idonea nec matura iudicio . 
Quod si arescere siverimus facilem humentemque memoriam , erunt longo laboris fastidio quaerenda eadem , quae tunc melius et absque nausea habuissemus . 
Nam quid miserius quam hoc tempus quod prudentiae idoneum nobis in virili aetate conceditur , licet breve , nec iam tot scientiis artibusque sufficiens , in his etiam saepe consumi , quae vacua pueritia , si eam excoluisses , ita in recessus memoriae ut in penariae cellae latebras condidisset ? 
Sunt autem in eiusmodi quoque annis quaedam omina crescentium vitiorum aut futurae virtutis , moliente iam Natura aptum unicuique indoli fundamentum . 
Adhuc Cyrus , qui Persarum imperium condidit , pastore genitus credebatur , cum in eo emicuit animus quo deinde toti paene orienti iugum imposuit . 
Puer cum parium annorum coetu ludebat , rex forte ludendi a iocantibus factus , vere ius regium in sodales exercuit : contumaces Veribus cecidit sat superque idonea maiestate . 
Res ad Astyagem delata est ab eorum parentibus quos Cyrus Veraverat , et is iussit Cyrum ad se perduci , qui ad solii tiaraeque conspectum non vili aut puerili timore emarcuit . 
Regem se aiebat a pueris constitutum , et quod regium esset , egisse . 
Hinc maiora suspicatus Astyages quam quae praesens pueri fortuna iubebat , in illius genus et parentes quaesivit , mox suum ex filia nepotem agnovit . 
Cato autem , qui a fatali sibi Utica nomen traxit , paulo supra infantiam erat , cum legati Latinorum suae genti ius civitatis oraturi Romam perveniunt , adeuntque Livium Drusum Catonis patruum , apud quem ipse educabatur . 
Hunc puerum cum legati per iocum rogassent ecquid illos iuvare apud patruum precibus vellet , haesit immotus , eos etiam acri vultu perstringens . 
Et ipsi tantulae aetatis contumaciam admirati , in experimentum indolis ulterius blanditias moxque minas ingerunt , nec verbum extorquent ; tandemque correptum extra altioris triclinii fenestram , ut in terram proiecturi , aliquamdiu versant . 
Sed is timere dedignatus peius quoque supercilium arctavit , tamquam in severae rigiditatis auspicium , qua ipse deinde tota vita inhorruit . 
Errant tamen haud raro qui ex puerorum moribus temere de futurorum affectuum ratione coniciunt . 
Nam oportet grave esse indicium et supra illius aetatis levitatem pertinax , quod sit efficacis argumenti ad motus venturorum et flexibilium annorum deprehendendos . 
Unum est quod vix fallit praesagium , scilicet lacrimarum profuse excidentium facilitas . 
Qui enim ad primum perculsae mentis ictum veris gemitibus madent , sunt illi naturae mollioris et ad humanitatem amoremque compositae . 
Alios videas magnis quidem clamoribus et simulantibus fletum , siccos tamen oculos inter parentum minas et Vera tenere ; feri isti plerumque si adoleverint , aut certe in opacis pectoribus nec teneros affectus nec iustos etiam timores admissuri . 
In adolescentiam deinde productos primamque iuventutem ipse impetus sanguinis viresque iam se nimis cognoscentes prorsus immutant et animum abripiunt per inconsultae fiduciae ac securitatis aestus . 
Tunc primum idonea deliciis aetas est , nec plus de voluptatum sensu gaudet , quam quod illas audeat impune experiri . 
In posterum consulere ideo nesciunt , quia adhuc crudae vires non reputant se obnoxias esse fortunae , et praeterea laetarum rerum species tunc animos ita implent ut severiori prudentiae , quae primo aspectu molesta est , in iis nihil vacet . 
Et tunc quidem , iam non vano aut dissimulato impetu , sua quemque natura in studia abripit , ad quae potissimum factus est . 
Nam quos ad vilia artificia ignobilis indoles ducit , ii destinatam sibi artem monstrantibus fatis agnoscunt , tum quibus potior militaris disciplina , tum quos ingenii vigor sive Musis sive negotiis dicavit , omnis denique species animorum in suam tribum adoptatur , praeeunte Natura . 
Quae nisi quendam impetum ac suavitatem adiungeret huic utilitati laborum quos praescribit , certe adolescentia iuventusque , vix ducta ratione nec durum aliquid in se audens , paene cum venia erraret . 
Verum in ipsa incuria eorum qui omnino a labore ac officio recedunt plerumque illa vis emicat ad se vocantis industriae , veluti herbarum semina per saxorum latera , quae nascentibus obstant , exili cacumine enituntur , ut saltem se ostendant enecari . 
Sive enim ignavia adolescentes perdiderit sive luxus aut commi ssationum insana dulcedo , cum suis voluptatibus ludisque lassati recedunt interdum ad aliquam laboris ac industriae speciem , cui perfunctorie incubant et , tantum ad mutationem voluptatis ad eam potissimum partem divertunt , cui diligenter excolendae idoneam mentem geniumque acceperant . 
Adeo non potest in totum interire fatorum stimulus in certa munera unumquemque pulsantium . 
Ut vero arbores , quae multo ac valido succo in inutiles ramos exuberant , tandem maturescente illa luxurie felicissimos proventus alere possunt , ita iuvenis nimio aestu exsultantem liberumque animum nactus , aliquando iusta et ad sapientiam sufficiente moderatione residebit . 
Quod si iam ab ipsa adolescentia maturam sobriamque vim sortietur , certe languore inutili ante primam senectutem marcebit . 
Sed hoc maxime est ad iudicium futurae virtutis , si ipse inter cetera studiorum aut affectuum genera aliquid valde volet , id quicquid est nimio ac veluti praecipiti fervore complectens . 
Nam haec acris cupiditas saltem ostendit illum vero et per hoc laborioso impetu in sua studia posse ferri ; sine qua indole nemo virtutem vere colet aut gloriae litabit . 
Ceterum quamvis adolescentiae interdum sint ingrata senectutis consilia , tamen ipsa conscientia sapientiae nondum in suis annis maturae nescioquid de iis altum sentit , qui iam ante experti iuventutem per eam commeantibus iter ostendunt . 
Animus autem in hoc aetatis flore prima cupidine laudis ardet , impatiens contumeliarum ; non diu eadem consilia probare aut exsequi facilis ; etiam plurimum sibi placet nec satis amicitias potest eligere , nec postea adversus succrescens fastidium tueri . 
Quicquid autem subito mentis acumine inveniri aut perfici potest , non aptiores in mortalibus habet quam in illo flexu annos , ut videatur pueritiae esse facta maiorum vel dicta indefessa memoria adipisci ; iuventutis autem et facere nova et loqui ; sequentis deinde aetatis se ex utrisque moderari . 
Excipit iuventutem stata aetas ac virilis , media inter adolescentiae praecipitia pondusque senectutis . 
In hac adeo cum animo corpus viget ut tunc demum vere hominem esse credideris , datumque in illorum annorum gratiam quantacumque est mortalibus vita . 
Hic ingens corporum et animorum mutatio : et ut ciborum plerumque ac voluptatum alius tunc delectus , ita mores alii , et in novum efformatae cupiditates . 
Robustus animus et veluti ab adolescentiae caligine emissus , primum solet de anteactis erroribus atroci censura iudicare mirarique se tam improvide potuisse peccare . 
Illinc statim utilis paenitentiae et ruinas , quas iuventus fecerat , emendantis sedulitas . 
Opum honorumque praecipuus amor est , et quasi numquam de vita decessuri , ita avide ad illam subsidium et ornamenta quaerunt . 
Simulare amicitias suisque desideriis imperare non alii magis sciunt . 
Veram quoque fortitudinem habent , castigato impetu , neque exstincto quo ad iram vindictamque adolescentia fervebat . 
Tunc demum vis integra solersque iudicii non incitato torrente iuventutis non fessi corporis aegritudine laborans ; cauta illius vitia , ac plerumque nec virtutem sine praemio colunt . 
Sed hanc denique pulcherrimam vitae partem senectus , velut aliquo aestu sensim inundans , sanguini primum et mox ingenio suum frigus insinuat . 
Haec diversa habitu , affectibus , moribusque priorum annorum virtutes partim auget , partim avertit in vitia . 
Timiditas maxime insidet , et aptam alioqui prudentiae sedem infestat . 
Quippe senes hoc pectoris igne defecti , qui fortitudinem inspirat , nec aliter quam per sua aliorumque pericula in tantum aetatis provecti , omnia solent nimis anxia cogitatione versare , tam quae ipsi effugere quam quae alios perdiderunt . 
Hinc illa vis consilii atque prudentiae , quae maximam senectutis dotem facit , saepissime nimio pavore corrumpitur , dum omnia etiam tuta circumspicit , mavultque interdum malo otio vulnera tegi quam in periculum venire medicinae . 
Felix ille Cunctator , qui furentem Hannibalem vallo castrorum , velut clypeo , a pernicie Italiae submoverat - ille Fabius paene imperii urbisque assertor , quid abfuit quin religiosa supra modum timidaque sententia redeuntem felicitatem a Romanis liminibus arceret ? 
Scipio traiciendi in Africam consilium impetumque sumpserat . 
Ita extorquendus erat Hannibal et ad patriae clades de visceribus Italiae revocandus . 
Tam salubrem optimi ducis mentem simulque incolumitatem imperii paene ille Fabius intervertit , omnia tantae expeditionis pericula anxie reputans , cum ad naturam sua sponte cunctantem senectus accessisset . 
Sed hunc in senibus naevum facile suae virtutes excusant , maximeque coniiciendi futuri sagacitas , quae in illis edocta per praeteriti temporis memoriam . 
Quo minus corporis vinculis obligatur , eo purius omnia et quasi communicato cum sideribus consilio prospectat . 
Quot urbibus quotque imperiis haec sapientia saluti fuerit , quanta etiam privatis hominibus utilitas , qui se senum consiliis permiserunt , plena sunt vetustatis monumenta et quotidiano usu unusquisque perdiscimus . 
Et fortasse hinc senibus illa ingens et plerumque indefessa loquendi cupiditas , quasi datus a Natura stimulus ne illi docere gravarentur qui omnium optime possent . 
Sed plerique eorum non satis in hac parte modum tenent , ut quisque se iuvenum illis applicuerit , per suorum annorum rerumque gestarum seriem infinita oratione euntes . 
Ac quod molestissimum putes , ne una quidem et simplici vexatione contenti , quotiescumque in eundem inciderint , rursus pari sermoni aut invenient causam aut facient . 
Etiam quo patientior aut verecundior erit quem ad illud audiendi supplicium rapuerint , hoc miserius eum plectent . 
Nec audiri tantum amant , sed ubi consuluntur aut etiam sponte monent , sibi fidem haberi componique omnia in quem modum praescripserint nimis interdum pro imperio volunt urgentque nolentes , rati ab iis se contemptos qui abnuunt regi . 
Iuvenum virorumque consilia pervicaci fastido et veluti de altiori scaena despiciunt . 
Tu si dignus es quem aliquando in senectute peccantem iuventus quae ventura est excuset , iam mulcebis animos innoxio gaudio exsultantes , facilisque dicentibus fronte saltem ac luminum nutu quicquid dixerint laetus accipies . 
Nam quae minor reverentia provectis his annis et patrium cultum merentibus potest haberi , quam ut saltem simulemus probari a nobis quae edicunt , facilique et nihil auferente officio tantae venerationis aetatem suo gaudio perfundamus ? 
Eadem autem rerum humanarum experientia , quae illos per reliquas aetates ad senectutem deduxit , simul eorum exempla quos viderunt in egestatem labi , agere solent ad nimiam domesticae rei curam . 
Quis ferat hoc mortalitatis ludibrium , tunc fortunas avidissime expeti , cum nec diu manere nec iam sollicitare pretiosis deliciis effetum corpus possint ? 
Viget hoc tamen in siccis pectoribus malum , labensque Natura timet scilicet ad inopiam pervenire , a qua non possit iam lassis viribus in dies morientibus vindicari . 
Illis vero qui in senectute haec vitia , velut syrtes , effugiunt , nihil est ad omne consortium commodius . 
Respublicas atque privatas felicissime regere ; despicere malos impetus ac vincere qui animos nostros inconsulte diripiunt ; et consulere iuventuti et parcere , quid ipsi fuerint , quid tunc senserint nondum immemores ; digni denique qui longa senectute sua sapientia fruantur , orbemque illa veluti expertae philosophiae disciplina componant . 
non , , , , ; in , , illius ( i . 
e . 
illius aetatis ) , , , ; illis , , , , om . 
Caput Saecula paene singula suum genium habere , diversumque a ceteris . 
Esse praeterea cuilibet regioni proprium spiritum qui animos in certa studia et mores quodammodo adigat . 
Hos spiritus investigari operae pretium esse . 
Grenovicum pervetusta regum Britannicorum domus est , milia IIII sub Londino , ad Tamesis ripas . 
Mons imminet regiae , modico supercilio subiectum oppidum fluviumque despiciens . 
Brevibus tumulis in illum ascenditur , verticemque deinde ingenti ambitu planities extendit . 
Forte in eum bene mane conscenderam , et solitudo circum erat ut nemo interpellare posset cogitationum ludum dulcissima libertate errantium . 
Sed memorabilis amoenitas paene citius animum quam oculos diffudit aspectu non Britannia tantum , sed fortasse tota Europa pulcherrimo . 
Ingens planities aliquot suspensa colliculis , rursus montes in orbem effusi neque cito castigabant oculos neque illos per immensum caelum spargebant . 
Tamesis laetissima ubertate in viciniam exudat et , ad radices montis redeuntibus in gyrum fluctibus , insulam paene molitur . 
Passim toto alveo naves et omnis generis onerariae , ut proximas quidem totas aspicerem , ceterum longius stantes aut sub altiori ripa , ex malis antennisque tamquam nudam et brumalem silvam cognoscerem . 
Nihil illa plaga viridius . 
Pascuorum utilitas eam frugibus abstulit , et vix alibi felicior in gramina terrarum luxuries . 
Privatorum quoque fundos de more patrio perpetuae fossae et pleraeque in marginibus arbores saepiunt . 
Maxime vias publicas altissimae populi a lateribus tuentur , ut de monte despicienti perpetua facies hortorum videatur saltuumve factorum ad ambulationis voluptatem . 
Praecipua est tam varia viriditas paene in diversos colores distributa . 
Nam quae longius absunt velut caerula incumbentis caeli facies opacat ; propiora densiore fronde in arboribus nigra sunt , vel humi tenui herbarum virore nitentia . 
Sed pulcherrimum spectaculum praebebat ipsa urbs , inter eximias Europae celebrata , Londinum , innumeris domibus , vix tamen populi sui capax . 
Quippe ad alteram Tamesis ripam late effusum est vicinisque annexum oppidis et paene continua aedificia per quattuor milia protendens . 
Per hoc spatium non privatae tantum domus sed et fana crebro fastigio eminent , et media civitas tamquam umbone , ita praecipui templi mole distincta est . 
Cum his ego nec provisa voluptate deducerer , tandem revocare animum coepi et sic mecum reputare : quid esset quod incogitantem rapuisset ; unde ille aspectus sic placeret ; quae occulta vis , quae ratio meam mentem tetigisset ? 
Num ipsa urbs , num fluminis cursus montesve , an campi , an imago silvarum ? 
Horum omnium nihil unum , sed tantarum varietas rerum et veluti Naturae suas opes explicantis industria . 
Subiit inde cogitatio : nihil esse in mortalium rebus ad suam pulchritudinem sic exactum quod tandem non fatiget contemplantem , nisi ad hunc quem intuebar modum diversarum dotium beneficio in aliam aliamque venustatem mutetur , semperque lassatos improvisa novitate reficiat . 
Et quoniam ad omnis decoris fastigium perducendus orbis erat , nequaquam tantae artis oblita Natura est . 
Regiones aliquas montibus sustulit , alias in planitiem deduxit ; has aestu torruit , has damnavit ad brumas ; reliquas , nec quidem aequali ingenio , temperavit . 
Fecunditatem aut squalorem non modo non ubique , sed nec in perpetuum imposuit , olimque felices proventibus terrae , nunc sterilibus arenis informes ac vastae sunt , et quae quondam crudo aere horrebant , non tantum iam in fruges , sed et in voluptatum instrumenta luxuriant . 
Adeo est ex totius orbis pulchritudine , illius partes in multiplices habitus vultusque transire . 
Neque astra , licet certis itineribus semper cursum tenentia , aeri motus eosdem et effectus solent infundere . 
Ideoque quamvis iisdem spatiis omnes anni in orbem excurrant , nullus tamen in totum aut eum imitatur qui praecessit aut exemplum est secuturo . 
Sed ille cuius gratia ceterarum rerum ornatus institutus est , ille ad divinitatis memoriam specimenque homo compositus , praecipue nascitur in huius varietatis venustatem . 
Nam non modo diversos in corporibus habitus sortiti mortales sunt , sed et animos adeo multis simul rebus idoneos ut nulla pictura pluribus coloribus possit aut lineis delectare intuentes , quam quas in hominibus fata duxerunt . 
Quae virtutum aut vitiorum series , quae artium sublimitas , quodve calliditatis ingenium non est in hoc sapientiae penetrali a natura reconditum ? 
Nulla tamen quam magis admirere diversitas , quam in libertatem homines nasci ( qui enim aliter se regere possent , laudemque vel cum poena infamiam ex susceptis studiis mereri ? 
) simulque servire , ad quosdam scilicet affectus ac vivendi paene normam sua indole vel temporum sorte adacti . 
Nam omnia saecula Genium habent , qui mortalium animos in certa studia solet inflectere . 
Quaedam aetates praecipue armis exercitae ; mox omnia in quietem composita , tum regnorum , tum rerumpublicarum in populis amor . 
Nunc veluti in barbariem homines nasci , deinde facilioribus animis mansuescere , et post saecula aliquot ad stipatum prima caligine ingenium redire . 
Ita saepius orbis cultis hominum moribus enituit , subsidensque deinde industria , velut quadam nube , subducta est . 
Florentibus Graeciae rebus , quid ad humanitatem aut astum illis gentibus defuisse existimes ? 
Artificiorum tanta vis ut in auro vel saxis sive hominum sive pecudum formas paene etiam animarent . 
Ea eloquentia ac in poetis suavitas , ut illam sibi sumeret Romana ambitio quam imitaretur , non vinceret . 
Inde in alias terras concedente fortuna , nulli ipsis Graecis dolentius ad maiorum memoriam suspirabant , a quorum ingeniis exciderant . 
Sed Romani Imperii vices , et quae inde propius ad nos aetates sunt , multo certius illos mutabiles saeculorum genios prodent . 
Sub Augusto composita Roma omnis humanitatis cultu suam magnitudinem ornavit , ac inter cetera velut ad fastigium Latinae venustatis provecta est . 
Nihil vetat ab exiguis quoque rebus magna colligere . 
Unde tunc poetarum examen felicissimis numeris ludentium , nisi a quodam spiritu tum mentes agente , qui neque labores poetarum in Italia ante afflaverat , et paulo post in idem studium incumbentes destituit ? 
A Nerone in Traianum pauci anni multos quoque poetas habuerunt ingensque tunc numerus in rhetorum arena sudantium , in quibus iam labentis linguae indicia et pro nativi decoris , quod perierat , pompa , tumor obscurus et ad sapientiae specimen subornatae sententiae . 
Eadem tempestate sub Nerone excussa pax qua orbis Romaorum in quietem componebatur , et mox turbo ubique et in omnium animis bellum a Gallia , Germaniaque , ad ultima Orientis sensim infusum - quid erat nisi arcana vis , quod propemodum fatum appellem , ad certas et destinatas vices corda mortalium propellens ? 
Quae secuta est aetas , iam quidem plurimum exciderat de antiqua venustate dicendi et , quod milites omnia possent , mores quoque ad feritatem recedebant . 
Tamen humanitas cum illis malis luctata est , donec externae gentes in Imperium invaserunt , et ( quod luctuosissimum fuit ) exstincta scientia vix sui memoriam reliquit . 
Nati sub haec tempora homines velut ad barbariem facti , non illam quidem feram , sed quae obtusa ingenia tristi nocte spissabat . 
At tunc plerique maiorum , quorum scriptis vel praecepta vetustatis vel gesta inerant , omissis per incuriam libris , secunda et peiore morte oppressi sunt . 
Artificiorum quoque alia rudioribus praeceptis procurata ; alia in totum perierunt . 
Nec multo post rursus hominibus scientiae amor increvit ; sed in illorum saeculorum infelicitatem damnati non quam optare tam invenire scientiam poterant , si scientiam appellamus antiquarum notitiam rerum , et acumen , non in scholarum modo argutiis , sed altius ac nobilius spirant , denique eruditionem eiusmodi , qualem veteres in sui saeculi litteratis coluerant . 
Erat tamen scientiae quoddam genus animis et temporibus illis aptum : philosophiam resque divinas immenso disputandi studio aut evolvere aut miserius impedire ; tum in iure responsa prudentum imperatorumque rescripta vel quae pontificibus placuerunt , insanis et inconditis voluminibus ad aeternos discentium labores augere . 
Pluribus vero haec ratio tunc scribendi ut , quodcumque argumentum sibi sumerent , priorum auctorum de eadem re verba atque scientias tamquam sua lectoribus darent . 
Sic unius saepe error ceteris lubricum fuit quo temere laberentur , vicissimque de unius recta sententia mutuam sapientiam multi sumebant . 
Etiam , quoscumque titulos libris suis facerent , ad universa digredi tunc decorum . 
Quae illa tempestate historiae a condito orbe non exorsae ? 
Quae pars rerum humanarum a rudibus ingeniis , quotienscumque scriberent , velut in chaos non coacta ? 
At ut scias illos homines non defuisse naturae , sed illam tunc angustam et propemodum aegram , certe non parcebant laboribus , nec deerant in illis indicia sincerae prudentiae , ubi eas scientiarum partes obibant , quas tunc solas illi saeculo fortuna indulserat . 
Hoc erat in philosophis quaedam arguta disputandi ratio , in iurisperitis autem quid legibus caveretur potius nosse , quam formularum vim , causasque sanctionum aut aetates distinguere . 
Isto denique saeculo haec ex hominum animis caligo evanuit iam ad omnis generis astum lucemque compositis . 
Nec tantae mutationis indicium in litteris tantum et scholis existit . 
Regnorum et rerumpublicarum momenta multo callidius procurata ; bella ingeniosius aut illata aut repulsa ; et in multorum artificiorum culturam tanta felicitas ut , quicquid invenustum ac rude est , id vel dignum esse vel natum incultis maiorum moribus cum fastu iactemus . 
Nec aliunde tanta mutatio quam veluti ab istius aetatis indole , cuius praestantia ubi post definita tempora exspirarit , tradet orbem alteri ac ( quod timeri potest ) rudiori genio , fortasse et ipsa post aliquot deinde annorum spatium reditura . 
Ita saeculorum aetatumque discrimina non melius ex siderum motu quam ex humani generis in varia ingenia ac studia deflexione distinxeris . 
Sed alius praeterea impetus animos rapere solet certisque affectibus addicere : ille nimirum spiritus qui singulis regionibus proprius nascentibus hominibus patriae habitum et cupiditates statim ingenerat . 
Nam ut iidem cibi pro condientium arte saporem quidem mutant , ceterum interna vis alendi aut nocendi nullis blandimentis in totum corrumpitur , ita in omni gente per aestus succedentium saeculorum mores animosque mutantium haeret quaedam vis inconcussa , quam hominibus pro condicione terrarum in quibus nasci contigerit sua fata diviserunt . 
Hinc illa ab antiquo vitia et patriae sorte durantia , quae totas in historiis gentes aut commendant aut notant : ut istic naturalis levitas populos agat turbidisque incerta consiliis ; illic pingues gravesque animi tristi superbia , tamquam specie arcanae sapientiae , ferociant ; illi sitim non tolerent ; alii in mutationem nec provisa consilia temporariis ingeniis incumbant ; apud ceteros placari non possit ultionis ingenium ; rursus virtutum aeternitas , velut hereditatis iure sancita ; in quibusdam simplex fides , in aliis acumen animorum , in pluribus fortitudo . 
Et quoniam nihil utilius quam ex genio variarum gentium sic animum instruere , ut diversus sit cum diversis , cognoscatque quid a quaque expectandum aut timendum , operae pretium erit aliquot populorum praecipuos mores in conspectum ita dare , ut ex communi multorum hominum indole privatam in singulis deprehendas . 
Nec invenietur , opinor , tam superstitiosus amator sui ortus , cui grave sit in recensione patriae suae etiam vitia nominari . 
Si enim neminem Natura mortalium tam conditis moribus finxit in quo non aliquid desideres velut ultimam artificis manum , cuius supercilii esset totas provincias publico fato velle eripere et indignari se ubi peccatur - id est inter homines - natum esse ? 
Facessat in omnibus suae gentis praeceps favor simulque ceterarum aversatrix invidia . 
Et nostra vitia fideliter agnoscamus et virtutes in aliis nos delectent . 
Igitur sequestro animo iniecturi contemplationem in indolem populorum primum orbem velut e specula despiciamus , et quales sive incolas sive dominos hac tempestate sortitus sit . 
Asiae Africaeque sub barbaris imperiis casus et Graecorum Thracumque calamitas praecipua humanitatis commercia in ultimam Europam coegit , ut tot cladibus a barbaris domiti et veluti feliciori parte exsecti , nostras vires possemus recognoscere aut timere alienas . 
Nos vero ad malorum omnium sensus pestifero sopore torpentes , nec divinam vim horruimus , ac ne in barbararum quidem gentium minas tot provinciarum quae restabant valiturum citavimus robur . 
Etiam omni discordiarum genere laceravimus nostras opes , indigno prorsus facinore ut quod uni corpore vix sat erat , bellis odiisque in diversa discederet . 
Tandem sive exspirantibus tot motuum flammis sive per malam requiem peiora concipientibus , posita paene ubique arma miscent hodie mutuis consortiis populos , qui ut ingeniis linguisque diversi , ita nec una arte possunt esse tractabiles . 
Hi sunt Galli , Britannique , Itali , et Hispani , et quos iam immensa Germania suo nomine occupavit , Pannonum quoque reliquiae et quod de Illyrico et Dalmatia nobis superest , tum illi Sarmatae atque Scythae , quos Polonos Moscosque appellamus , Cimbri etiam et quicquid sub Danico aut Suevico sceptro componitur . 
Nec adeo ( proh dolor ! 
) a Turcis recessimus ut pigeat mores illorum vivendique consuetudinem cognoscere . 
In istorum populorum moribus licet utilissima contemplatione versari et Naturae divitias numerare , quae tot habitus mentiumque variarum impetus una membrorum similitudine obtexit . 
Ceteras vero plagas eadem diligentia scrutari minus fuerit ad consortii usum quam ad curiosam voluptatem . 
Nam Africam qui hodie praeter mercatores adeunt in ipsis litoribus , aut si forte nonnihil ulterius a fluminum ostiis in regionem invehuntur , cum incolis subita nec ad amicitiam valida pacta iungentes ? 
Persas autem a nobis non superstitionis magis impietas quam ingens terrarum caelique divortium discrevit . 
India pari modo a mercatoribus tantum nautisque lustrata , si Lusitanos excipias , ibi pertinacius inhaerentes . 
Sinneses autem cum exteris consortium ultro refugiunt . 
Nec ullus ex hominibus nostris curat cum Tartarorum foeda et ut plurimum misera gente misceri . 
Americam , qua cultum animorum passa est , Hispani sic tenent ne ullis extra hos unos impune liceat commeare . 
Ita solis et licet et est commodum illarum gentium indolem pernoscere . 
Qua vero in eadem parte terrarum nuda barbaries et generi humano pudenda efferavit animos incolarum , nullis legibus , nulla industria temperatos , diligenter annotarunt quos illuc opum spes a regionibus nostris trahit . 
Inconditi populi ingenium nostros cultus non capere , ad se advectos plerumque tamquam insidiatores libertatis pro hostibus ducere . 
Nec deesse tam rudibus animis in flagitia calliditatem , crudelitatem , atque perfidiam ; his non raro prudentiae et fortitudinis loco esse . 
Horum ulterius mores tradi quid iuvet , qui fero impetu Naturam videntur exuisse ? 
Praesertim cum suis litoribus terrisque contenti sint , neque ad se commeantes , nisi subacti aut in solum subitae mercaturae usum , excipiant . 
Sed ut a gentibus abeamus vel ignotis vel nimio terrarum mariumque discrimine a nostra familiaritate subductis , de nostri orbis incolis genioque quaerentibus ne quidem supervacua disceptatio erit de regionum cultu , de condicione terrarum caeloque propitio vel alterutra intemperie gravi . 
Quoniam populos suis sedibus idoneos ipsa fata distribuunt , ut paene ex aeris agrique natura mores quoque et vivendi disciplinam deprehendas . 
miliaria , , ut supra ; millia ( non ut supra ) parierat ; pari erat appellemus nosce , animo , , , , , ; omnia , om . 
Caput Galliae dotes et ingenium incolarum . 
Gallia paene provinciarum in Europa amplissima , si eam intra veteres terminos aestimes , Romanorum quondam terror , Graeciae Asiaeque victoriis clara , iam in varia imperia moresque distincta est . 
Quicquid Rheno , Oceano , Pyrenaeis , Alpibusque clauditur , Gallia erat . 
Ab alio deinde Alpium latere ad Rubiconem pertinebat , Romanorum cervicibus gravis . 
Quippe fortissimi hominum Galli , cum in Italiam penetrassent , capta incensaque Roma tantum terroris attul ; re ut deinde caveretur ne , quoties Galli tumultum intulissent , sacerdotibus senibusve ab armis vacatio esset . 
Et domita quidem a Romanis vicissim Gallia est , sed per partes et inter se domestica aemulatione commissa . 
Neque integra aut agnovit suas vires aut in Italiam experta est . 
Posthaec Franci e media prorup ; re Germania , et videbantur ad secundam servitutem Gallias vocaturi . 
Sed mox victores miscu ; re se victae genti ne tam Gallias quam Romanos in Galliis vicisse viderentur . 
Iam vero divisis in plerosque principes terris , paene in tantum Galliarum nomen obtinet quod in iis occupant Franci , gens virtutibus factisque eximia , et quae meruit ut communis fabulae vanitatem ad suae stirpis praeconium scriptores usurpent dicanturque Troianorum reliquiae esse . 
Haec igitur omnium regionum quae ad Occidentem recesserunt felicissima , soli bonitate cum genio et indole incolarum certavit . 
Ager vini et frumenti passim ferax ; olea quoque insignis , et omnibus pomis quae crudum aerem non ferunt , qua ad Alpes et Ligusticum mare porrigitur aut viciniori Occidente intepuit . 
Nec ulla provincia in orbe terrarum pro suis finibus tot incolis divitias indulsit . 
Adeo omnis generis opibus clara , ut exterorum mercatorum commercia paene ad solam voluptatem exceperit . 
Nam et luxus transalpino serico pretium fecit , et artificia Germanica opulentum populum ad peregrinas delicias adverterunt . 
Britannicae tamen merces , si non necessariis , utilitatis certe plenissimis navigiis subvehuntur , quae plumbo atque stanno , uberi etiam croco , tam quotidianis usibus quam altiori elegantiae ministrant . 
At Gallia praeter messes , quibus solitudinem Hispaniae levat , vina etiam in frigidiorem viciniam dispensata , multa carbaso et cannabi dives , necessaria plerisque gentibus vela rudentesque et quae cetera ex funibus in classium armamentis idonea subministrat . 
His et aliis dotibus , aurum , quod in venis suis vix habet , largissimo proventu excipit , ut qui illud anxia et crudeli diligentia effodiunt , qui ab extremo devehunt sole , plerumque videantur Gallicae felicitati famulari . 
Tam diffusa regione , tot provinciarum vario nexu composita , vix sterilis aut inculti soli glebam indulgentia Naturae omisit . 
Nam et vasta aliquot in Aquitania loca ne incolis quidem sunt vacua vel ingrata , pinetis frequentibus et succo fructuque pretiosis , avibus quoque catervatim provolantibus quae in deliciis solent haberi , ut aeri illa plaga tantum debeat , quantum de iusto telluris officio arena subduxit . 
Gallia ad utrumque mare pertingens Oceano alluitur et pelago quod ab Hispaniae Africaeque faucibus positas ad Aegyptum terras interfluit . 
Ita commodus nauticae rei situs et qui classes per omnis nominis maria litoraque possit emittere , si Galli quam equis tam navali industriae assuescerent , spesque ut subitas ita longas ferre possent . 
Toti populo ingens amor et patientia dominantis . 
Apud illos vere regnatur , nefasque quantum regi liceat dubitare . 
Gens armis strenua , sed equestri certamine melior ; ignara perfidiae , publico praesertim consilio ; indomitae intra se molis , et ubi in exteros exundat , statim impetus sui oblita . 
Eo modo nec diu externum imperium tenuit , et sola est in exitium sui potens . 
Longobardiam , Neapolim , Siciliam , et plerasque alias per orbem terrarum provincias frequentibus victoriis subeg ; re . 
Sed mox hostes male domitos fidentius quam par erat contemnere aut simulantibus obsequium credere , inconsulta laxaque bonitate . 
Tum licenter uti victoria et praeter illarum gentium indolem lascivire . 
Ad extremum oblivisci armorum aut ad patriam suam respicere , cuius diu absentiam ferre non possunt . 
Per haec vitia cess ; re in praedam his ipsis de quibus triumphabant , laeta semper bellorum initia atroci exitu corrumpentes . 
Nullis mortalibus indoles ad speciem virilis elegantiae magis facta : oris intrepidi habitus motusque atque gestus qui totum corpus decent . 
Et hic decor virtutem ingentium virorum adornat , exiguis autem animis pro fuco est ac veluti naturali munimento , quo suam humilitatem abscondant aut mitigent . 
Sic venuste compositi qualemcumque vestitum de suae mutationis infinita serie tamquam de inexhausto penu deprompserint , quocumque salutationis artificio corpus inflectant , putes nihil magis illa institutione convenire . 
Vicinae autem gentes ridiculo errore deceptae ad illorum quoque mores per earundem vestium ac motuum variam imitationem putant accedere , ignarae leporis et gratiae virtute in nonnullis hominibus uno genio cuncta placere ; in aliis autem , in quibus Natura ad hos mutabiles habitus propitia non est , eiusdem venustatis imitationem et curam ingratam ac ludicram esse . 
Nam virtutes et vitia et quicumque alii motus ipsis animi recessibus inhaerent possunt a nobis non multum operosa simulatione effingi , quia adeo ingentibus latebris reconduntur nostri sensus , ut vix ullus deprehendat veris an extemporaneis affectibus deducamur . 
Sic facile humilitatem simulabis ; sic odium , amorem , pietatem . 
At vero quae non magis imperio animi quam usu et externo corporis obsequio perficiuntur , eorum imaginem in te transferre , reluctante natura , non poteris , ut est aptitudo corporis prompto habilique decore idonea , ut hilaris iocandi facilitas et omnino eloquentia non in praecordiis , sed summo ore nata . 
Haec autem cum in Gallia consuetudine emineant , aegerrime te ad illius similitudinem transferes , nisi se tuus genius huic indoli sponte admoverit . 
Ceterum numquam orbis dignas gratias hospitali Galliae habebit , quae humanitatis templum videtur aperire , quo se omnium externorum fortuna coniiciat ; animum in hominibus , non patriam , aestimat . 
Neque communi ceterarum regionum errore in inquilinis ac advenis nascendi sortem punit . 
Ita candido simplicique amore virtutis eximios viros , undequaque prodierint , sine invidia miratur , et sua opulentia gaudet augeri , et in tantae humanitatis premium habet publicam primum laudem - tum etiam tot hospitum fortunam ac famam , qui Gallico corpori non indigna aut inutili adoptione inserti sunt . 
Neque illic hospitibus dediscendi sunt patriae suae mores aut ad Gallicam similitudinem flectendi , dum superbia absit aut inculta barbaries . 
Quippe ipsa veluti professione exteri moris sollicitabis curiosae gentis studia , simplicius peregrina quam sua aestimantis , etiam quaedam vitae aut corporis vitia , si modo aliunde advehantur , trahentis in laudem . 
Nam et peregrini hominis eloquentiam vidimus crebro linguae errore favorem meruisse et grandis opinionem scientiae , quod non intelligeretur . 
Plebis in amplioris fortunae homines vera , nec ex metu aut sola institutione , reverentia . 
Rursus primi optimatum eodem genio culti ab illis , qui gratia aut genere perinde non excellunt . 
Sed superbiam fastumque non ferunt . 
Si videris dominari , servire erubescunt . 
Comitas , quae frontis artificio luminumque clementer vibrantium vel per sermonum familiaritatem blanditur , fidelius purpuratorum latus clientibus cinget quam potentiae magnitudo . 
Opes omnes et ipse vilior honoribus sanguis . 
Praecipue patriciorum spiritus in suum aut patriae damnum saepissime excrescunt , dum nemini eorum mercaturae aut artificiorum utilissimam disciplinam capessere ipsa inopiae experientia persuadet . 
Aemulari praepostero ambitu magnitudinem placet avorum , et foedari gentilitium sanguinem putant si populum vivendi consuetudine accesserint . 
Ita vanum nobilitatis nomen et magnifici otii improba species ad patientiam tristium curarum sufficit et in sola exeuntium morte . 
Et haec animorum celsitudo , quamvis sibi placeat , adeoque ab omnis generis sordibus videatur abire , tamen interdum paene necessariis facinoribus corrumpitur , in miserorum penatum angustiis turbulentam industriam exercens , ut vel publica violentia vel arcanis sceleribus inopiae squalorem repellat . 
Mercatura illic vilior quam tantae utilitatis rem esse deceret , et quae prima humanitatem per orbem circumduxit . 
Solon quidem , qui Athenis leges condidit , et plerique Graecorum usque ad nos fama durantium illo commercio suas res tulerunt ad exteros . 
Nec abhorret ab hoc more Italia , in illustribus familiis opes eadem industria late componens . 
Britannia quoque sanguinis claritatem illo vitae genere foedari non putat . 
At in Galliis hanc mutuae utilitatis rationem non modo stirpes antiquae aspernantur , sed et quasi mercatores sui puderet , ubi illis largius fortuna indulsit , statim in aliam disciplinam filios suos agunt iubentque maiorem paterno fastigio scaenam sperare . 
Et quidem magnitudinem Gallicorum animorum nullibi efficacius videas quam in ambitu magistratuum , a quibus pervicax licitatio iam diu egentium virtutes exclusit . 
Exhaurire familias , nomina facere , rem fidemque consumere decorum , dum inter aequales emineas vel sterili dignitate vel pretio furtivorum munerum patrimonii ruinam reparante . 
Nec dubium quin illa libido titulorum , nisi ipsa se frangat , curias , tribunalia , praefecturas tandem sit viliori sanguine angustisque animis maculatura . 
Quippe e sordidissimis artibus multi compendiosius ad divitias properant quam antiqua nobilitate spectabiles paternisque opibus utentes ex maiorum dignitate . 
Hoc modo , dum ad emendae curiae aut praefecturae ambitum nummorum pugna initur , saepissime ii vincunt qui ut sanguine sic et ingenio cedunt . 
Accidit quod vetustarum stirpium viri non tam pervicaci studio suas opes dignitatibus illis donant quam homines adhuc novi , qui e latebris quas auro condiderunt eruere filios properant , et eam nobilitatis gloriam suae genti emere , quam absque ullo sumptu in hereditatis partem patricii habent . 
Sic paulatim hi honores sordidiorum esse possunt , si pecuniae tantum conceditur , et forsan aliquando in ignobilitatis suspicionem eorum nominibus censeri . 
Neque ideo Fisci industria maligna criminatione carpenda est , qui de eiusmodi candidatorum bonis excrescit . 
Nam cui non satius videatur professo pretio dignitates a principe molem publicam subeunte proponi quam avaris purpuratorum suffragiis in praedam concedere ? 
Qui , ubi haec publica licitatio non est , obtrudunt regibus candidatos quos sibi munere carissimos fecerint , et quod a domino impetrant , deinde clientibus vendunt ut nec meliori sortitu delectos respublica accipiat , nec intersit eorum qui ad tribunalia subvehi ambiunt utrum cupiditatem dignitatis sub principe an sub optimatibus luant , utrimque pari sidere in patrimonii ruinam percurrente . 
Haec igitur tolerabili instituta consilio iam ipso furore licitantium in praeceps abi ; re , qui et mediocris census virtutem excludunt et tota opum mole eos honores redimunt , quibus ipsi tam immodicum pretium fec ; re . 
Ut vero , quo generosius vina adolitura sunt , eo adhuc recentia turbulentius despumant , ita istius gentis ad humanitatem et cum senuerit prudentiam factae adolescentia ac iuventus insano incautoque impetu ut plurimum fervet . 
Vana in eiusmodi aetate libertas , nunc iocandi , nunc ignotos pariter notosque lacessendi , et ubique titulos nimiae securitatis affectans . 
Leves animi et rumoribus rapti , iam impatientes otii moxque tumultus . 
Ostentatio libidinis supra naturae desiderium inepta , tum inconsulti risus neminique parcentes ; vis etiam intra se irrequieta , per varium ac multiplicem tumultum erumpens . 
Quidam tamen in omnium exordiis rerum induunt non veram et ideo maiori specie subornatam prudentiam , veluti matura sapientia compositi verba tarde euntia deducunt , lento vultu , et astum cum humanitate fingenti . 
Ex re quoque factum nomen , ut appellent frigiditatem . 
Sed et virtutis simulatio tunc est ingrata , nec diu tamen scenica persona impatientem omnis veli levitatem abscondit . 
Media autem indoles , quae nec Gallis certe deest , laetitia capacis animi exuberans , eique non efficta prudentia frenum imponens , ea demum omni pretio maior et ad sapientiae simulque hilaritatis imaginem exacta est . 
Illud autem in Gallicis moribus - ac veluti fatis triste - quod benevolentiam , qua in sua regione hospitibus indulgent , extra patriam vix in suos cives expromunt . 
Quis credat in exteris terris tam humano populo non satis convenire ? 
Aves quoque in caveam deductae rostra et iracundiam vix stringunt et societas fati peregrinationem ferarum conciliat extra silvas quaerentium praedam . 
Soli Galli quacumque in peregrino solo consederint , praesertim si miseri et ad opem alienam conversi , saevissima aemulatione decertant . 
Tum occulta ludibria livorque deformis , tum professa odia et rixarum etiam ad peregrina tribunalia concives vocantium derisa improbitas . 
Sic inter se certantes nescio qua infamia apud imperitos inundant suam gentem , quasi in invidiam nata sit , exorsque quietis ac amoris , quo unius patriae cives arcana vi Natura coniunxit . 
Et haec Gallorum extra patriam suam labes . 
Adhuc autem foedius in Galliarum visceribus peccant , qui passim tamquam gladiatores ad arenam damnati , subitis odiis armisque privatis ad ultima discrimina committuntur . 
Rem immanem et ad istius saeculi probrum ! 
Leve iurgium solaque altercantium ambitione increscens aut revera innocens iocus , plerumque autem turbulenti ingenii praecipitatio ad famam , saepe ad tristissimas caedes et familiarum orbitatem lymphatam iuventutem propellit . 
Hinc toties miserorum parentum intercepta consilia spesque occisae et propemodum frustra pax in Galliis , et quae vix minus patricii sanguinis quam si bello certatum publice esset , in hac arena hausit . 
Quae haec autem dementia , ritu ferarum , non ratione sed impetu iniurias ulcisci , rerumque suarum iudicium permittere paene scenicae arti fortunaeque saepe fallenti ipsam artem ut , quicumque felicius , ille et iustius arma sustulerit ? 
Ferae gentes et ab ipsa venientes Barbaria orbem supra aliquot saecula suis moribus polluerunt . 
His auctoribus quondam factum ut in dubiis iudiciis , cum utrimque argumenta essent obscura , armis litigantium crederetur . 
In circum arenamve dimissi pugnabant , victus pro nocente habebatur , et inde vesaniae origo hanc aetatem infestans quae iam auctis finibus , cum olim in magistratuum arbitrio esset , hodie ad privatorum libidinem desaevit . 
Isti tamen gladiatoriae arti praetextus est , nescias magnificentia an utilitate acceptior peritia pugnandi . 
Nam cum arte gladio ferire vel deflectere destinatos sibi ictus , quis neget ad rem militarem pertinere ? 
Hoc Graeci Romanique et omnis gens armis strenua cum ambitu quaesivit . 
Nunc vero non tamquam in angustia sese prementium cuneorum ( ut in iustis proeliis solet ) sed veluti in apertae arenae libertate per cursus recursusque , per omnem corporis habitum , per longam et disparem oculorum manuumque fallaciam , quis non potius privatorum odiorum crudelitatem erudire quam publicae pietati suam fortitudinem parare videatur ? 
Et vero nihil iam ad amentiam aut impietatem residuum in propinquos amicosque saevientibus . 
Sive sanguinis sive familiaritatis iure coniuncti non atrocibus iniuriis sed inani superstitione verborum et propemodum gratis dissociati alterno cruore imbuuntur , quodque ultimum furoris gradum putes , ne inter se quidem laesi , saepe aliorum inimicitiis tantum nefas tribuere amant et in gratiam nihil ad se pertinentium odiorum seipsos et amicorum carissimos immolant . 
Quippe a pugnaturis qui perire soli nolunt , veluti ad theatrum aut cenam , ita ad hunc feralem ludum invitati ultro subeunt , et quicquid hominibus aut dulce aut carum est violare non dubitant ineptissimo desiderio famae , ut iactentur magno vitae contemptu in arenam processisse , id est , truculentissimum facinus ausi esse barbara ignoratione virtutis . 
Sed haec mala et si quae praeterea maculae se Gallicae indoli interserunt omnino donari eorum virtutibus debent , quos vel aetatis vel sapientiae pondus ita composuit ne aestu patriorum vitiorum diripi possint . 
In iis egregia comitas non fucata aut insidiose in hos ipsos quibus blanditur collocata . 
Non fraudibus , non secretis odiis vacant . 
Dignari singulos qui accessum aut notitiam petunt , et pro sua sorte unumquemque mulcere . 
Externo homini ad illorum consortium admisso satis erit aperto scelere aut nimia ineptia non peccare , ut quidem alibi in alienos mores , ne tibi noceant , intentus sis . 
Cum maturis autem et castigatis Gallorum animis teipsum respicias . 
Nec aliquid in humana societate felicius quam consuetudinis tam politae erecta virilisque suavitas . 
Caput Britannicae Insulae , in quibus diversi populi , Angli , Scoti , Hiberni . 
Britannia per tot spatia diffusa , tam diversis pulsata fluctibus , tamen magis ad magnitudinis suae fidem potest varios civium mores quam tantorum litorum sinus et nomina proferre . 
Tamquam alium in Oceano orbem faceret , omnis animi genera incolis insevit . 
Non alia insula toto terrarum ambitu illustrior . 
Sicilia , Crete , Cyprus visae regni fortunam et nomen capere posse ; non si in unum corpus transeant , uni Britanniae terrarum spatiis aut opibus pares . 
Priscis quoque temporibus armis inclytis strenua materiam fabulis dedit , quae plurimarum gentium ingeniis linguisque vulgatae sunt , quasi nihil eximium fingi posset quod non apte caderet in alumnos Britanniae . 
Olim quidem inter novem principes distributa . 
Mox bellis atque foederibus mutati cum regibus gentium fines , donec tribus dominis fortuna totius insulae cederet : Saxonum coloniis , quos Anglos appellamus , sub unius sceptri felicitatem coactis ; Britannorum vero reliquiis pertinaciter insidentibus Cambriae montes ( haec nobis hodie Wallia est ) ; et Scotis , quibus iam diu excisorum Pictorum portio accesserat , ad septentrionem colentibus . 
Mox Cambria diuturnitate bellorum macerata totius Angliae consensui impar fuit . 
At Scotia spe quidem victoriae minor , sed cuius spiritus Anglia non domaret , veluti in aemulationis argumentum , non pervicacius armis quam diversa ab Anglis indole pugnare suos iussit , donec noxiosissimam aemulationem fata damnarunt , nunc utrisque imposito rege , cuius spiritu insula in unum imperium coaluit . 
Anglia felicibus pascuis et ad multas variasque arbores commoda humo commeantium oculos pulcherrima viriditate mulcet , gratuitis etiam bonis plebis animos in segnitiem exsolvens . 
Pabulum illic passim pinguibus campis abundat , boum equorumque armenta ad perpetuam eiusmodi animalium aviditatem explens ; alibi autem siccioribus arvis et humili gramine induentibus terram , supra fidem multos greges educat excusatque utilissimam et ad ovilia factam sterilitatem . 
Ne hiemis quidem rigor assueta libero aeri pecora ( nisi forte supra morem inhorruerit ) in stabula aut ovilia deducit . 
Iis sufficere solent nuda sub dio cubilia herbaeque quas hibernus tepor alit . 
Quippe hiemes non illic pro plaga et septentrionis vicinia asperae , cum vehementer Gallicam oram quatiant , qua Britanniae adversa est , multoque rigidius Batavorum caelo incubent . 
In tanta aeris indulgentia Britannicus ager omnis generis semina facile concipit atque servat . 
Proceras habet lauros ; rorismarini planta , apud multas gentes ipsa cura qua educatur pretiosa , hic vulgaris et nonnumquam in saepes velut ad hortorum custodiam stipata . 
Vitem alere potest uvasque ad maturitatem perducere . 
Nam et Cantii amoenitas crebro collium dorso suspensa et Wintoniensis regio , cum ceteris ad meridiem ortumve spectantibus , olim vineta habu ; re , quae deinde pascuorum utilitas viliusque redemptum ex Aquitania vinum exemit . 
Lupi quoque ea insulae parte exacti nudos greges et vix alicui molosso creditos non infestant . 
Nam diligentia antiquorum , cum grassaretur luporum rabies curamque pastorum aut fatigaret aut falleret , totum in iis sedibus tam pervicacis ferae genus exstinxit . 
Ita fortuna per patientiam pecorum sub dio durantium et mirabile luporum exitium profusas nec aestimatas opes videtur indulsisse . 
Cibo , corio , vellere velut exundantis terrae muneribus populus in otio et plerumque oblivione laboris ditescit . 
Ne quidem in colendo croco labor , quem optimum habent , facili herba oblatas in floribus opes non in ullius curae aut industriae praemium aperiente . 
Et ne quid tam propenso fato desit , transmarinum militem ante aliquot aetates non viderunt . 
Domestici autem motus hoc saeculo rari , neque in Anglia , ut alibi terrarum , solent bella consenescere . 
Saepe octiduum ingentes simul turbas quam parit tam absolvit . 
In homines saeviunt , non in opes et tecta , et subitae acies adhuc crudas surgentesque lites dirimunt . 
Tam spontanea felicitas securum et opulentum vulgus non modico tumore sustollit , ut neque pro consuetudine ceterarum regionum timida humanitas et patriciorum dignitatem reverita mitiget mores plebis , et plerumque rudiora artificia tot divitiarum tantique otii crimen fiant . 
Nam artem aliquam professuri septem annis , ut plurimum , tirocinia deponunt . 
Ubi vero peractis rudimentis in collegium artificum adoptantur , quasi laboribus exempti sub se alios tirones asciscunt , edoctosque breviter in officinis prostituunt . 
Tunc ipsi non solemnes modo dies sed et fastos ( quis credat ? 
) si sudum est , vario ludo in proximis campis exercent ; nubilos in diversoriis oblectant ; prorsus ut artificia impolitius habeant , quippe discipulorum peritiae credita , et eorum redemptores contumacius urgeantur ad pretium , quo et tironum labor et desidia magistri ali possit . 
Diligens tamen nonnullarum operarum industria exactis artificiis eminens pretiumque per orbem merentibus satis prodit in ea regione eiusmodi studia non stipatis caeli vitio animis , sed nimia felicitate laborare . 
Ut enim ad exstimulanda ingenia artesque fovendas nimis cruda aut avara imperia nihil iuvant , depressis populi mentibus et desperatione solutis , ita fortuna lasciviens laborique haud aliter quam per ludum intenta plebis solertiam non attollit ad exactam artium curam . 
Nullibi in tam ingenti regno vectigal , non in urbibus pontiumve discriminibus publicanorum stationes , praeterquam iis locis unde naves in exteras plagas solvunt . 
( Nam importatas merces aut quae inde exportantur profiteri apud eos necesse est qui a rege portorium conduxerunt . 
) Sed nec plebis superbia acerbior peregrinis quam in patricios suae gentis exserta est , qui opulentiam suae patriae luunt rusticorum fastidio seipsos paene primis ordinibus stirpibusque aequantium , et indignationis suae tam pretiosam causam odisse interdum non verentur . 
Summa tamen apud omnes nobilitatis reverentia , quam intra brevem eorum numerum aestimant quos dominos vocant . 
Hi sunt duces , marchiones , comites , et barones ; ducum et marchionum omnes liberi , ex comitum filiis maior natu . 
Illis quoque episcopos maiorum pietas adiunxit . 
Apud hos proceres ad omnia obsequia descendere non indignum , et ipsi velut in terram positos contemplantes suum fastigium non ignorant . 
Nec illae dignitates emptionis commercio producuntur in vulgus nummorumque fortunam , sed successionis serie transeunt in heredem , vel beneficio regis novi quoque optimates in hos gradus adoptantur . 
Et ne hoc inane existimes decus ; multa publice constituta tam ambitioso nomini reverentiam cultumque conciliant . 
Si contigerit aeri alieno impares esse , urgentibus creditoribus in eorum corpora nullum ius esse potest , quamquam in Anglia debitores etiam in iudicium non vocatos saepe carcer accipiat . 
Sed hoc illustrius , quod maximorum criminum accusati , scilicet in ipsam rempublicam iniisse consilia , de equuleo securi sunt . 
Veritatem ab iis per tormenta posse exprimi nolu ; re qui leges condiderunt . 
Anglis ut plurimum gravis animus et in se velut ad consilium seductus ; seipsos et suae gentis mores , ingenia , animos eximie mirantur . 
Dum salutant aut scribunt , descendere ad verba imaginariae servitutis quae istorum saeculorum blandities invenit , nisi forte externis moribus imbuti , non sustinent . 
Populus rei maritimae studiosus , neque aliud tantae insulae validius munimentum quam tot nautarum sedulitas . 
Nec in castris quam navibus peior miles , praesertim si externo aeri assuevit cibisque , quos saepe inexpertos avidius Angli gustant . 
Nam haec gulae incommoda a Britannia delatas legiones non semel absumpserunt . 
Et classem Elizabethae Reginae auspiciis Lusitaniae litoribus applicatam , cum Angli stragem hostium et vastitatem fecissent , nimius aestus et suavitas pomorum ac baccarum , quas illa plaga habet , paene totam debellavit . 
Discrimina omnia et adeo mortem impetu plus quam iudicio spernunt . 
Et hinc utilissimos militum dixeris , ubi ducum suorum consilio reguntur . 
Sua autem sponte ruentes et illa audaciae caligine pleni de se saepius post funestos exitus queri quam de fortuna debuerunt . 
In Belgio cum studia partium nuper et arma saevirent , milites Hispanicarum partium aliquot a Batavis capti erant et suspendio conficiendi . 
( Ita visum referre vicem hosti , qui captivos eodem lethi genere perdiderat . 
) Sed in omnes saevire non placuit . 
Ex quattuor et viginti ( tot enim capti erant ) octo ad laqueum destinantur ; ceteris incolumitas promissa est . 
Demissae igitur in cassidem sortes , iussique singuli suum fatum extrahere . 
Qui tesseram sustulisset nulla nota insignem periculum effugeret ; qui ferali imagine impressam statim ab infelici arbore penderet . 
Omnium mentibus ingens periculi imago inerrabat . 
Quidam praecipue Hispanus votis lacrimisque misericordiam plurimorum , etiam aliquorum risum elicuit . 
Erat in illa sorte ac periculo Anglus e militum vulgo , qui ingenti vitae neglectu accessit ad cassidem et tesseram nil cunctatus adduxit . 
Favit sors ; erat illa salutaris . 
Exemptus periculo accedit ad Hispanum , adhuc fatali cassidi manum credere dubitantem , decemque aureis pactus ( fides Numinis ! 
) iudices rogat ut Hispano extra aleam misso sibi iterum liceat fortunam experiri . 
Furioso vitamque tantulis nummis aestimanti iudices annuerunt , et is rursus felici tessera evasit , non hac gemina modo , sed et simplici salute indignus quam adeo vilem habuerat . 
Leges quibus utuntur Anglis Gallica lingua , sed veteri et ab hoc saeculo abhorrente , ii tradiderunt , quos Normannia ad eorum sceptrum transmisit . 
Paucae illae etiam et plerumque ambiguae . 
De cetero , consuetudo et consulta sapientum sufficiunt magno aditu ad lites et infinitam iudicum potestatem . 
Et arcanum populi ingenium , tamquam Neustricae originis habitus retinens , ad subtilitates apertum est quae litibus forum implent . 
Et inde vulgatam fabulam crediderim inesse Anglis caudas . 
Consuetudinum autem ac legum , quaecumque a maioribus inoleverunt , adeo patientes sunt ut iam olim sancitas , rudi adhuc tam peccantium vitio quam legum sanctitate , etiam nunc mutare aut delere religio illis sit . 
Unde enim - nisi ab hac maiorum incauta bonitate - lex viget ut maritus iubeatur prolem agnoscere heredemque habere anno post aut amplius natam quam ipse ultimo ab uxore discesserit , modo constet interim a Britannicis litoribus in exteras regiones non evectum ? 
In philosophia autem ac mathesi , terrarumque et astrorum scientiis nulla est tam prodigiosa sententia quae non ex hac regione auctores invenerit vel turbam amatorum , vividam quidem sed modum curiosae subtilitati et per innumeras disputationes effusae non invenientem . 
Terram circumagi , non caelum ; solem cum siderum lata serie non inhaerere caelestibus globis ; sed et globos eiusmodi nusquam esse ; et quicquid philosophi deliraverunt multi ex his opinantur aut credere simulant , tamquam altius supraque vulgi ingenium spiraturi , si videantur communem sapientiam ut profanam vilemque neglegere , altius in arcana Naturae , quae pauci deprehenderunt , intuentes . 
Sed ut nihil animos magis agit quam religionis sensus , ita multo acrius eiusmodi disputationibus incumbunt . 
Nec quicquam in Numinis cultu modicum possunt , qualemcumque sibi speciem pietatis persuaserint . 
Prioribus saeculis aucti opibus homines in solitudinem et eremum iurantes , adeo ut opima pars regni fundorumque huic pietati concesserit , nimis timido et periculoso voto , tam illorum qui dabant quam eorum quibus haec ipsa concedebantur , cum illi paene rempublicam exhaurirent , isti autem in luxum se agi tantae fortunae vitio sinerent , mox in invidiam se cum quoque sacra tracturi . 
Et hanc quidem colendi Numinis rationem iam Anglia publice eiuravit , multi autem sic in contrarium divertere , ut quo longius a vestigiis patrum absunt , eo se propiores caelo credant - nec id tamen publico consilio aut , si deprehendi contigerit , palam inulto , sed elusis per privatas superstitiones animis novamque ac propriam et per hoc sibi gratiorem pietatem fingentibus . 
Itaque quos haec cepit superba suavitas praeter ceteros sapiendi , in varia nomina abierunt legesque diversas , non ipsa hominum auctoritate aut numero , sed pertinacia sancitas . 
Et quod miserabili risu dignissimum putes , crudelibus edictis illae sectae invicem saeviunt : unos se caelestium rerum participes ; exsortes ceteros omnes esse . 
Forte in unam superstitionem consenserat cum duobus liberis pater , e plebe vir , sive vulgus intra opus aut ingeniorum humilitatem aestimes . 
Illi tres unam rempublicam sectamque faciebant ( et saepe non pluribus hae religiones constant ) . 
Tandem pervicacius inter se de divina re agentibus decessit primum a filiis pater , non quod meliora sentiret sed diversa , et ab illis de communione sanctorum ( nam sic nugatores dicebant ) eiectus est . 
Porro sancti non his alii praeter seipsos erant . 
Mox autem et discissis mentibus alter fratrum alterum a caelesti consortio exclusit . 
Sic de angusta ecclesia et trium hominum numero definita tres quoque ecclesiae natae sunt , prodigioso scelere et in amentiam prono . 
Nec perfunctorie vesani pro somniis suis pugnant . 
Novae in dies sectae rapiuntur ad tribunal , in quibus nihil simile praeter unam contumaciam iudices vident . 
Foeda , indigna hominibus sentiunt . 
Non ullius praeeunte vestigio errantes , sibi quid credant auctores sunt ; non tormenta perhorrescunt ; non salubribus consiliis aut prudentiae acquiescentes ; igne quoque consumpti se ipsi furori suo litant . 
Iam vero peregrinis cum hoc populo agentibus ingens cautio esse debet , ne ex paucis ac fortasse plebeiis totam gentem aestiment , sed neque instituenda est ratio qua mores tam diversos excipiant . 
Ferox vulgus , ubi vino aut ira incaluit , nonnumquam superbiam tumoremque in hospitum iniuriam vertit . 
In tanto turbine animorum eos per aemulae superbiae contumaciam lacessere velle paulo aliquid supra dementiae malum esset . 
Nec tunc quidem tempestivum est tuam causam fidenter orare in saevo aegroque tumultu , multo minus magnitudinem animi ostentare defensionem meditantis . 
Leni et placido questu melius exarmaveris irruentes ; nec ignobiles preces erunt quibus primum aestum mitigabis in furorem euntium . 
Nam hic torrens , si nullo obice irritetur , momento languebit . 
Et haec quidem timidae prudentiae cautio adhibenda , ubi in oppidis agrisve multitudo in advocationem eorum qui in te primi desaeviunt aut concurrit aut timeri certe potest . 
In solitudine autem et ubicumque non impari certamine potes ingruentes refutare , tunc exserenda est , saltem ad speciem , vis animi contumelias non ferentis , qua terrebis non vera virtute insultantes et iniuriam pati tam idoneos quam inferre . 
Magistratus porro ac iudices , peregrinorum questibus faciles , haud inultam popularium in illos iniuriam ire sinent , si modo non peccaverit multitudo quam accusari pronum , plecti autem ubique difficile et ut plurimum nefas . 
Et adeo hospitalia tribunalia in ea gente erecta sunt ut sive externus actor sit faventes iudices habeat , sive uno crimine cum indigena reus , cive ad virgas furcamque destinato , ipse interdum nihil acerbius iubeatur quam a Britannia excedere . 
Patriciis quoque animus ad excipiendos peregrinos sponte factus , et fama illius comitatis cum honesto ambitu quaerunt , ut neminem possit peregrinationis Britannicae paenitere , nisi aversis incultisque moribus in barbariem natum aut indignum qui optimatum consortio misceatur . 
Cum his tamen qui sui fastigii gravem cultum ipso gestu atque verbis magnifice adornant , ex adverso componendus est gradus ad certamen maiestatis , ne te forte aut ex sua gravitate aut ex tua oratione aestiment , quae non Italicae Gallicaeve humilitatis more demittenda est . 
Evilesces alioquin apud homines non assuetos huic generi humanitatis per alternas blanditias mentientis . 
Britannia in septentrionem excurrente , Angliam Scotia excipit , inclyto sceptro supra fidem et aetatem regnorum ceterorum , quippe viginti iam saeculis sui imperii fortunam in unius familiae hereditatem servavit . 
Centum et octo reges a primo Fergusio in Iacobum Britannicum numerantur , qui tot regibus Anglicam nobilitatem addens , nunc primum uno imperio omnes insulae partes iunxit . 
Scotis animus ad humanae consuetudinis culturam facilis , corporis habitus supra multas gentes decens , ceteraque cum Gallis communia praeter soli ubertatem . 
Nam regio ad septentrionem porrecta nec frumento ubique idonea multis locis steriles montes habet neque illos saltem nemoribus indutos , praeterquam ea plaga quae horridius in caelum exsurgens silvestre et barbarum cognomen incolis suis fecit . 
Fortissimae tamen genti multum cibum de avium ferarumque , armentorum etiam et gregum frequentia natura paravit . 
Trecentorum cervorum aut amplius agmen videre non insuetum ; multo plures incolarum industria cogit ad venantium procerum voluptatem . 
Neque ex patriis bonis desunt quae advectis exterarum gentium mercibus ad necessarios usus permutent . 
Sed inopiam aeris nullo artificio emoliuntur . 
Sic in patria facillime degentes , etiam numerosis clientibus graves , non in exteris locis simili cultu et fortunae suae pari vivere possunt . 
Nulli tamen magis memores suae stirpis adeo ut familiae decus malint interdum sua paupertate foedare quam supprimere intempestivos titulos et suae cognationis parumper oblivisci . 
Nam in regione virorum fecundiore quam frugum , necesse est clarissimi sanguinis multos in egestatem nasci , quibus per diversa terrarum quaerentibus opes ( nec alii fide aut industria praecellent ) et ad praeconia suae nobilitatis obstinatis saepius audientium risus quam lacrimae et fides accessit . 
Ipsam autem regionem in se quoque animosam passim inimicitiae exercent supra fas humanitatis aut odii etiam saevae . 
Quippe per familias et cognomina discreti suarum gentium principes habent illos qui in antiquissimam familiae hereditatem successerunt . 
Eos ita observant ut vix patriae caritas maior sit , et ad ipsos laesi confugiunt , patrocinio viribusque suae familae usuri . 
Ita saepe modica iurgia et inter obscuros magnis et indignis motibus suffecerunt , dum utrimque iurgantes apud illos suae gentis principes dequesti privatas contumelias in ipsarum familiarum iniuriam vertunt . 
Neque rem modico sanguine peragunt . 
Interdum in agmen et veluti aciem coacti desaeviunt , et insita inimicitiarum vis in heredes quoque abit . 
Caedem caede repensare decorum ; incendia alternis ignibus vindicant . 
Nec aperto tantum Marte insidiis , fraudibus agunt . 
Nihil turpe aut ignobile satianti oculos inimicorum malis . 
Et haec pestis saepe optimates evertit , sive inter eiusmodi arma exstinctos , sive frequentiam stipatorum ( nam suspectam vim inimicorum ita submovere necesse est ) sera inopia distractisque fundis luentes . 
Etiam quod ut plurimum regio arboribus caret , quidam putant illorum odiorum facinus esse , dum adversis facibus inimicorum silvas cremant et privatis iniuriis vastitatem patriae faciunt . 
Sed haec olim deflenda dolentius , cum in dies ista arma saevirent . 
Nunc placidis rebus quam sentire meliora tam licet augurari . 
Quamquam enim tantum nefas submovere non fuit in veterum regum manu , proceribus fide clientum numeroque ferocibus , tamen patriae suae hoc demum Iacobus Britannicus beneficium dedit . 
Is cum adhuc uni Scotiae imperaret , hanc publici mali causam habuit in praecipuis regni curis . 
Sed pigebat illi pesti per partes et plerumque inutili sollicitudine occurrere , nec enim poterat ullis iurgiis vera pax statui nisi simul omnia componerentur , cum exempla eiusmodi criminum illisque venia necessitate temporum frequens omnes sollicitarent ad parem audaciam , saltem ne timidas aut degeneres iras gessisse viderentur . 
Semel itaque et in perpetuum placuit haec odia aboleri . 
Ipse rex eorum rationem inivit , quorum familiae et rixae eminebant . 
Precibus et auctoritate fractos , partim per se , partim per senatus sui delectos , ita reconciliavit ut vix amplius in tota regione tam assueti facinoris acerbitas nominaretur . 
Ingens opus nec a sapientissimo et diligentissimo rege , nisi multo tempore et mira felicitate absolutum . 
Iam biennium erat ex quo pacaverat Scotiam , cum ad Angliae successionem vocatus est , ingenti auspicio ad hanc novam Scotorum sanitatem , quippe tot viribus auctum regem nunc vero et salubri metu colentium . 
Scotis praeceps ad omnia animus quae spes semel persuasit , cui maxime credunt . 
Iracundia in promptu , sed quam facile post primos impetus mitigant . 
Quaerere opes quam servare meliores , sive quod indoles fortuna sua maior inconsultae liberalitatis impetu laborat amatque opulentiae famam , sive patriae suae more decepti , ubi ad nummos pervenerint , qui in Scotia felicitati sufficerent , iam de inopia sunt securi , nesciuntque in unaquaque regione cum auri argentique frequentia sumptus quoque et rerum pretia convenire , ut nec facile ingens pecunia quaeri possit nisi ubi effusissime solet expendi . 
Animi illis in quaecumque studia inclinant mirifico successu inclyti , ut nullis maior patientia castrorum vel audacia pugnae , et Musae numquam delicatius habeant quam cum inciderunt in Scotos . 
Etiam urbanis negotiis pares , ad omnis fortunae vitaeque genera suam industriam aptav ; re . 
Vagis porro nec ex dignitate peregrinantibus adeoque non alia nitentibus ope quam ut suae gentis hominum , qui in externis regionibus sibi divitias peper ; re , ineant domos exigantque veluti patriae vectigal , nihil est superba mendicitate deterius . 
Insula Britannicae plagae vicina , sub eodem imperio , Ierna antiquis , mox Hibernia appellata , spatiis ingentibus diffunditur . 
Navibus per commoditatem portuum facilis neque ex quorundam incolarum illuvie aestimanda . 
Quippe multa felicitate colonos ex Anglia Scotiaque invitat ; humenti quidem caelo , sed salubri et quod animalia veneno infesta impune non hauriunt ; lacerti bufonesque ibi delati non vivunt . 
Exportatae arbores nullo situ concipiunt vermes aut incuria araneas admittunt , quamquam et suas Hiberni araneas , sed illas innoxias , habent . 
Westmonasterii ampla sedes , ubi ius litigantibus dicitur , ex illis silvis trabes accepit et efficta multa arte tabulata . 
Mirum dictu : araneis circum parietes pendentibus vix ligno tam sordidae texturae filamenta adhaerescunt . 
Hibernis , qui ab oppidis cultuque recesserunt , mira cuiusvis aeris cibique patientia paupertatis longo usu . 
Victu parabili , semicruda fera vel bove satiant famem ; cibum temperant lacte . 
Fragiles domos ad altitudinem hominis excitant , sibi pecorique communes . 
Et hoc in illa gente mirum : amor desidiae reliquas gentes emolliit ; Hibernos duravit ad bella . 
Quippe per ignaviam fertiles campos illis colere ac serere paene ignotum . 
Pabulo et telluris genio ad armentorum alimenta contenti sunt . 
Artificia quoque non exercent , tamquam maculatura nobilitatem quam tantopere iactant . 
Ita turpi otio exigunt vitam , et incommoda ex ea barbarie frequentia patienti ; quam laboribus malunt refellere , tantaque est ignoratio deliciarum ut nec sentiant mala . 
Simplici veste imbrem et frigora tolerant ; venatibus ad celeritatem perveniunt feris parem ; fessis vel nocte deprehensis humus sufficit , contectosque nivibus vel imbre diffluentes prius saties quietis quam caeli iniuriae excitant . 
Pulchra fortitudinis bellique rudimenta , si non ex tam foeda segnitie . 
Et has sordes ne in pace quidem excutiunt , communione Anglorum vel aemulatione Hispanici moris , vitamque tot malis horrentem , veluti curis vacantem , diligunt , improba libertatis specie capti , quae per diversas fraudes variis gentibus illusit . 
Illis animus ad sua vitia obstinatus , labori aversus et per hoc omni frugi , acer ad furtum et praedam , omnemque laborem qui venationem imitatur . 
Et haec quidem ignavae plebis mala . 
Optimates sincera fide multi eximios animos dignis suo ordine virtutibus excolunt . 
Etiam qui in urbibus degunt aut amoenioribus plagis non mediocri humanitate adornantur . 
Ita probant feram illam populi partem sua sponte barbaram , non insulae fato in illa vitia factam esse . 
Caput Germania ritus et Belgii , cui hodie Germania inferioris nomen . 
Rhenus flumen ab Alpium radicibus per Belgarum fines Oceano illabens , quam olim incipiebat , Germaniam hodierna imperiorum nominumque mutatione auctam interfluit . 
Ampla regio et a Gallia Alpibusque ad Sarmatas et Pannones pertingens , in diversos principes et respublicas distributa est . 
Olim silvis et incolis fera , nunc oppidis passim insignis ; nemoribus quoque , quibus immensis tegebatur ad usum decusque castigatis . 
Vitem alit , qua in primam excurrit Italiam , supraque inumbrantes Rhenum colles in Pannoniam quoque declinans , et aliquot praeterea locis ubi humus propitiis collibus vel tepore fluminum mitigatur . 
Multa deinde abiete in montibus silvisque frigentis plagae arena abundat . 
Paene mediam Ister intersecat , in Europa fluminum princeps maremque alveum in annuorum pontium ruinam attollens . 
Ripas amnis celebres quidem urbes , sed paucae nec pro fluminis nobilitate insigniunt . 
Rhenus , Albis , et plerique deinde iam ab antiquo celebres fluvii totam quam lata est Germaniam permeant . 
Regio diversoriis non inculta , qua Alpes latus tegunt , totoque Istri cursu et qua labitur Rhenus , Moenusque , et Mosella , tanti fluminis incrementa . 
Eadem , qua ad Oceanum spectat aut introrsus a praecipua ac publica viarum celebritate divertit , squalentibus hospitiis totoque vivendi genere , multum sui illius genii retinens quem antiqui scriptores notaverunt . 
Urbes tamen non indignae sua fama , foro praecipue compitisque ad munditiem exactis , porrectis quoque domibus in altum et aequale fastigium , et fragilem materiam celante pictura . 
Interiora aedium non pari artificio ad usus aptata sunt . 
Lectos sternunt in semota ac plerumque obscura aedium parte . 
Caminis , ut plurimum , non utuntur . 
Fornaculas ad levamen frigoris malunt , quas intextas tricliniorum parietibus pro condicione aeris ignibus complent . 
Sed hic calor plerisque advenarum molestus est , quod et capita inexpertis vaporibus gravet et illinc in publicum prodeuntibus laxum corpus atque omnis aurae impatiens exhorreat . 
Praeterea si remittere ignis incepit , hoc genus hypocausta ingratis odoribus spirant , ea maxime in quibus convivantur , ubi expressae confusaeque tot dapium nebulae exaestuant , vino quoque ( ut illic assolet ) quam epoto tam effuso . 
Neque in hypocaustis modo , sed et in ceteris thalamis quoque atque tricliniis foeda multis Germanorum et confusa rerum incuria , ideoque advenis in haec penetralia admissis aer gravis . 
Immensa cupiditas potus , iam confesso vitio ideoque magis libero , illam gentem infestat . 
Nec ad voluptatem tantum haec Thracica libido est , sed in parte comitatis et paene disciplinae . 
Venalis quorundam principum gratia pretio tam infami sive quaerentium comites vitiorum sive legatis advenisque hospitalem parantium mensam . 
Nam Germani nulla comitate suavius quam longo nec sobrio convivio peregrinos credunt excipere , et tunc verissimam ab ipsis hospitibus benevolentiam in se expromi , ubi mutuis poculis inundari non abnuunt . 
Id illic summa urbanitas et coeuntibus prima amicitia animis in foederis locum . 
Forte stipendarium e Germania militem Tribuni in Gallias - et ipsi Germani - adduxerant . 
Ex his unum vir inter Gallos clarissimus vocavit ad cenam , gnarus utique quam pretiosum esset amicitiae pignus quod bibendo cum Germanis sancitur . 
Itaque hominem largiori potu invitavit ad hilaritatem convivii ; crebrae poculorum formae et bibendi rationes commeabant , cum Germanus , sive in experimentum benevolentiae quam hospes praeferebat sive quod languidum in bibendo certamen aversatus strenuam victoriam quaerebat , lacessito Gallo praeit exsiccatque ingentis molis scyphum . 
Neque Gallus conterritus mirantibus nobis surgit et : Ut scias , inquit , te in amicum incidisse , non modo condicionem quam fecistis non recuso , sed ecce et in benignissimam litem mutua vice lacesso . 
His dictis poculum primo , in quod erat provocatus , perpetuo spiritu haurit , idemque iterum ingesto mero plenum in hospitis gratiam iam tumentibus membris infundit . 
Delectatus tam prolixi amoris indiciis ille Tribunus , in pedes vix tum patientes oneris surgens : Tu vero , inquit , ne putes collocatam in ingratum tantae amicitiae operam , scis non parvam militum manum sub signis meis esse . 
Hos ego totis duobus mensibus in castris habebo , vestro aerario nihil graves , quandoquidem id iam temporum iniquitas absumpsit . 
Stipendium deinde si placet et licebit , persolvetis . 
Ad tam grandem unius poculi mercedem tum subito quidem horrore stupuimus , sed multo deinde amplius cum promisso fides esset . 
Apud hanc gentem aperti mores placent et qui Baccho libertatis nomen imposuerunt . 
Omnem speciem reconditi astus od ; re , sive quod fideliter non tegunt arcana cum mero solvuntur , sive quod animi in illis corporibus plerumque sentiunt se retusos , et aciem ceterorum tamquam in se intentam molestissimo timore suspiciunt . 
Rerumpublicarum magistratus ex civium sorte delecti non quidem sublimis elegantiae mentem afferunt ad tribunal , sed diligentia efficaci inhaerent parentum institutis . 
Faciles autem ad imperantium nutum populi , etiam saepe suis magistratibus de religionibus credunt , et vix sacrorum ritus quos princeps civitasve probaverit videas ulla privatorum religione aut pertinacia inquietari Mala quae Angliam et , quamdiu inter hos aestus luctata est , Galliam iactaverunt , haec miserabilis incuriae ( paene dicam ) felicitas evasit . 
Austriam tamen exceperim , scilicet paene exeuntem de Germanico caelo , nec quae ut nomine , ita priscorum ingeniorum sorte excidit ( pars enim Pannoniae priscis fuit ) . 
Bohemiam quoque non hac primum aetate infelicibus circa Numinis cultum litibus in se conversam . 
Sed et illa , quamquam in Germaniae sinu , tamen ab ipsius corpore exsecta est lingua , moribus , legibusque diversis . 
Litterae in multis locis cultae inter homines minus sciendi avidos quam docendi . 
Plura quam legerint scribunt , et suam famam ex voluminum quae edunt numero aut magnitudine aestimant . 
Vis mentium ut opaca , ita ad aeternitatem laborum est robusta , ut ceteri melius quidem scire , illi vero plura possint . 
Ex optimatibus multi , qui suis opibus moribusque contenti unam Germaniam aut viderunt aut mirantur , licet iudicio suo gravissimae prudentiae conscii , humanitatem nostri saeculi parum habent . 
Verba illis simplicitatis antiquae neque sententiarum vis hodiernae sapientiae coloribus tincta . 
Peregrinandi gens avida et exterorum morum , dum se receperit domum , aut simulatrix aut retinens . 
In eorum sedibus inolescere peregrinos aut ad dignitates pervenire insuetum , et paene contumeliosum apud illos nomen est quo externos appellant . 
His moribus oneratam Germaniam suae dotes et magnitudo virilium virtutum absolvit . 
Ignota ibi perfidia , etiam in venali fortitudine stipendia merentium . 
Ne ingenium quidem fraudis aut odia sub amicitiae titulis latent , et omnino ingentia scelera verecundi populi simplicitas ignorat . 
Parca et in furtorum suorum tenebris mersa libido , non , ut alibi terrarum , palam inter titulos atque ludos exsultantis iuventutis . 
Nam et prope ad muliebris pudicitiae similitudinem viri quoque hanc pestem aspernantur . 
Prudentia autem , ut non illic subtilia ingenia passim habet , quorum artificio deducatur in confinium doli , ita veris maturisque iudiciis insidet , quae et facile caveant suis rebus et alienos errores despiciant . 
Neque desunt altissimae mentes , in quibus patriam gravitatem vividi et excitati acuminis felicitas temperat , praecipue si validum ingenium diu peregrinis artibus moribusque miscuerunt . 
Gens armis egregia et quae pacem ferre possit . 
Tarde et cunctantibus consiliis ad tumultus concitantur , sed excitos longa tempestas et hominibus digna exercet . 
Populus aeris ferrique tractandi peritia et per mille artificia ducendi insignis est . 
Typographiae inventum pulverisque nitrati illis ingeniis orbis debet , ambiguo prorsus beneficio et quo tam pernicies mortalium quam utilitas se humanis rebus ulterius insinuavit . 
Candidi animi virtutes aliorum factaque aut inventa maxime absentium non maligno et tumido livore delibant , sed sinceris laudibus ac propemodum immodicis attollunt . 
Sed nihil in ea gente magnificentius quam quod nomen summi Imperii aquilamque sibi habet tamquam Romam Germania vicerit , et provinciarum ultima quae Italico iugo accessit iam sit sola in qua nomen atque reliquiae fortunae Romanae acquieverint . 
Tanti nominis sancta maiestas nulla sociorum principum aemulatione corrumpitur , regesque , quamquam viribus saepe maiores , sponte imperatorio culmini concedunt . 
Olim quoque illi summae appellationis fastigio inerant dignae vires , quae paulatim emarcuerunt velut fatali senectute . 
Quippe domesticis bellis , tum nimia optimatum potentia , denique quod non nascendi sorte sed per suffragia defertur haec dignitas , datus ad terram Imperii vigor venerabile specimen in haec saecula magis ceterorum pietate quam sua fortitudine servavit . 
Inter ceteras hanc praecipue excidentium virium causam invenias , quod ipsi optimates nimiis patrimoniis , tum imperatorum beneficio aucti , commissas sibi quondam provincias tandem in principatus mutav ; re , et ne non aliquid supra imperatorem essent ( qui non iuri succedendi sed suffragiis fortunam suam debet ) etiam suae hereditatis fortuna in sobolem transeunte . 
Hoc modo gentium et populorum mentes , quas vis quaedam ingenita ad suorum principum cultum advertit , antea in unius imperatoris reverentiam intentae , ad istos vicarios et mox dominos accesserunt , propiori scilicet vel periculo vel utilitate . 
Ita coepta insitaque deinde purpuratorum potentia totam Imperii molem exhausit , primumque quod e Gallia supererat , mox ipsa Italia , fons nempe Imperii , tum validissimae Germaniae partes , veluti de suo corpore excisae , in diversos animos ipsa dominantium varietate numeroque abierunt . 
Galliae Britanniaeque , id est verissimis regnis , longe alia ratione provisum , exterminati Numinis consilio regnantumque industria optimates , quorum suspectae vires erant . 
Nam quis porro regibus locus , si Neustriam , Armoricos , Aquitaniam , Aeduos , Arvernos , Pictones , Provinciam , atque Campaniam sui ut quondam reguli , ducum titulis comitumve obtinerent , viribus suis tuti et veluti precario obsequio regem minorem tantum non despicientes ? 
In Britannia autem formidabiles ducum opes , Comitesque Palatini regio prope iure factionibus et clientelis graves - quibus regnum cladibus miscuerunt ? 
Quam saepe in reges atroci coniuratione certarunt ? 
Nulla hodie certior regni salus quam quod eorum potentia stirpesque depressae regni nervos in unum contulerunt . 
Hanc igitur discerpti Imperii cladem antevertere imperatores debu ; re , cum se primum immodice optimates efferrent . 
Nunc autem inveteratis rebus adeoque composito Imperio ut ex his ipsis proceribus potissimum constet ; velle iisdem potentiam extorquere intempestivum ac inane facinus esset , tot vindicibus eiusmodi dignitatum in communis decoris securitatem coituris , maxime cum tam iure hodie suis provinciis potiantur quam Imperator summae rerum praefectus est , consensu videlicet eorum qui potentiam tradid ; re , tum possessione ac tempore , quo omnia imperia plerumque ab initio aut violenta aut invalida , legitima esse coeperunt . 
Sed quod exspiranti Imperio malorum summum fuit , imitatae procerum morem plurimae urbes se quoque velut in singulares respublicas collegerunt . 
Leges sibi dix ; re certosque magistratus , et ne dubites ab antiquo recessisse officio , sibi nomen libertatis in ista secessione fecerunt , mutuis quoque inter se foederibus ad auxilia et asserendum ius repentinae maiestatis . 
Sic illa regio quae sub uno spiritu , uno quoque rectore par toti Europae esse possit , viris urbibusque inclytis et digna in quam Romanae fortunae species transierit , iam vix agrum urbemve inveniat quam suo Imperatori pleno iure cum Imperio tradat . 
Neque enim aut respublicae aut dynastae in suis arcibus Imperatoris praesidia regnare patiantur , neque forte inveniat tam augusta appellatione dignatus in tot oppidis , ubi cum civium venia habitet . 
Hoc dulci publicoque errore suae patriae maiestatem exarmarunt . 
Neque enim Septemviri , quibus nominandi Imperatoris patrio more concessum ius , alium quam ingentis potentiae virum et qui vel opulentis ditionibus vel purpura etiam sceptrisque emineat , Caesarem dicere debent . 
Sola virtus atque nobilitas haec suffragia ferre non possunt . 
Ubi enim consideret Imperator , nisi iam illi antea extra Imperium sedes ? 
Ubi regia , qua tantae maiestatis titulos excipiat ? 
Aegre alicubi habitare paterentur , quem ut plurimum amant absentem venerari . 
Quod si fortissimae gentis fatum delecto principi totam provinciam regio more habendam permitteret , tunc indomitis viribus de suo corpore inveniret illi sceptro idoneos , unamque in comitiis virtutem respicere cogeretur . 
Igitur Imperatori in omnes est ( sed certa et castigata ) potentia . 
In civilibus litibus ad eum ut plurimum provocatur . 
Capitalia iudicia dynastae atque respublicae saepe suo iure exercent . 
Is comitia Imperii cogere , bella indicere , de summis inter ipsos dynastas controversiis iudicare . 
Ingruentibus bellis milites et pecuniam imperat - si imperare putes quod non aliter quam assensu civium tollit . 
Principes , ut in ingenti regione , permulti , sed divisae inter agnatos singularum familiarum opes ingentiam titulorum magnitudinem saepe non aequant , quippe haud multo secus provincias atque dynastias quam privatae sortis hereditatem dividunt . 
Eo modo Saxoniae Principatum forte plures hoc saeculo fratres inter se spargebant , et quoniam res ardua erat , legum et consuetudinum periti his advocantibus adven ; re , quibus in conclavi sedentibus cum litigantes fratres adessent , emotae mentis vir , sed innoxia iucundaque insania consuetus delectare audientes , in id secretum perrupit . 
Quem grandior natu ex Saxonicis fratribus intuens ( nam is illius aulae cibisque assueverat ) : Vis autem et tu , inquit , sententiam dicere de herciscundae familiae rebus ? 
At ille : Et quidni , inquit , velim ? 
Expectaverant omnes ab amente ridiculi leporis venustatem . 
Igitur rogare perseverant ne in tanta re suum consilium deesse pateretur . 
Sed ipse negabat nisi vestis qualem iurisperiti induerant sibi daretur tantae consultationi misceri ; cum illa se sapientiam esse sumpturum . 
Hilarior genius omnes invaserat , adeo ut ipsius quoque herus , non sine maximo risu , iuberet de penu sua produci suffultam pellibus togam iniicique cupienti . 
Quam ut ille curiose aptavit , bis terque per triclinium spatiatus , rogare dominum coepit ecquid se illa vestis deceret ? 
Egregie , inquit , sed superest ut his rebus , quae inter nos agitantur , tua sapientia modum imponat . 
Ille brevem in se moram esse respondit , in proximum conclave paulisper abiturum ; illic se melioris sapientiae spiritus ad consilium arcessere velle . 
Cum eo secessisset , adduxit repente ostium , ne quis arbiter prudenti nequitiae interveniret , exuitque illam togam et gladiolo , quo erat accinctus , ab humeris ad fimbriam in longas et exiles partes exsecuit . 
Ita laceram cum sibi iterum iniecisset , reserat fores pervenitque ad dominum , et intueri rursus iubet quam ornatus incederet . 
Iracundia arcuit risum , quia pretiosa erat vestis quae ita in partes perierat et : O te vecordem , inquit , flagellisque scindendum ! 
Nihil vero timuisti dominicae vesti furiosas manus afferre ? 
Neque ille conterritus : Ridiculum , inquit , cum vos multo periculosius insaniatis , tam graviter mihi irasci . 
Haec est vestrae fortunae imago quam indui , multoque stolidius Saxonicum Principatum perditis quam ego hanc togam . 
Incolumis me decebat , ridetisque discerptam . 
Ita Saxonia integro corpore viget , armis et opibus gravis . 
Cum eam per partes laceraveritis , nemo pristinam dignitatem agnoverit . 
Germanorum principum divitiae , praeter aliquot vectigalia aut tributa , plerumque ex gregibus armentisque sunt ; agri quoque fecunditate , quem ut maxime spontanea nec redempta rusticorum opera exercent . 
Hoc modo suas opes et annuae pecuniae numerum non possunt definire , cum sit ex mutabili annonae pretio aestimanda . 
Nobilitati magna et superstitiosa sui generis cura est , et maculari veterum sanguinem putant si ad novam imparemve familiam matrimonii consortio accesserit , nec in multas stirpes haec nota eluitur . 
Quippe ad patricii generis sincerum documentum in utraque parentum serie octo ex maioribus numerant , in quibus haec inaequalis coniugii labes non haeserit . 
In conferendis sermonibus unicuique hominum sorti destinatos titulos et loquendi normam habent . 
Ea neglegere aut incuriose confundere magna religio est . 
Nec ulla gens tot conceptis formulis agit , etiam eorum memoriam fallentibus , quos a puero illa ars et tot discriminum superstitio exercet . 
In illius Belgii parte quam suo nomine Germania invasit sunt fere illae provinciae quae sub Burgundica olim stirpe unum corpus bello , nuptiis , successione fecerunt . 
Mox ad Hispanum coniugii foedere delatae et summum illius gentis robur , si tam pati absentis principis cruda imperia quam praesenti parere potuissent . 
Sed ex his populis multi durius hac aetate se habitos questi , rescissis concordiae vinculis , quibus cum principe ac inter se tenebantur , acerrima tempestate et ad Europae terrorem idonea inhorruerunt . 
Per hos motus pars sibi libertatem armis fecit , et ceteri , sive domiti bello sive antiquum dominorum nomen reveriti , in principis fide manserunt . 
Qui Hispanorum Imperium aspernati in rempublicam secess ; re , ii maxime ad Oceanum colunt , apud exteros populos nomen a praecipua inter illos Batavorum gente sortiti . 
Necessaria post defectionem audacia rem nauticam curav ; re . 
Inde robur atque opes omnia litora scrutantibus et per hos infestum Hispaniae mare . 
Statimque aucta oppida et ex quotidianis praedis divitiae . 
Access ; re ex Gallia Angliaque auxilia in mutuam tam eorum qui iuvabantur utilitatem quam illorum qui iuvabant . 
Alii sub Hispaniae sceptro positi nomen quoque a provinciarum una dux ; re et per orbem Flandrorum appellatione censentur . 
Distinctis in haec duo imperia populis , idem tamen genius , iidem mores manent . 
Candida quidem sed veluti caeli vitio depressa ingenia , quae etiam gravius bibendi intemperie stipant sive hanc sitim fortuna terrarum et ex maioris Germaniae vicinia velut spiritus sive mos educandae infantiae accendit . 
Quippe adhuc ab ubere pendentibus , quo paulatim lactis desiderium minuant , lagunculas ad similitudinem uberis effictas et hordeaceo potu plenas tradunt in manu . 
Tam rudis et incuriosa aetas subinde ad os referens tarde meantem potum sugendi similitudine capitur , tum etiam innocentis otii fastidium levat . 
Nec utilitate res caret , si ex primis incrementis rem aestimes . 
Quippe valida membra succoque laetissimo ad venustatem florentia ita institutam infantiam decorant . 
Sed assidua bibendi ratio ipso usu in perpetuam voluptatem transiens subinde palati aviditatem sollicitat semper utique post hunc morem aut natantem aut arentem . 
Accedit illius potus condicio , non ad diluti vini consuetudinem sitim satians , sed crasso liquore identidem faucibus relinquens , quod succedenti potu diluendum sit . 
Illa tamen perpotandi dulcedine ( quod mireris ) in segnitiem non merguntur obrutae mentes , sed ultra ceterarum gentium sedulitatem mercaturae , et artificiis incumbunt . 
Assuefactis scilicet robustisque corporibus , illi vitio pares sunt et haustas inter convivia nebulas mirabili felicitate exsolvunt , adeo ut in multam noctem producta temulentia postero mane ad negotia vacaturis pigritiam non imponat . 
Nulli ad vilium artium industriam meliores . 
Otium plusquam Attica severitate multaverunt . 
Pueri in tirocinia distributi publico si necesse est sumptu ; virgines ad filum lanamque eruditae ; omnem aetatem idoneus sudor exercet , et a puero familiaris labor ignotam segnitiem vel ipsa consuetudine nescit amare . 
Tam frugali disciplina artificiorum vis ingens opulentiam illustrat civitatum , paucique in mendicitatis veterno acquiescunt . 
Ingenium populi neque capax neque patiens fraudum . 
Ea fide qua sunt digni facile alios aestimant , sed decepta simplicitas intractabili odio perfidiam laedentium fugit . 
Inter hos eximiae quaedam mentes omni saeculo sustinuerunt dignitatem litterarum , aut ad principum rerumve publicarum secreta admissi commissas res digna solertia curav ; re . 
Nimirum ut in regionibus ubi vulgo et velut ipso natalium munere acria aut lepida ingenia exsurgunt , pauci ex suae mediocritatis tenore vel curant vel possunt excedere ; ita humilioris veluti fati gentes et plus antiqua bonitate quam per vanam subtilitatis culturam ornatae interdum ingeniis sunt insignes , quae propius ad caelum accedant quam ad terram erant nata . 
Batavorum optimates ad reipublicae genium , quam ipsi fec ; re , animos quoque et mores velut in vulgus deduxerunt , sive facilitate naturae et in eam sortem nati quam res suae hodie habent , sive callida et ad tenendum populum apta imagine ; prompti quoque ad mutuae servitutis imperia , nisi cum iussi imperare . 
At proceres Hispanicae ditionis plus scilicet stimulis aularum exercentur et Belgicos animos imperantis populi moribus miscent . 
Hinc veluti gemina illis indoles variatumque ac paene divisum per diversissimos affectus ingenium . 
Sed inter ceteras cupiditates praecipua honorum libido est . 
Titulos ac nomina per adulantium astus inventa ad discrimen dignitatum anxie ambiunt ac tuentur . 
Neque ulla re magis tibi eorum animos conciliaveris quam cum arte et honore compellando . 
Blandientibus faciles largique honorum , dum maiores expectant . 
Ita callidae laudationis fraudem vera simplicique gratia remunerantur , nisi quod inanibus causis ad amandum concitatos saepe idem impetus mutat , vana forsitan suspicione contemptus usque ad odium quoque aversos . 
Vulgus in illis utrimque provinciis speciem libertatis et vana paritatis indicia plus ipsa libertate aestimat . 
Et hinc artes quibus facile capi possit . 
Non dedignari rusticos iocos ; per viam annuere comessantibus ; et cum multum emineas , ipsis tamen nihil auferenti nec multum duratura humilitate misceri . 
Guilielmus Auriacus , summorum consiliorum vir , plus hac arte quam ulla acie Ibericas opes afflixit . 
Agrestes Batavorum pleraque oppida ad Oceanum incolebant , haud dubie deficientis ab Hispano Belgii summum robur et utriusque solis divitias fatigaturum , nam urbes natura situque impeditae non operoso munimento poterant ad inexpugnabile robur educi . 
Sub prima igitur defectionis initia , Guilielmus popularitatis novitate animos omnium in se convertit , reputantes quanto meliori condicione quam sub ipso rege viverent , sub auspiciis ducis sibi fasces et imperium debentis . 
Quippe ab aratro aut navigio inculti adibant nec maiestate nec satellitio gravem . 
Ipse altissima calliditate gaudebat non se per invidiosa nomina ab obviis abiectisque sed et Guilielmum interdum appellari , gnarusque quo potissimum modo suae gentis affectus impellerentur , nullam salutantium vilitatem alto aut incurioso supercilio obibat . 
Excepta vox in adulationem castigantium humanitatem suam : hominem bene emi qui salutatione constaret . 
regi operam suam navaturi . 
, , , propaverit , inquietati scientiarum , , , ; scientiam ( Verba illis simplicitati antiquae , neque scientiam vis hodiernae sapientiae coloripus tincta . 
) cincta , , sese , , , timido , Roma Germaniae , , descripti , , om . 
Caput Italia et Italorum indoles Italiam inter exiguas olim aquas quae Rubiconem faciunt aestimatam , nunc Alpium claustra propius ad Naturae mentem definiunt . 
Tellus multum suis bonis , sed amplius propitiae famae debens , olim Graecorum coloniis ad orientem celebrata tum magnitudine Imperii , quo illustrius nulla aetas aspexit , et suorum ingeniis culta . 
Nunc etiam post excisos Romanae magnitudinis nervos , adhuc multis gentibus manet omnis vitae et institutionis exemplum . 
Ibi laevigari iuventutem , ibi humanitatem velut ludum aperire nostri homines arbitrantur . 
Ipsa nomina urbium locorumque tot historiis fabulisque vulgata ad stuporem imperitorum valent , semperque aliis sincerius quam sibi credentium . 
Hoc mortalium favore et Italiae mala teguntur et bona speciosiora sunt . 
Nec dubium quin aliquot locis amoena sit supra ceterarum regionum felicitatem : qua Benacus masculis undis per montium claustra ludit ; qua Avernus , Puteoli , Cumae lasciviunt . 
Etiam quicquid Gallico nomini Longobardi eripuerunt ferme aequis et irriguis agris pulchritudinem suam habet . 
Sed si totius Italiae fortuna cum vicina conferatur Germania Galliaque et ad septentriones pertinente Britannia , tunc fortasse et erubescemus quod praevaricatione nostra , qui tantam illius famam ultro alimus , dotes premat nostrarum regionum . 
Tellus frequentia montium aspera aut nimio et maxime sterili aestu torrens . 
Solum in plerisque locis aret et qua segetes patitur , frequens rubiginis tabes crudas fruges corrumpit aut incussa turbinibus grando . 
Ne quidem pascuorum magna vis , improbo vellere ciboque peiore . 
Et vix umquam ubertas Italiae suis alumnis per triennii continuam felicitatem satisfecit , multo minus suffectura nisi frugalitas caelique condicio multum cibum aspernantis parca et sobria convivia temperaret . 
Variorum generum arbores , quae sub nostrorum siderum mansuetudine largo proventu se onerant , ibi nimio sole consumptae invalidos et vix utiles fructus edunt . 
Malis autem aureis punicisque praefervida regio et diversa ficuum stirpe ad suorum aestuum levamen abundat , quae nec necessaria ad humanos usus sunt et per orbem circumlata , plus nostris deliciis quam pretio suo merent . 
Nam olivas quamquam ibi inter tria maxima humani generis commoda ( cum segete vinoque ) numeratas maxime ex suarum regionum condicione aestimant , in quibus pascuorum vitio siccae boves exilia ubera aut olida mulgentibus tradunt . 
Carnes , si paucissimas excipias animalium sub sole pervicacius durantium , a nostarum mensarum deliciis paene in alios sapores degenerant , ut iam illa parasitorum gula Graecas Romanasque comoedias piscium commendatione implens pro illarum sedium sorte non parum videatur sapuisse . 
Urbes eximiae amoenis ut plurimum locis conditae . 
Domus non e fragili materia , hae praesertim quas palatia appellant plus interdum sua mole spectabiles quam ad habitantium usum aptatae . 
Vario marmore ac interdum auro nitent ; fastigia ingenti opere in altum producuntur . 
Exesae statuae pretiosis locantur umbonibus , haud raro solo vendentium mendacio debentes quod tam ambitiose eminent . 
Qua vero parietes laxantur in fenestras , non par reliquo artificio aedibus decor est . 
Nam plerumque aut carbasi vile textum aut inunctae oleo chartae id spatium amplectuntur quod recipiendo lumini destinant , quae nec in publicum decent et eorum oculos qui sunt in aedibus intra triclinii aut porticus fores , tamquam in custodia , coercent - longe a Britanniae aut Galliae cultu , quo muri in fenestras aperti vitro iunguntur , libero ad exteriora conspectu laetaque trepidantis , ut solet , splendoris imagine . 
Templa autem ( nam in tantae famae parte sunt ) nec totam advenarum expectationem implebunt . 
In imaginibus signisque summus decor . 
Nihil aris formosius . 
Purpuram sericumque inter gemmas et metalla pro vilioribus ornamentis numerant . 
Solum omnis artificii pavimentis effulgens diverso marmore miscetur , quod per idoneos colores vel imaginem florum reddit vel in volucrum pecudumque speciem coniungitur . 
Columnae etiam ex marmore ingentes et paene ad illius lapidis vilitatem . 
Sed tam opulenta pulchritudo non ad ultimum venustatis pervenit , fastigiis scilicet plerumque non editis et numquam libero sole in obscuras sedes admisso . 
Fenestrae multo ferro et ipsa picturarum densitate inumbrantur . 
Si quam aedem vel fores opportunae vel viciniae libertas illustrat , etiam appositis velis vel pariete interiecto tanti sideris munus repudiant . 
Adeo religionis sensum putant tristitia noctis elatum et per lucis iucunditatem exspirare . 
Quicquid vero peregrini de publicis illis operibus credant , certe privatas hospitiorum sordes ac plerumque egestatem non sine tristi sensu et mirantur et oderunt . 
Quippe in diversorio delatos ieiunae squalentesque epulae inter aviditatem et fastidium dividunt . 
Tum tricliniorum situs , tum culicum cimicumque omni genere infesta cubilia . 
Acer inde diversitor et inclementis hospitii gravis merces . 
Sed alia illi regioni blandimenta fortuna invenit , quibus adventantium studia caperentur . 
Nam aut publicus error aut propitium Italiae fatum ex omni Europa ibi iuventutem propellit , mutuo in tanta frequentia solatio quod cum ipsi sibi debeant , huic tamen imputant terrae . 
Sive igitur tuae gentis homines amas , ibi frequentiam invenies ; sive te aliorum delectabit consortium , in tam numerosis diversarum regionum coetibus erit quoque quod diligas , praecipue quodam animorum commercio peregrinos alligante , ut interdum ad amicitiam plus valeat hospites simul esse quam cives . 
Ita ex omnibus provinciis in unum corpus transeunt , ibique communem et extemporaneam patriam videntur constituisse . 
Praeterea qui in Italiam pergunt iuvenes ac plerumque opulenti , dum aut oppida mutant aut praecipua incolunt , dum omnia ad videndi audiendique voluptatem sollicitant , annos elapsae pueritiae venturaeque prudentiae medios permittunt incuriosae remissioni , maxime cum a patria semotis non occurrat domesticorum negotiorum facies , et haec aetas a gravioribus curis seipsa subducat . 
Accedunt oblectamenta iuventutis : ars equestris , cithara , spectacula , artifices a comoediam nati sed vix cothurno pares . 
Reversis deinde in patriam et negotii ( ut opus est ) plenis , quid mirum suavi recordatione redire mitissimi temporis ludum , percussoque animo in elapsae nec rediturae oblectationis memoria , locum quoque tantae felicitatis conscium gratum esse ? 
Ceterum magni casus et regio toties in exitium sui dives illos primos et quos ex veteribus discimus mores de Italicis gentibus ut plurimum excussit . 
Animus tamen omnium rerum capax . 
Neque pingui impetu et tantum ad naturae imperium , sed erudite et cum artificio virtutes aut vitia sequuntur . 
Humanitatis effusa promissio ab iis omni corporis gestu sancitur ; verba exactae urbanitatis et cum volunt ad persuadendum aptissima . 
Etiam prolixe benevolentiae indulgent , et ubi vere amant , omnia discrimina habent infra tam humani foederis sanctitatem . 
Si quos autem oderunt , sive sponte aversi sive se lacessitos existiment , ideo periculi plenior res est , quia hanc animi aegritudinem plerumque tegentes , alte interim aemulationis aut offensae memoriam recondunt . 
Laesi interdum ad obsequium descendunt ut inter amicitiae iura tutiori fraude grassentur . 
Etiam aetatem haec odia ferunt , ac quod noxiosissimum putes , nonnumquam animus tam facilis est ad vulnus quam pertinax ad cicatricem . 
Mentes intra tristiorem prudentiam castigatae vix sustinent iocos , nec quid temere et absque consilio vel dicere assueti vel facere , ex suo quoque more alios aestimant , nutus omnium , oculos , verba in argumenta animi superflua subtilitate ducentes . 
Ita perpetuis suspicionibus atque curis sui astus poenas luunt . 
Sed et ipsa nimiae calliditatis opinio est ingrata , cum vix in simplicem nec suspectam familiaritatem descendentes , semper stare in specula credantur , quid ceteri agant arbitraturi . 
Venena damnatamque libidinem ideo omiserim quod non Italiae propria vitia , sed in totum Orientem criminatio , ad meridiem quoque deflectens , uni genti praecipue imputari iure non possit , maxime cum haec scelera tenebris fraudique mandata et negari facilius a consciis possint et ab aemulis fingi . 
Ingens autem et publica crudelitatis opinio est , qua illic feruntur odia inter se inimici exercere praedonesque grassari , ita affectus dispensante natura ut in quibus regionibus maior passim humanitatis species cernitur , ibi praedonibus sit trucior animus , inimicitiarum quoque et ultionis ingenium magis in barbaros ritus degeneret . 
Nam Italia ultro prodigens obsequii cultusque promissa , quod est ad odiorum immanitatem aut latronum in extremum saevitiae abiit . 
Galli non pari humilitate verborum gestuumque amicitiam colentes multum quoque de crudelitate remiserunt . 
Neque enim tam facile adducuntur ut impiis caedibus naturae ius violent , saltemque mortem suppliciorum maximum putant , non poenarum optabilem metam et ad quam debeant inimicis per tormenta gradus esse . 
Demum Anglia a Gallicae humanitatis pompa recedens etiam multo magis ab illa crudelitatis barbarie divertit . 
Nam et praedones spoliis contenti sunt et omnino insolens facinus adimere vitam . 
Oblongas perticas ferroque praefixas cervicibus euntium illidunt ut animo per subitum et brevem liquente torporem , nec illi suas res defendere possint nec ipsi ad caedis nefas adigi , qua mutuae rixae frequenter funestae sunt . 
Italiam autem , quamquam totam Alpes et maria in se collegerint , unius quoque linguae societate cognatam , tamen diversus multiplexque spiritus in varios mores egit . 
Saepe enim et per partes a diversis gentibus victa non unius animi incolas admisit ; quos indoli suae miscens ab iis vicissim externi genii fatis imbuta est . 
Accesit ad formanda ingenia regiminis modus in quod se unaquaeque pars post tot cladium mutationem composuit . 
Roma multo variarum gentium impetu iam olim de suae magnitudinis ac opulentiae fastigio deiecta est , tamquam orbis sua spolia inde reposceret . 
Neque umquam mutatio ius suum in hominum animos maiori prodigio exercuit quam cum illud Imperium , ingenti spiritu Romanae indolis erectum , humilitate et socordia afflixit . 
Nunc ipsa urbs sub pontificum iure , cum non modica Latii Umbriaeque regione vicinisque aliquot populis , aptos quoque tali imperio animos induit , scriptis quippe terroreque et veneratione caelestium rerum toto orbe sui principis maiestatem plusquam armis et maiorum fortitudine asserens . 
Sub regibus autem illud omne concessit , quod a Piceno sinuque Formiano Adriaticae et Tyrrhenae undae cingunt , in ingens Ionii maris latus extrema cornua Italiae effundentes . 
Sedem nomenque Imperio Neapolis dedit . 
Non alibi in Italiae finibus maioribus armis nobilium virorum impetus ac propemodum fastus attollitur . 
Equorum armorumque studiosi sunt , faciles ad stimulos gloriae et in omnis magnificentiae cultus intenti . 
In alia Italiae ora , qua influenti Adriatico primae terrae intercedunt , urbem Veneti condid ; re , cum oppidis exuti in illa vastitate quam Attila Italiae fecit suis se paludibus tegerent . 
In ea civitate quamquam toti nobilitati gerendae reipublicae ius est , tamen summum imperium penes paucos ex senioribus manet , severum quidem illud atque sollicitum , ut necesse est in tanta vicinorum potentia civiumque deinde opibus , nisi cohibeantur , ad ambitum vitio divitiarum spectaturis . 
Sic illa disciplina domitos animos per aulicorum studiorum venustatem non deducit , ac ne quidem illis voluptatibus decorique assuefacit qui patricias stirpes alibi tenet - ut est rei equestris armorumque disciplina , aptae quoque elegantiae et urbanitatis pro saeculi more peritia , plus denique publice sapere quam privatim edocentur - nisi quod in procurando patrimonio eximiam sedulitatem habent . 
Aliae praeterea urbes olim se composuerant per varia Italiae litora in reipublicae auspicium , quas fortunae vis erepta claritate imperii , quod per externa maria quaesierant , in regum principumque clientelam coegit . 
Iam in iis mixti animi semperque pendentes sunt inter gloriosae libertatis cupiditatem , cuius adhuc imaginem vident , et principum , ad quorum patrocinium confug ; re , necessariam simul gravemque potentiam . 
Insubres autem corporibus animisque speciem ac genium Galliae Italiaeque miscuerunt , vultu membrisque paene compositis ad Gallorum venustatem quam deinde Italicis dotibus implent . 
Sed et utrimque ut virtutes , ita vitia exceperunt . 
Ceterae in Italia regiones principes suos habent modicis plerumque imperiis , ideoque maiori calliditate , ut sunt in ingenti pelago scaphae , adgubernandis , cumque in angustis provinciis nisi per immensa vectigalia sufficere opes non possint maiestati dominantis , salubri consuetudine illae gentes assuescunt et opes invenire et pro imperio reposcentibus non negare . 
Nihil autem est tam arduum sedulitati humanae ad quod Italici acuminis praestantia non tollatur . 
Ab ultima etiam sorte vulgi non paucos quotidie in nomen atque opes felix industria producit . 
Nullum curarum genus quod divitias promittat aut ( si opus est ) humilitatis specimen aspernantur , longi quoque laboris speique patientes , quorum alterum fastus Hispaniae , alterum subita atque praeceps vis Gallorum non toleret . 
Altae et ad rerumpublicarum gubernationem validae mentes , ad omnem fortunam idoneae ; frugi homines intentique ad futura . 
Latine scribere inter illos haud pauci , non utique loqui norunt . 
Linguam quoque qua vulgo utuntur , quamquam nihil est aliud quam cum corrupta Latinitate barbarorum mixtura verborum , quantum possunt ab originis suae vestigiis loquendo scribendoque avertunt , adeo ut in fauces revocent verba quo asperitas soni vocumque contractio ( quae vix totae ad aures perveniunt ) nihil Latinae cognationis videatur habere . 
Quo more Hispania iam et ipsam suam linguam infecit , ita demergens simplicitatem vocum ut confusa et a summo pectore coacta asperitas deleat multarum litterarum suavitatem . 
Tamen amoenitas studiorum in Italia non exigua et maxime eae partes ad quas vivax Naturae lepiditas invitat . 
Testis gentilicii carminis pulchra et ad vicinorum invidiam gravis ubertas , quae nomina poetarum tot amorum ignibus ad supplicii celebritatem fictis ardentia sacravit . 
Nec enim interest sua an antiquorum lingua locuti sint , cum sit eiusdem virtutis impetus , qui tenerum et opulentum ingenium in popularem quique in veterem facundiam laxat . 
Nam et Graeci quae intellegeret populus scribebant ; et Romani Graecos mimos et Atticae eloquentiae efficax robur ad sui vulgi aures accommodaverunt . 
Iam quid de Italicis historiae scriptoribus dicam ? 
Istis quidem sincera prudentia victuris , illis autem tantum nimia eloquentia et partium favore peccantibus ? 
Sed et sapientia caelestis et humanae prudentiae disciplina , ceteraque omnia quae in Musarum tutela sunt , numquam parum illius populi ingeniis debuerunt . 
Ad extremum non alibi sanctiorum virtutum exempla peiorumve facinorum quam in Italicis animis cernas , et quod quidam de Attica dicebat : Nullibi vel atrocior cicuta est vel suavius apes exsuctis digestisque floribus cellas implent . 
emineant , , , ad , ; qua muri ad fenestras ; in ; om . 
ad in om . 
vel omnes edd . 
praeter , odia haec , , maiore , , , Pontificum . 
Iure qua om . 
Caput Hispanorum genius , mores . 
Ultimum Europae claustrum est in immensum Oceanum Libyamque tendentibus Hispania . 
Quae olim a situ Hesperia , mox ab oppido Hispalia appellata , tandem in hodiernum nomen concessit . 
Ingens tellus , quippe Galliam Afris committens et si Pyrenaei paterentur , insula ; antiqua ubertate insignis , hodie per vastas solitudines fidem tot historiarum corrumpens . 
Nudum in pluribus locis solum et sterilibus arenis incultum , egens aquae , non herbarum , non messium decore spectabile . 
Sed qua tepentibus venis frugum aut vinetorum alimenta suggeruntur , mirum est quantum natura indulgeat . 
Illic ubertas eximia et paene reliquae plagae sterilitatem pensatura . 
Monstrum putes quod alicubi arva auctum centies semen agricolae restituunt . 
Frequentia oppida non sunt , sed nec in iis commeatus quo hospites , Gallico Britannove aut Italico saltem more , excipi possint . 
Incolae autem in priscos habitus geniumque maiorum ut maxime durant . 
Robustum hominum genus , laborisque illius patiens , non quo arva coli solent aut artificia procurari , sed qui maxime est ad bella idoneus , ut est ferme pervigilium , inedia , sitis , et omnino ad militarem disciplinam obsequium . 
Nam in susceptas spes pertinax animus praecipuae virtutis partem credit malis et periculis non lassari . 
Hinc ad Romanas olim partes obstinata Saguntus excidio suo et mutuae caedis fortitudine clara . 
Tum pro famae magnitudine parva Numantia tot Romanorum primo , ad extremum sui victrix . 
Lusitania quoque repentinis viribus et cogi solvique facilibus Viriatum suum succingens , et omnis Hispania ad Sertorii disciplinam fide et moribus commoda ipsumque cum Pompeio Metellum fatigans . 
Adhuc barbaros et in rudia variaque imperia dissectos , suae fortitudinis admonuere lacessentes hinc Poeni , inde Romani , quorum ambitum Hispania luebat velut in praemium alienae victoriae concessa . 
Domitis expulsisque Carthaginis copiis , libido et aviditas Romanorum , libertatis quoque cupiditas , quam Hispani demum ut amissa est cognoverunt , crudam gentem et barbaram ita inconciliavit victoribus ut numquam in totum pacata paene omnibus fastis Italica arma lassaret . 
Ipse quoque Augustus bellum cum Cantabris non ut leve et quotidiani momenti suis legatis mandare sustinuit . 
Visum illi par suae felicitati periculum praesensque depugnavit . 
Necdum Hispani tot bellis tantoque suo et hostium sanguine de exteris imperiis cogitabant , dumtaxat adnisi non servire . 
Tandem iugo assuefactos Gothi Vandalique de Romano exemerunt Imperio , tunc quidem sibi ipsis , sed quoniam in Hispaniae corpus transierunt , et Hispaniae quoque vincentes . 
Supervenit deinde ex Mauritania atrox fulmen , non ipsam modo Hispaniam corripiens , sed uno impetu in Galliam transiens , Saracenorum viribus in immensum effusis . 
Exacti e Gallia et viciniore Hispania illi Mauri ultra Baetim et Iberum consederunt . 
Reliquae Hispaniae partes in diversa et plerumque aemula imperia abi ; re , donec in primum coaliturae Hispaniae pignus Isabella , quae fratri in regnum Castiliae successerat , Ferdinando Arragonio nupsit et magnitudine dotis Arragoniam semper liberiorem quam sub iusto rege provinciam in mariti iura coercuit . 
Mox ambo communibus armis domitos Mauros paene octo iam saeculis Hispaniae incubantes suae Africae reddid ; re . 
Sub eorundem auspiciis Americam aperuit ille Columbus , ad occasum positae Indiae paene auctor . 
Et ut prosperis undique fatis res Hispana emicaret , huic etiam Belgium , ascito in communionem generis et imperii Philippo Austriaco , accessit . 
Eodem tempore pulsa ex Apulia arma Gallorum Neapolim Ferdinando concess ; re . 
Mox novis et crescentibus rebus , reverentiam et quandam maturitatem addidit Carolus V Imperii titulo auctus , strenueque Mediolanum sibi asserens . 
Restabat ex omni Hispania nomine et affectu Lusitania dispar , Orientis commercio gravis , ad quem per immensa et infida Africae litora magno ausu navigans , victo etiam et per sparsas colonias occupato imperabat . 
Sed hanc quoque provinciam in suae Hispaniae corpus restituit Sebastiani Regis casus , quo amisso Lusitani in Philippi II Hispani postestatem concess ; re . 
Tam ingentibus incrementis non mutati in Hispanis quidem mores sed magis aliquanto excusati . 
Quippe eorum rebus adhuc humilibus dignus , tamen hodierna magnitudine tumor fuit , in quem suae naturae sponte nati sunt . 
Et hic illis vitiorum ac virtutum causa est . 
Graves enim animi et cum pondere quodam elati , non subito impetu effunduntur in diversa , nec vincere magis sciunt quam victoria uti . 
Ita ad omnia pericula pervicaces , ne tempore quidem et taedio vincuntur , factamque natura et arte constantiam vix de illis locis amoveris quos semel insederit . 
Sed verba quibus se suosque attollunt ingrata audientibus fabulisque scribentium traducta ; vultus quoque cum hoc grandi sermone conspirans et convictus , nisi servientibus et domitis animis , gravis severae maiestati paene quoddam odium addit . 
Unusquisque in acie ac maxime phalange quam singulari discrimine melior . 
Servatas parcimonia opes et ad temperantiam institutis corporibus saepe negatas in vestitu consumere amant et sic ad ostentationem proferre . 
Immensa sui fiducia , sed apud timidos aut patientes maiore . 
Illis frugalitas eximia , non tantum in suae Hispaniae aestu , ubi corpora nimio sole marcentia cibum pati non videntur , sed ubicumque suorum nummorum periculo edunt . 
Modicus panis nec pretiosa herbarum condimenta assuetis tam rigidae virtuti plerumque sufficiunt . 
In alieno autem sumptu haud facile alii ad mensarum hilaritatem meliores . 
Nulla tunc series opulenti convivii quam non totam oculis manuque percenseant . 
In ultima paupertate supercilium non omittunt . 
Sutori et egeno , cum iam fata instarent , aderat filius in paternam sortem natus . 
Is cum rogasset ecquid sibi decessurus praeceptorum relinqueret , iam defecta voce pater : Ut , inquit , memineris in maiestatem assurgere familia tua dignam . 
Miraculo nobis fuit ex Hispania mulier , vix centonibus satis tecta tribusque qui comitabantur liberis precarium spiritum tristi mendicitate producens . 
Forte in Gallorum coetum inciderat , et ex his statim unus spectaculo motus : Ego , inquit , ; mulier , hoc te onere ex parte levabo . 
Maiorem ex tuis liberis ( et is forte ad decennium pervenerat ) mihi trade . 
Hunc levibus suaeque aetati paribus ad serviendum officiis assuefaciam . 
Ubi adoleverit , meo sumptu curaque hoc artificii genere quod maxime probaverit imbuetur . 
Ad haec mulier : Nec Deus siverit , inquit , ; mi homo , quamquam pauperem me vides , ut in tantam humilitatem filium damnem , qui aut tu aut ego sciamus in quae fata sit genitus , aut quam claris virtutibus subsidium patriae paraturus . 
Satius illi , si ita fata tulerint , inedia exstingui quam ad servitutem ( sub externo praecipue domino ! 
) egregiis hominibus indignam accedere . 
Fallunt tamen Hispani tantorum spirituum specie , quales naturae sponte et saepe incogitantes effundunt . 
Nam plerique illorum parca modicaque sorte contenti , ne spem quidem ad maiora fastigia et supercilio suo digna videntur attollere . 
Hinc videas ad arcium praesidia modico stipendio collocatos velut in patriis laribus inter impares tam ambitiosis verbis curas ad senectutem pervenire . 
Quod utique minus pati Gallorum animi possint ad nova subinde omnia erecti , et Italica sedulitas semper illam quae ventura est fortunam observans . 
In Hispania studia litterarum eo cultu non nitent , quem haec aetas nudis et squalentibus Musis reposuit , cum periisse videretur ille eruditionis spiritus qui omnem scientiarum partem debet implere . 
Non enim Latinae eloquentiae studium ibi viget , non venustas poetices , non historiae priscorumque rituum utilis et robusta lepiditas . 
Veterem ac paene barbaram in quaerendis scientiis rationem obtinent . 
Philosophiae incumbunt , theologiam amant , non spernunt legum et canonum peritiam . 
Sed illas scientias Graeca Latinaque eruditione mitigari indignantur , putantque hoc modo fucum addi , quo virilium litterarum lineamenta elangueant . 
Vir nuper non ignobilis in litteris famae , cum ab iis quibus obsequium addixerat iussus esset in Hispania divinarum rerum scientias profiteri , statim hac politioris doctrinae velut infamia eviluit , admotisque precibus supplex a suae libertatis dominis impetravit alias sedes et suae humanitatis patientes . 
Praecipua ad Germaniae morem ibi eruditionis species , prolixis voluminibus pauca complecti , sed et illa plerumque ex aliis auctoribus supervacuo labore decerpta . 
Et hoc quidem Academiarum malum est . 
In ceteris urbibus non adeo frequens est scientiarum commercium , nisi quod in suae regionis dignitatem libros patrio sermone conscriptos amant haberi , prorsus ut in militaris nominis ambitum videantur hanc famam severioris in Musas neglegentiae quaesivisse . 
Reconditae illis mentes et ad lenta consilia idoneae : hinc longos cuniculos agere et veluti obsessis inaspectos ; arma et pacem ex suis temporibus sapientissime aestimare ; opibus animos subigere et hac invicta arte de fortissimis gentibus triumphare . 
Maxime autem solemne est ad parandam reverentiam nomine caelitum uti specieque sacrorum subducere ambitum oculis vulgi . 
Numini suas cupiditates imputant , et veluti pro illo depugnantes solertissime sibi vincunt . 
Illa veluti praefatione in omnium rerum coepta , tamquam in scaenam et tragoediam , intrant . 
Ferdinandus et Isabella hunc iam patrium morem nepotibus tradiderunt . 
Quippe in hostibus suis inveniebant publici odii causam , adeo ut semper in bellis credi vellent divinae iracundiae ministrare . 
Cum externarum gentium principibus acturi , non ex optimatibus ducibusque oratorem legebant , sed ab alicuius monasterii solitudine extractum . 
Ita praeter recisos legationis sumptus , fidem quoque eiusmodi fetiales et reverentiam negotio faciebant . 
Equidem dignissimum laude putem quod Hispani in magna hominum penuria vastum tamen et dissipatum imperium suorum civium coloniis aut praesidiis tenent , suique aerarii famam opulentiae Indicae nomine et ingentibus praeterea verbis cauta et industria fraude sustentant . 
Ceterum in Hispanica gente pompa verborum gestuumque ideo minus ingrata est , quod non ascititia aut extorta , sed veluti ex naturae praecepto intumescit , cuius omnis impetus , etiam in vitia declinans , nescioquo genio decet . 
Sed nec indignos putes illa specie animi in cothurnos assurgentis . 
Sordes saltem palam od ; re , cultuique corporis amant munditie et patrii ritus vestibus indulgere . 
Arma , etiam deficiente penu , tamquam praecipuum in viro ornamentum et servant et gestitant . 
Nihil in illis ineptum ( nisi si quid iactatio expresserit ) in colloquiis ceteraeque vitae usu , callidis aptisque ad omnia ingeniis , nec se ipsa eodem fuco ignorantibus , quem facere aliis verborum pompa volunt . 
Sermonum et amicitiarum exordia per speciem mitissimae humanitatis adornant . 
Hos tu quoque illis initiis optime poteris eadem tranquillitate adoriri ; succedentes autem ad fastum , mutua maiestate excipere . 
Si vero te Gnathonem angustior fortuna voluerit esse , timido silentio plausuque satia animos in suam aut patriae magnitudinem diffusos . 
Ac tunc quoque , nisi quod iam admordeas , tuum esse ne duxeris , meminerisque , ut te promissis onerant supra fidem ingentibus , largiorem etiam quam praestare umquam possis operam , mendacium astruente fiducia , polliceri . 
Caput Hungari , Poloni , Mosci , gentes reliquae ad septentrionem positae . 
Pannoniam iam nutantibus Romani Imperii rebus Longobardi insed ; re Hunnique , qui transfuso in provinciam nomine Hungariam appellaverunt . 
Huic pro diversis regnantium viribus saepe mutata limitum sedes est , nunc illos in viciniam proferente , nunc in arctius cogente fortuna . 
Savo Tibiscoque fluminibus rigatur . 
Ister iam plurimis fontibus auctus interfluit , capacique apud Taurunum alveo excipit Savum . 
Regio a Polonia atque Germania ad Dacas et Moesiam excurrit ; qua Illyricum et Dalmatiam spectat Alpium molibus tecta est . 
Omni proventu felix solum uberrimas segetes alit ; pascuorum ingentium fidem exteris gentibus facit venalibus per orbem armentis . 
Paulo minus centum milibus boum in singulos annos Germaniae transmittit , illincque in vicinas Germaniae terras . 
Partem quoque Italiae iisdem cibis alit . 
Vinum generosissimum est , nec multum illi dispar quod in Hispania gignitur . 
Caelum quoque ad valetudinem commodum , nisi quod sub autumno intemperies mutantis in horas aeris morbos creat , maxime hospitibus saevos . 
Noctes scilicet multo frigore horrent ; ingens aestus succedit media luce campos corporaque adurens . 
Sub vesperam gelidus aer iterum incautos astringit . 
Varii generis pretiique metalla in visceribus tellus habet , aurumque interdum cum arena fluvii volvunt , feracissimi piscium , quos ibi nimia copia viles facit . 
Indolem gentis ideo magis arduum scire quod hoc saeculo horribili clade perculsa est , suisque moribus vix relicta , hinc urgentibus barbaris potitisque magna parte provinciae ; hinc milite ex omnibus Europae populis ad auxilium lecto , moraque et multitudine aliquid suorum morum sensim in illam regionem transfundente . 
Dixerim bello et assiduis malis factum ut vulgus quod in agris habitat , excussa rusticitatis simplicitate , in saevitiam plerumque abierit . 
Nullo discrimine in suos atque hostis milites insidias struunt . 
Si quibus sub noctem aberrare contigerit , adsunt statim ad praedam , et ingratissimo scelere suos milites sibi opem per omnia discrimina ferentes non aliter a se quam nudos et in ultimae mendicitatis imaginem amittunt . 
Nobilibus , ut par est , mens erectior meliorque ; frons et animus ad magnificentiam factus , membra incessusque compositi ad venustam maiestatem . 
Togis et tunicis utuntur ad morem Orientis , purpureis maxime aut quae caeruleum colorem acceperunt . 
Et hic vestitus egregie viros decet , brevi ut plurimum acinace ad togatum latus appenso . 
Callidis et ingentibus consiliis valent parique audacia , praesertim si brevi dumtaxat et furtivo impetu opus est . 
Ingentes proceribus opes sunt , magna quoque , licet in regno , libertatis vestigia . 
Unicuique pro opibus multitudo clientum , et illis in patronos ingens fides . 
Non alia intentior nobilibus cura quam ne quid de iis praerogativis decedat quas iam a multis aetatibus intemeratas habent . 
Et ideo maior armorum pertinacia contra Turcas , qui in unam servitutem omnis claritudinis sanguinisque familias premit . 
Absque hoc inclinatio animorum in illis timeretur aliunde potius reges quam ex Germania petituris . 
Quippe Hungaros Germanosque ( vulgare viciniae malum ) superba aemulatio inter se committit . 
Probra utrimque in domesticis colloquiis saeva , alternisque vitia curiose aut explorant aut fingunt . 
Hungari equorum studiosi , quos optimos habent . 
Vestes quoque et arma ad delicias pompamque exigunt . 
Equis malunt quam pedibus proelium inire , avidissimi honorum , timerique cum ambitu quaerunt . 
Italica ingenia artesque secuti ne quidem ab eorum vitiis creduntur abhorrere , et vindictae facinora peragere dicuntur iisdem artibus parique livore . 
Ad amicitiam facillimos putes , sed haec verane sit aut tuta , nulli melius aestimabunt quam ii ipsi qui illam inibunt , serio reputantes num amari meruerint an vero illa gens utilitatem captatura simulatione benevolentiae fraudem paret . 
Insignis est apud illos magistratus quem Palatinum dicunt . 
Is nihil ex se decernere , sed obstare regi potest quicquam publicum sancienti . 
Cui postquam suo suffragio intercessit , infirmum est quod deinde statuitur . 
Et hunc plurimi colunt tamquam vindicem libertatis appositumque regibus , ut olim tribunatus Romanis consulibus potestatis modum fecit . 
Hinc scias magnos gentis animos nimiumque tumentes dura aut soluta imperia pati non posse , nisi ( quod in provinciis illic cernas quas Turcae invas ; re ) ad reverentiam dominorum acri metu cogantur et premente spem omnem libertatis . 
Illyrici Dalmataeque , quos Istros Slavosque appellamus , ad Hadriatici maris litora incolunt , illinc qua introrsus terram spectant in Pannoniae fines perveniunt . 
Immanium montium dorso ea regio horret perpetua hieme in cacuminibus rigente ; quae in valles demittuntur , mitiora sunt vicisque et arcibus frequentia . 
Gens alieni iuris est , diversisque dominis iamdiu assueta in eorum plurimum mores ac veluti indolem abit . 
Pars principibus Austriae subest . 
Veneti non pauca ad mare obtinent . 
Reliqua Turcarum imperio access ; re . 
Hinc Germanici habitus atque mores , Italici etiam , ac denique barbari pro dominorum genio dispensati . 
Paene invia regio est , nisi quod in portibus naves interdum excipit quae a Venetis in Orientem solvunt aut illinc in Adriaticum remeantes . 
Cetera peregrinos non invitant . 
Inde lectis militibus fortitudinis et audaciae fama est , in Turcarum praecipue castris , paucique praeter illos Constantinopoli in praetorianas cohortes leguntur . 
Hungariae a septentrione Polonia est , inde ad Oceanum procedens Russiaeque contermina . 
Tot spatiis diffusa regio paene nullibi in montes assurgit , et a planitie factum nomen , quam Scythico verbo appellant . 
Campi in immensum patent , quos nix altissima hieme obruit . 
Hac discussa segetes crescunt , non in indigenarum tantum usus , sed et mari delatae per multa Baltici litoris spatia sterilibus fundis annisve opem ferunt . 
Saevae hiemes terram fluminaque advinciunt , quia violentia Aquilonis nullis montibus repercussa liberum ut in pelago caelum rapit . 
Accedit septentrionis vicinia et ibi emoriens solis vis , praesertim cum recessit ad brumam . 
Natura subsidium admovit profundissimas silvas , quae et in ignem datae frigus expellant , et in suis praeterea umbris animalia alant quorum pelles fulciendis vestibus pretiosissimae habentur . 
Hac duplici ope utuntur in hiemem . 
Alio quoque commodo suis silvis obnoxii , quippe alicubi immensa examina apum fervent . 
Agrestia illa sunt nec cuiusquam cura aut pastum aut tecta accipiunt . 
Vacuis quercuum ramis aut truncis inhaerent ; ibi cereas domos extruunt et optimo melle implent . 
Hinc ingens facilisque in regionem proventus . 
Ceram mercatores devehunt . 
Ipsi melle conficiunt potum quem in deliciis habent . 
Flumina paludesque plus iusto quasdam provincias obruunt , adeo ut aestate vix possint adiri . 
Concretis per hiemem undis curricula habent quae lubrica glacies facile evolvit . 
Ita per regionem feruntur , et hoc est commercii tempus quo externi ad eos commeent ceramque et pelles mercentur ac si quid praeterea sub tam rigido caelo in pretium nascitur . 
Plerumque lapides extruendis domibus desunt . 
Lignis ad parietes utuntur stramentoque operiunt , praeterquam in celebrioribus oppidis arcibusque optimatum , quantum illa regio ferre potest , excultis . 
Polonis ut plurimum dura vita caelo aspero , nec populi moribus factis ad nostri saeculi venustatem , et hinc aliquando saeviora ingenia . 
Diversoria peregrinos excipiunt longe a nostrarum terrarum ratione . 
Deducuntur in sedem quae , inanis et plerumque perfossis ad accipiendum lumen parietibus , ventis quoque et hiemi patet . 
Nulli quibus decumbant lecti , non erecta ad epulas mensa , longo ac multiplici clavo paries fixus est . 
Illic hospites sarcinas quas habent in ordinem appendunt . 
Multo deinde stramento sternitur solum , et hoc in illis diversoriis pro thoro est . 
Itaque per illam regionem processuri ad iter ita se comparant quasi domum circumducant . 
Cibos et cetera in alimentum ferunt , lectulos in raedis collocant , ut nudis illis tectis excepti sua supellectile et famem et frigora arceant . 
Gens est ad ferociam et licentiam nata , quam vocant libertatem , adeo ut infandae barbariei legem , multis saeculis ibi solemnem , vix nunc demum omiserint . 
Ea scilicet caverant ut qui hominem peremisset solveretur metu iudiciorum si in iacentis cadaver proiecisset pauculos nummos , quorum numerus eadem lege destinabatur . 
Nec tam vile fecissent humanae vitae pretium , nisi sui genii impetu pro levi facinore haberent humanum cruorem prodigere . 
Ipsum nomen non tantum servitutis sed et iusti ac legitimi regni oderunt . 
Rex ad patrias leges vi et armis adigitur . 
Nobilitas tristibus praerogativis se ipsa donavit , quibus possit sibi invicem et impune nocere , quippe principi non satis iuris est ut quod peccaverint ipse vindicet . 
Maxime sibi credunt , nec maior libido est libertatis in moribus vitaque incivili quam in religionum et caelestium rerum sensu , de quibus ( ut placet ) sine metu et sentire volunt et loqui - scilicet immani fiducia sui , quibus sapere alieno ductu pudet . 
Hinc in diversa hodie scissae mentes errorumque omnium lues quicumque antiqua saecula polluerunt . 
Quisque in suae familiae laudem intentus est , praesertim si in exteros incidit et expertes suarum fortunarum . 
Saevire quam decipere promptiores , et ipsi magis fraudibus quam vi patent . 
Ultra Poloniam Russia iacet , quam obtinet Moscovitarum princeps . 
Nomen imperio ab urbe Mosco est , quam illius Russiae caput multitudo incolarum et habitatio regum fecit . 
Ab Oceano ad Caspium mare immenso tractu patet . 
Diversis lateribus Polonis Suedisque confinis est ; in aliis eius limitibus Tartari haerent . 
Longo frigori et penetrabili damnata est . 
Vix profecto iam vere redditur terra quam nives oppresserant . 
Inde aestas gravissime incumbit , et quasi redimeret moras quas longa hiems fecit , subito aestu percoquit fructus , non tamen ad nostrarum arborum felicitatem . 
Paene supra fidem est ibi quoque pepones maturescere , quibus apud nos non flagrantes modo soles quaeruntur , sed et saepe repetiti . 
Crebrae silvae campos attollunt ; in iis pretiosae pellibus ferae ; cerae etiam copia atque mellis , et hinc praecipuum in illis regionibus mercaturae commercium . 
Multi incolae sunt , neque tamen pro terrarum amplitudine quas possident . 
Servituti gens nata , ad omne libertatis vestigium ferox est , placida si prematur . 
Neque abnuunt iugum . 
Ultro fatentur principi se servire , illi in suas opes , in corpora vitamque ius esse . 
Sordidioris reverentiae humilitas Turcis non est in suorum Ottomanorum sceptrum . 
Ceteras quoque gentes ex suo genio aestimant . 
Hospites sive forte sive consilio in Moscoviam advectos in idem iugum damnant et servire suo principi volunt . 
Si quos furtim abeuntes retraxerint , ut fugitivos plectunt . 
Magnatibus , licet ipsi serviunt , in minores suus fastus est , et vulgus horum maxime supercilium timet . 
Fertur populus adeo litterarum rudis esse ut pauci inter illos vulgatissimas preces memoria teneant quibus Numen propitiamus . 
Bello quam otio aptiores , et plerumque in armis sunt , sive quo Tartarorum impetum frangant sive alio limite Polonos lacessunt repelluntve . 
Ista quoque aetate civilibus odiis inter se certaverunt . 
Acies illis ex equitibus tota ; pedite ideo vix utuntur quod omnium bellorum momenta in celeritate constituunt , magno impetu vel impressionem adorti vel fugam . 
Sed ubi pavere inceperunt , ad desperationem quoque vertuntur , adeo ut ex proelio fugientes , si assequitur hostis , nihil ausi repugnare , ita se victoribus dedant ut nec mortem deprecentur . 
Castigandis furtis remissi sunt ; tamen praedones ultimo supplicio ulciscuntur . 
Gens est cauta , nectendisque fraudibus apta . 
Neque ignorant ideo mercatoribus se suspectos , quos ut placabiliores habeant , interdum in mutuis commerciis aliam patriam sibi fingunt . 
Perpotandi studium acre est et praeter patrios potus ne quidem advecta vina desunt . 
Uxoribus longa captivitas , quas domi serio continent , dignas quoque maioribus malis . 
Adeo servilibus supra fidem ingeniis demissas esse aiunt . 
Virorum in se benevolentiam ex Verum numero aestimant , numquam melius suo iudicio habitae quam cum in saeva ingenia inciderunt . 
Quidam e Germania in Moscoviam migraverat , vir e plebe , et si nomen in tantilla re placet , Iordanes dicebatur . 
Haesit ergo in illa regione et cum sibi eae sedes placerent , inde etiam duxit uxorem . 
Hanc cum caram haberet omnibusque officiis mutuam gratiam affectaret , illa deiectis luminibus maesta , crebro in singultibus et ceteris maerentis animi indiciis erat . 
Viro denique sciscitanti maestitiae causam , se enim nullis quod sciret amicitiae muneribus defuisse : Quid tu , inquit mulier , tam egregie fingis amorem ? 
Num putas latere me quam tibi vilis sim ? 
Simulque largos gemitus coepit effundere . 
Ille attonitus in amplexus maerentem recepit , rogare perseverans numquid eam offendisset ; peccavisse se forsitan sed culpam emendatione deleturum . 
Ad haec illa : Ubi autem sunt Vera , inquit , quibus te amare docuisti ? 
Hoc certe potissimum pacto maritorum in uxores apud nos benevolentia et cura sancitur . 
Hoc a Iordane audito primum stupor continuit risum ; mox utroque vanescente e re sua esse putavit ut uxorem eo modo haberet quem ipsa praescripserat . 
Nec multo post arripuit caedendae mulieris causam , et illa fustibus mitigata tum primum bona fide amare et colere virum coepit . 
Nec tenuit ille modum , sed iam ferior quam misera coniunx optasset ad extremum grandi ictu dicitur huius etiam crura et cervicem afflixisse . 
Germania qua Baltico alluitur mari Cimbricae Chersoneso confinis est parvoque maris discrimine ceteras insulas videt , quae idem Cimbrorum regnum faciunt , hodie Daniam appellamus , inde brevis in Suediam traiectus est , cui ad Boream Norvegia adiacet . 
Et hae quidem regiones sunt ex quibus tantae gentes numero suo victoriisque celebratae quodam turbine aestu toti olim Europae infusae sunt . 
Inde Cimbri Teutonesque , inde Gothi Vandalique prorup ; re , per quos Italia , Libya , Hispania , cum Galliae parte afflicta est . 
Recentioribus saeculis quae inde coloniae emigrabant Northmanni dicebantur , id est homines a septentrione venientes . 
Per hos diu occupata Britannia , in Galliis plurima ferro igneque corrupta sunt . 
Sed illic post varia discrimina pax placuit et concedentibus Gallis Neustriam insederunt , quam exinde vocav ; re Normanniam . 
Adeo nihil in Europa intactum illis fuit et omnibus formidabiles , etiam vulgo indomiti censebantur . 
Unde tanta hodie multitudo et velut fons gentium aruerit incertum est . 
Certe iam minus crebra in illis regionibus oppida , tantumque a mittendis coloniis absunt ut cum bella ingruerint , externo milite uti consuescant . 
Crediderim barbaras gentes , cum frugales ibi olim in inculto solo essent ignaraeque vitiorum , multa sobole increvisse . 
Et quoniam infelicitas terrae numeroso populo alimenta negabat , saepe dimisisse iuventutem novas sedes quaesituram , cui se sponte omnis aetatis homines applicabant . 
Nunc autem insano comessandi bibendique vitio obruisse genitalem vim , nec habitatores nisi suis regionibus sufficere posse . 
Illic Germania perpotandi studio superatur . 
Mane primum excitati stomachum levant ingesto calidissimo potu , quem ab ipso vino igne exprimunt . 
Sic refectis missa ad caput aestuantis potionis caligo somni cupiditatem facit ; brevis quies est rursusque secedunt ad potum . 
Vinum tunc bibunt aut si quibus ( ut vocant ) cervisia placet . 
Quod inde spatii ad medium diem est negotiis datur . 
Tandem ad prandium conveniunt , quod utique saepe non dubitant continuatis sermonibus in cenae tempus extrahere . 
Hinc ut plurimum in thalamos deferuntur , contumelias nec facere prompti nec pati . 
Datae dexterae fidem non violant . 
Multa Germanicae in his linguae sunt , sed in moribus plura vestigia . 
Norvegiam rari incolae tenent . 
Ut plurimum venatione vitam tolerant . 
Nullibi commodiores malis aut navium tabulatis arbores crescunt . 
Gens est rudis et apud multos veneficiis infamis . 
Aiunt venalem apud illos ventum esse , quem inde navigaturi emant , Ulyssis Aeolique fabulam vero aequante prodigio . 
Dirae apud illos hiemes et plerumque incautis infestae . 
Torpens aer remisso ac paene nullo sensu occupat corpus , ne antequam perieris intelligas te perire . 
Memorabili exemplo huic pesti is ereptus est quem Numen ad regnum Britanniarum destinaverat , tunc unius Scotiae Rex Iacobus . 
Filiam Annam illi desponderat Fredericus II , Cimbricae Chersonesi rex . 
Sed cum illa in Scotiam veheretur , non semel in Norvegiam eiecta est , vi sortium malisque geniis ad veneficae imperium ventos cientibus , quae aliquanto post facinoris poenas luit . 
Sed rex interim amore et iuventa impatiens ad coniugem deferri constituit , provectaque iam hieme , illud mare glacie infame ingressus est . 
Caelo et tempestatibus luctatum Norvegia excepit , nec multo post quae eum vexerat navis , velut in aridam delata , ita circumstanti glacie immobilis haesit . 
Res ad Iacobum delata est , statimque libuit hoc insolenti spectaculo frui , quippe nulla suae Britanniae litora concretas undas tenent . 
Sudum erat neque portus ab hospitio regis procul . 
Processit igitur nec spirantibus ventis nec acriter , ut videbatur , inhorrente aere , contemplatusque paulisper glacie stratum mare in thalamum rediit , nec dum aliquid de pernicie hiemis suspicatus . 
Sed dum foco se admovet , ex circumstantibus unus in dexteram regis manum , ut forte fit , intuens advertit vicinum pollici digitum caerulo et exsangui livore rubentem , peritusque caeli illius : Ne tu , inquit , Rex , ad ignem accesseris . 
Nocuit tibi aer et digitum exanimavit . 
Sic iam affectum peius ignis intempestivo calore perdiderit . 
Frigoris lues alio frigore pellenda est . 
Admiratus rex primum se laesum negat , quippe nullo doloris sensu temptatus . 
Sed non diu dubitavit quin recte moneretur , nam stupebat rigens digitus sensumque cum sanguinis calore amiserat . 
De remedio quaerenti referunt certam esse et in promptu medicinam , cuius se salubritas brevi quidem sed acerrimo dolore insinuet ; id pati oportere , nisi malit intercidere digitum tam noxia hieme contactum . 
Allatumque est vas subito plenum nive , non quidem ad ignem domita sed per ipsum triclinii teporem iam sensim diffluente . 
Illo rex digitum inserere ex praecepto incolarum monetur , subitoque ingens dolor per torpentes paulo ante articulos paene illius patientiam excussit . 
Remeantis in digitum sensus documentum primum fuit quod doleret . 
Eo modo rex incolumis evasit , admonitoque tam improvisi mali facilior postea cautio fuit , vel certe medicina , quippe et paulo post , aurem dexteram equitantis eadem pestis adussit . 
Slavosque , , , ; Sclavosque , , , sponte tunc , , nullo modo , , om . 
Caput Turcae , Iudaei Turcarum ferum genus et ad urbium , artificiorum , scientiae excidium natum nostris vitiis quam sua virtute felicius fuit . 
Haec publica orbis lues barbaro impetu , tum multitudine hominum et austera parendi disciplina invaluit . 
Primum illis a Scythia , quam Tartariam appellamus , exordium . 
Hinc sive stipendiarii dissidentibus Persis ad auxilium accersiti sunt , sive ultro inopes patriae campos reliquerunt invitati felicitate viciniae : ducis quem sibi constituerunt auspicium mira religione secuti sunt . 
Huic se suaque addix ; re , sive libertatem numquam viderant sive ultro proiecerunt . 
Nec in aliis gentibus constantior in modestos et legitimos principes fides quam illis in atrocem , cui se damnaverunt , tyrannidem - nisi quod tantae reverentiae impetus sensim creditur iam torpere sub principibus illo obsequio minus dignis ; nimiis quoque in populo animorum affectibus numquam diu constantibus . 
Per hos primum correpta pars Asiae quae olim fluere deliciis dicebatur . 
Hinc sub Amurathe in Europam Ligurum ope remigioque transvectis , illa Graecia , illud Musarum domicilium concessit in praedam . 
Ipsi tamen dura indole eluctati humanitatem , in maiorum feritate perseverant , prorsus ut intelligas sub molli caelo immania ingenia esse posse . 
Quamdiu in Bithynia haeserunt aut in Thraciae deinde litoribus , aemula hinc Graecorum , hinc Trapezuntinorum imperia , per quae vinci oportebat nisi ipsi vincerent , accendebant saeva ingenia et tunc quodam primarum victoriarum aestu ferventia . 
Ubi pudendo nobis bello tantos hostes sustulerunt , Constantinopolim a Mahumete captam habu ; re in praecipuum regni caput , deliniti situ urbis , quae Europae Asiaeque faucibus haeret , et commoditate pulcherrimi portus , tum fama imperii quod ibi multis aetatibus inclytum duraverat . 
Quod in Oriente reliquum erat vel a tenebatur , qui Syriam vicinasque regiones Aegypto addiderat , vel sub Persarum iure erat terras quae ab Euphrate ad Indiam late iacent uno imperio iungentium . 
Persa palam Turcae infestus et de regni limitibus quotidiano odio belloque certabat . 
Utrique cum Aegyptio foedus erat , sed visus Selymo Turcae Aegyptius id cum Persa arctius et religiosius colere . 
Et haec statim causa armorum . 
Numquam tam brevi bello parta maior victoria , spoliis , viris , terris , et quod est amplius , diuturna earum rerum quae victae sunt possessione , quippe duobus iustis proeliis unoque tumultuario omnes regiones , opes , arma in Selymum fortuna contulit . 
Hinc ille in Persam gravior , Europaeque simul imminens nostras opes fastidiose despicere . 
Sed a Syria cum triumpho redeuntem acer morbus oppressit eodem illo loco ubi quondam in parentem Bajazetem acie certaverat , velut diris patriam vindictam reposcentibus . 
Sed statim Solymanus ipso patre acrior Pannoniam invasit . 
Rapta Buda , quae Hungariae caput est , ausus quoque Viennam Austriae obsidione temptare . 
Sensim tamen Bizantinae deliciae illorum principum animos a nostris cladibus averterunt . 
At nos intestinis interim odiis et aemulatione gentium fracti non erubescimus pacis bellique momenta ab iis expectare , in ipsos nihil sponte audentes , contentique non lacessi , adeo ut legatos velut belli redemptores et deprecatores foederum ad hos Bizantii tyrannos dimittamus , quos illi sive sua superbia sive religionibus nostris offensi nullo colloquio ac vix quidem conspectu dignos putant , rati infra sui imperii dignitatem suos quoque legatos ad mutuae amicitiae commercium in has oras destinare . 
Ceterum , ut tot victoriarum felicitas maiestatem principis Turcae paene supra humani fastigii cultus subvexit , ita ipsum populum , cuius manu impetuque partum imperium ( mirum dictu ! 
) videtur afflixisse . 
Nam adhuc humilibus Ottomanorum principum rebus , cum paene suam gentem , quantacumque tunc erat , in castris haberent , certe quicquid dignitatum praedarumque vellent dividere spargendum in illos ipsos milites erat , nec alios praeter hos Scythas habebant quibus amicitia miscerentur . 
Auctis nunc opibus liberoque delectu ex suis domitisve gentibus quos malint ad rempublicam admovere , a praecipuis honoribus arcent veteres illas stirpes , illorum militum nepotes a quibus Ottomanica domus idipsum cum imperio olim accepit , ut iam ingrata esse possit . 
Nescias id fastidio factum an consuetudine ( quae postquam invaluit barbaris pro religione est ) an secreto ad sui regni securitatem consilio quod ingentes praefecturae , tribunalia , dignitates non aliis permittuntur quam iis qui ex Christianis parentibus nati sunt . 
E Dalmatia potissimum et Illyrico , de sinu parentum abrepti pueri virginesque in destinata Constantinopoli claustra ducuntur . 
Ibi sacra parentum , quae vix infantes meminerunt , in vesanas superstitiones mutant , circumcisis genitalibus et reverentia in Mahumetem imbuti . 
Et hi coetus ex tam miserabili rapina coacti Regi Turcae pro seminario ducum principumque sunt , quibus corporis sui curam viresque imperii tradat . 
Hinc praeterea spadones ad intima destinati obsequia , ideoque non vile aut pudendum ibi genus . 
Hinc reginae paelicesque et semper tanto regi regnaturae post se subolis mater . 
Suas quoque amitas et sorores ex illa cohorte delectis nuptum dant sibi patrueles et nepotes daturis . 
Adeoque est in pretio de Turcica stirpe non nasci ut summa in imperio munera , quae isti ex Christianis parentibus geniti tenent , in eorum liberos nusquam transeant . 
Nec alia causa est quam quod illos in legem ritusque Turcarum ediderunt . 
Et hoc illa gens patitur suo quoque iudicio vilis . 
Turcis enim rustica ac demissa indoles , neque digna libertate quam non curant vindicare . 
Rudes animos ne ulla scientiarum humanitate mitigent , Mahumetes lege cavit quo facilius ignari componerentur in legis vesaniam quam praescripsit . 
Gregum , armentorumque , et supellectilis praecipua illis cura . 
Aedificia vix ad usus , nedum ad cultum extruunt , sive adhuc Scythicae originis memores et vitae in plaustris errantis , sive quod unusquisque suum agrum precarii iure possidet ad principis nutum non fundos illos tantum , sed et provinciam mutaturus . 
Principem ingenerato affectu mire colunt ; umbram hunc et effigiem Numinis vocant . 
In ea gente saevissimi foediusque in Christianorum odium intenti non sunt illi qui longa maiorum serie in Turcis sunt , sed qui in eorum ritus a nobis defecere ; ceteris mitius ingenium perhibetur , longe tamen a moribus nostris esse . 
Venena non alibi ingeniosius parantur , et vix credibile quantis artibus vim nocentium rerum exprimant copulentque , nec aliter scilicet quam per mirabiles astus illa lue quemquam tollant , omnibus quo hanc mortem et effugere possint et tradere in pari vitio calliditatem quaerentibus . 
Quis credat non gustu sed nec tactu opus esse , levi aura hanc pestem insinuante corruptisque vitalibus ne lentam quidem mortem inducente ? 
Nuper Alepensem praefecturam emerat a gratiosis in aula hominibus quidam ex illarum dignitatum candidatis . 
( Urbs est vix bidui itinere a Cilicio mari summota , mercatorum frequentia Orientisque commercio gravis , unde merces partim Euphrate , partim iumentis delatas accipit . 
Inde suis rectoribus ingentium opum causa tam licenter in provinciam grassantibus quam profuse illam emunt . 
) Hoc igitur homine in praefecturam misso , alius maioribus donis sollicitat fidem eorundem optimatum , iubeturque illi priori succedere , qui provinciam vixdum libaverat . 
Is hoc nuntio celeriter amicorum fide perlato vehementer ( ut par erat ) improvisa clade perculsus est , nec dum ulla scilicet praeda ambitum emptae praefecturae repensante . 
Igitur amicorum qui aderant consilium advocat , apud illos amissas opes deflet , perfidiamque aulae queritur tam foede venalem . 
Incertus consilii erat pareretne revocantibus Constantinopolim litteris an successori armatam manum obiiceret , audaciae veniam a Bizantinis proceribus novis muneribus impetraturus , aut saltem publico suo decori simulque domesticae rei superstes non futurus . 
Inter has cogitationes furentem anxiumque seduxit fidissimus amicorum ; monet ne quid temere audeat ; si restiterit ad mandatam provinciam venienti , id regem pro defectione habiturum . 
Nullum in sua gente atrocius crimen esse quam non modo violantis , sed vel remorantis obsequium . 
Tutius , inquit , consultum tibi volo . 
Accedenti aemulo etiam cum donis occurre , et ne tua benignitas sit suspecta , apud eum querendum est tuarum rerum spes hac intempestiva successione propemodum esse accisas . 
Tamen nihil tibi antiquius quam parere ; accipiat sane provinciam cui destinatus est . 
In amicitiae quoque pignus illa munera quae hospitali comitate protuleris ; iis satis gratiam habiturum si in regiam redeunti litteras dederit quibus significet nihil te cunctatum ; imperium , statim ut iussus es , urbem , iura , provinciam tradidisse . 
In tuis autem donis strophiolum erit , inquit , quod habeo multi operis , sed nocentissima tabe perunctum . 
Hoc si quasi artificii venustatem monstraturus ad illius vultus explicas , sic ut vel minimo halitu perfundatur , spondeo numquam in Alepensi urbe regnabit . 
Utitur sagacissimi viri consilio praeses , longaque et multiplici pompa exceptum successorem in aedes deducit . 
Ibi inter insidiosae liberalitatis blandimenta evolvit fatale strophiolum , auro et serico distinctum . 
Laetus hospes suae mortis instrumentum aspexit . 
Inde devertunt ad cenam . 
Sed hic fraudibus agens simulabat primo se mane iter Bizantium versus ingredi velle . 
Expressit itaque eadem illa nocte litteras suorum officiorum testes . 
Neque enim tam benevolo decessori iste miser perfunctorie indulgebat . 
Sic exacta noctis parte ad quietem secessum est . 
Primo mane novus praeses inspirato per strophioli auram veneno impar fuit . 
Iacebat in strato exanimis , nec tam repentini casus aliis causa patebat quam illis qui incautum peremerant . 
Peracto facinore veneficus praeses Constantinopolim litteras destinat tam illas quibus successor significat ut prolixa benevolentia esset exceptus quam alias a se eiusdem successoris interitum nuntiaturas orantesque nunc saltem imperium sibi et provinciam prorogari . 
Nec is aegre impetravit , tanto sceleri felicitatem indulgente fortuna . 
Et hoc saevo et in flagitium mirabili astu non plus studium venenorum , miserabili subtilitate excultum , suspexeris quam corruptos in ea gente mores : venundatos magistratibus populos , fas aequumque infra pecuniam positum , et cetera ultimae tyrannidis mala . 
Vix ambitus aut repetundarum actio ; viles magnatibus iniuriae ac paene indignae vindicari , quibus vulgus affligitur , diuturnitate servitutis et institutione parentum non ausum aspernari tam deiectae sortis cladem . 
Non aliud in Turcis magis mirer quam quod homines immortalitatem animorum tam constanter asserentes ut his inde vilior haec vita sit , sibi eorum flagitiorum licentiam faciant quae etiam absque lege natura refugiat . 
Tamen in egenorum ac hospitum opem multorum animi illic effusi sunt . 
Ad haec humanae miserationis opera passim aedes exstructae , in quas aegri aut fessi divertant , ibique constitutae privatorum testamentis et publico sumptu opes . 
Nos etiam , quamquam canes et credunt et vocant , non arcent a tanti beneficii humanitate . 
Ingens in parentes reverentia et si quando molesti sunt , plus recordatio dati spiritus quam acerbitas iniuriae valet . 
Multi cibi gens et plus curando corpori intenta quam animo . 
Omnis autem libidinis qua sunt infames minor his ipsis culpa quam foedo Mahumeti has cupiditates maxime innatas mortalibus , sed Numinis pudorisque vinculis astrictas sua lege exsolventi . 
Ita allicere placuit militarem quidem populum sed ( ut in Oriente ) ad voluptates molliorem . 
Inde his vitiis tamquam concessa remissione exercentur , miserabili virtutis inscitia . 
Neque abest a libidine crudelitas , saltem in principe tam suorum sibi sanguinem quam opes vindicante . 
Constantinopolim rex Turca obibat , in proximos agros venatione decreta , cum ad militis fores adolescentulum videt impudice fractis oculis vibrantem . 
Accensa taeterrimi principis libido est , rapique et in regiam duci iubet . 
At miles qui puero assueverat reverentiam amore vincente non dubitavit pro scorto opponere suum pectus strictoque gladio irruentes ministros submovere . 
Sed quid unus in multitudinem posset ? 
Ipse princeps , ad omnem suorum contumaciam tam pervicacis irae , tamen hanc amantis violentiam in crimen non duxit . 
Illum quoque , tamquam in pretium abrepti pueri , rustico praedio donat et stipendium iubet augeri . 
Neque mora , vilissimi scorti amore rex flagrare nec tantum in deliciis habere sed et in ambitiosae amicitiae locum . 
Quod miles cum audiret , eum olim sibi carissimum aspicere inter tantos honores concupiit . 
Donis itaque ac precibus evicit a custodibus qui stabant ad fores ut cum rex in hortis vesceretur , clam et a satellitum tergo ipsum accumbentem simulque adolescentulum intueretur , nam et is solebat regiis conviviis adhiberi . 
Constituto tempore adest . 
Iacebat rex in tapetibus patrio more , neque procul impurissimum scortum et nimio impudicitiae pretio iam superbum . 
Inter haec miles incautius forte prodire sic ut a puero conspiceretur , qui veteris obsequii memor , statim ad ipsum cursu defertur amplexaeque dexterae osculum ponit . 
Princeps in redeuntem insiliens , fronte oculisque furore ardentibus , interrogat quo vecors et infidus divertisset . 
At ille : Ad priorem , inquit , herum , Rex , quem a me saltem oportuit salutari . 
Haud mora , rex aemulatione insaniens , brevi ferro quo erat accinctus sui amatoris perfodit pectus . 
Sed ut labentem vidit , secutus in terram suo sinu vulnus fovit ingemuitque morienti . 
Iussus statim miles mori , sive quod prodire in vetitum locum ausus sive quasi tanti doloris principi causa , sed ille inter tumultum elapsus ipso favore satellitum evasit , latebris et suorum silentio tectus donec princeps mitigaretur . 
Adeo nullius amicitiae nexus tuti sunt a tyrannide tam atroci , nec incolumitatem suam tantum , sed et voluptates supra vitam suorum civium aestimante . 
Arma autem iam cessantibus principibus sub quorum aspectu ingens militum audacia erat modicis in ea gente studiis , nec ex parentum impetu , culta sunt . 
Praetoriani in urbe regia , quos Ianissarios vocant , desueti iamdum vero pulvere exerceri , in otio et civilibus deliciis ad turbidam sed ignavam audaciam instituuntur . 
Hinc solvendae disciplinae initium superbis militibus nec laborem nec felicitatem pati idoneis . 
Non aliis vitiis olim eversi sub sua mole Romani iacuerunt . 
Et illud forte imperium , iam deficientibus ventis quibus alte intumuit , suo pondere vitiisque obruetur . 
Illi tamen qui Aegypto praesident maxime ad Memphim collocati veteris militiae decus cum ingenti laude obtinent , scilicet ab aula semoti arcendisque praedantium manibus , qui de montium iugis erumpunt in vallem , in quotidianos labores exerciti . 
Sed in fugientium latronum agmen fortes tantumque assueti instare cedentibus . 
Si in nostrorum hominum robur inciderent , fortasse equorum celeritate qua praestant ad salutem , non proelium , uterentur . 
Sagittarum , quae praecipua Turcis vis , iam neglectus ille usus qui olim formidabilis orbi fuit , credo quia sine longo sudore corporisque ad laborem obsequio ad hanc artem perveniri non potest , et hodie milites fracti otio et languente disciplina tanti non emunt fortes esse . 
Breves arcus sunt inflectique nisi a peritis difficiles ; ceterum multo maiore impetu tela expellunt quam quo machinae nostrae plumbeas glandes eiciunt . 
Vidimus quidem ( et fidem oculis nostris tarde habuimus ) chalybem tres digitos altum ab exigua sagitta pertransiri . 
Nec minoris prodigii fuit destitutum ferro telum in modicae arboris truncum arcu impelli et utrimque defigere . 
Hanc artem clarissimo apud nos viro , cum Constantinopoli esset , tradidit Solymanni vetus miles confessus illam artem interire suorum socordia ; vix tres esse in tam vasto imperio quibus curae fuerit hanc maiorum fortitudinem in se producere ; ceteris laxos arcus nec aliis quam levis armaturae hominibus esse timendos . 
Quod si Numinis beneficio et illorum vitiis uti vellemus , quid hac tempestate facilius quam opimas extorquere provincias a barbara gente suumque impetum , quem pro fortitudine habuit , dediscente ? 
Hoc gementes sub tam ferae tyrannidis mole expectant a nobis Christiani , immensa multitudo , sed ducibus armisque defecti ; hoc nostri quoque ritus et templa , quae vesani delev ; re ; hoc de illorum imperio deiecta humanitas terraeque olim cultissimae , nunc velut informes nec in sui decoris honestatem , nisi nostris auxiliis , rediturae . 
Quod si quem moveant experta toties arma frustraque exhaustae divitiae , dum nostri maiores a Saracenorum impetu Syriam , Palaestinam , Aegyptum contendunt vindicare , in Turcas etiam ingentibus saepe copiis moventes , cogitet eos magis aemulatione inter se quam hostibus illis victos . 
Ut omiserim principes Graecos , semper infestos militibus ab Occidente venientibus , quoties ipsi inutilibus odiis nostros impetus in nos conversi consumpsimus ? 
Non oportet recentibus exemplis nostri saeculi pudorem onerare , ac ne quidem curiose recensere veteres clades . 
Satis erunt ad doloris et cautionis argumentum Gallorum Anglorumque in eiusmodi bellis funesta dissidia . 
Richardus II Rex Angliae , cui ex leonis corde cognomen est , in Syriam exercitum duxerat , ultusque iniurias quas Cyprii intulerant ad ultimos metus Soldannum adegerat , iam Hierosolyma tradere et sic cum Christianis pacisci cogitantem , cum ecce Gallorum Rex Philippus , quem Augustum appellarunt , reversus et ipse a Syria et Richardo infestus , cum exercitu in Normanniam movet ( haec tunc Anglici iuris erat ) et oppida adortus , quaedam vi capit , alia metu aut factione subigit . 
Sic Richardum , tunc publicis orbis rebus intentum , ad rerum suarum tutelam in Europam revocavit , et tunc Saraceni Gallorum manibus Christiano exercitui erepti sunt . 
Qui postea Anglis quoque beneficium debuerunt , quippe vix saeculum inde effluxerat cum Philippus , cui cognomen Valesio , Francorum Rex , omni regni sui mole ad haec bella transmarinae pietatis conversus est . 
Aderant in auxilium Navarrae Rex , Arragoniae , atque Bohemiae , multique praeterea mortales quos rei magnitudo sanctitasque coegerat . 
Iam in anchoris classis stabat , quae quadraginta armatorum milia veheret . 
Trium annorum commeatus addebantur . 
Exercitus terra iturus trecentorum milium erat . 
Sed tam gravem apparatum tantamque spem mundi intervertit Eduardus III , Angliae Rex , tunc primum Franciae sceptrum , tamquam matris Isabellae hereditatem , aggressus vindicare . 
Sic in nostra viscera acti sumus , et a nobis superati triumphos Saracenis Turcisque concessimus . 
Tristissimi quidem hi casus , sed illorum ingens solatium nobis adhuc vires esse eruendo illi barbarorum imperio , ac ne quidem coniurationem nostrorum principum in hoc quaeri : plures ex illis esse qui soli huic victoriae sufficere possint . 
Non enim innumero exercitu opus est , non velis immensum mare tegentibus . 
Vir insignis iudicii animique et iam longissimo usu rerum Turcicarum peritus suo regi spondere non dubitat , si sibi classis detur , triginta milium exercitu imposito , in biennium stipendia , in annum commeatus , se eo tempore Peloponnesum , Euboeam , magnamque Achaiae oram in illius ditionem redacturum . 
Ni fecerit , idem exercitus , qui sibi committetur , decepti regis exigat poenas , vindicetque atrocissima morte temeritatem irritae sponsionis . 
Eandem spem victoriae paene , nec tanto sumptu , ausus maximo regi ante aliquot annos dare eximius belli dux , opibusque et sanguine dignus cui tanta expeditio crederetur . 
Sed mors illius consilia occupavit , incertum an veneno maturata . 
Utrique causa sperandi ex nostrorum militum robore bellique disciplina , tum ex Christianorum numero atque votis nostra arma illuc ad se vocantium , denique ex languentibus Turcis , qui fortitudinis famam non alio iure obtinent quam ob maiorum suorum nondum exspirantem memoriam . 
Sed aiebant isti duces in ipsius hostis sinum iaciendam hanc facem ; non tutandis limitibus standum , in quibus summum victoriae praemium est hostem a patria submovere , mox saevius rediturum ; victis autem et sua et patriae captivitas imminet . 
Ideoque volebant non in Pannonia nos haerere , sed ingenti procursu in media Graecia Thraciave castra metiri . 
Hanc in bellis inferendis rationem plerique veterum iniv ; re . 
Sic in Italia Hannibal vincebat Carthagini ; sic Romanis in Africa Scipio ; sic denique ipsi Turcae , quas gentes nunc obtinent , armis in earum provincias prolatis domuerunt . 
Neque Galliam Franci , neque Normanni maiorem Britanniam lento bello remotoque velut a limine salutaverunt . 
In ipsas provincias irrup ; re , etiam ante victoriam paene occupata mercede victoriae . 
Quid quod multa quae iam sunt ad haec bella adiumenta nostris maioribus defuerunt ? 
Hostem ad extrema Orientis quaerebant , tunc primo victoriarum aestu ferventem , quem hodie in ipso Pannoniae sinu et in adverso Italiae litore statim invenias , sciasque plena et mox recessura fortuna senescere , vel ideo quod non augescit . 
Patrum quoque nostrorum erroribus edocti ea ipsa , quae in illis expeditionibus peccaverunt , habebimus in melioris disciplinae cautionem . 
Nunc etiam urget hostis ut paene in hoc tantum deliberare liceat perdere malimus an vinci . 
Iuvenis Achmetus , qui hodie tyrannide potitur , ad bellum respexit et Transylvaniae imminet . 
Sive lassus suo otio animum ad hanc expeditionem adiecit , sive apud suos reverentiam paraturus , ingens inde rerum nostrarum discrimen est , cum languens apud illos militia his stimulis exsuscitari possit , et princeps , hactenus inter voluptates segnis , sollicitari victoriarum gustu atque inde acrius in nostram perniciem ardere . 
Aiunt Carolum , qui ultimus ducum Burgundici nominis fuit , primam partem egisse iuventutis non expertem modo armorum , sed et maxime quietis studiosam , mox Gallia flagrante eo bello cui publici boni titulus fuit , adeo in contrarios motus versum ut exinde nullum vitae tempus habuerit quo a militaribus consiliis vacaret . 
Absit in eosdem impetus hic Achmetus consurgat . 
Sed quis in tanto periculo non praestabilius credat arma movere dum illi nondum veternum excusserunt quam expectare ut usu et victoriis graves a media ( quod absit ) Italia atque Germania nobis ad unam servitutem ferale signum tollant ? 
Quod si Achmetum sua luxuries revocabit ad otium , non a nobis extrusum , non in suis penatibus arma nostra audientem , certe hanc paene turpem pudendamque salutem fortunae debebimus , non virtuti . 
A Turcis ad Iudaeos abire hic liceat , vel ideo quod post Turcas illis sumus . 
A Iudaeo percunctati de quibus melius sentiret , Christianis an Turcis , fuit quo frontem hominis miraremur . 
In nos enim , inter quos erat , vix ausus inclementer dicere , tamen sensum non pressit et : Certe , inquit , Turcae saltem genitalia circumcidunt . 
Gens est vagis erroribus dissipata , nullius provinciae potens ; acris cogendis opibus , ad omnem mercaturam strenua , et per faenoris flagitium dives . 
Ubicumque sit , servit , et iam domitos animos , quondam ad libertatem tam acres , huic sorti assuefecit . 
Mores passim miscuerunt et suae indoli , cui cum pervicacia adhaerent , addunt regionis spiritum in qua nascuntur . 
Pertinax illis superstitionis ingenium , et vix in nostram pietatem , quantumcumque simulent , sincere mutabile . 
Eorum corpora olere non sine argumento vulgatum est , foeda quippe in ipsorum domibus vestibusque incuria est et nescioquid insolens exhalat . 
In summis divitiis non augent corporis cultum , sive nostram invidiam reveriti sive inter se amantes paritatem . 
Magnum servitutis argumentum est quod nec arma nec fundos possidere concessum sit . 
Recte vires adimuntur hostili populo , et nos peius , si polleret , mulctaretur . 
Iam vero enumeratis populis et veluti ad censuram vocatis , quorum animos moresque cognoscere iis prodest qui in publica luce interque homines victuri sunt , ad varia ingeniorum genera et affectus veniendum est . 
Qui ut unam aliquam nationem veluti suo iure non possident , ita per omnes gentes vagi multisque ubique hominibus insidentes virtutibus vitiisque aut semina aut alimenta suppeditant . 
Soldano omnes edd . 
praeter , ad in , , , edi dederunt precario , , , nec , , animarum concussa , , deterrimi , , om . 
sive quod prodire in vetitum locum ausus sive , , , gnavam , , , , om . 
assueti omnes edd . 
praeter , languenti , tum , , , regni , , , sanctitasque belli , , , ; om . 
Caput Praeter patriae indolem , dari cuique mortalium suos affectus atque ingenium . 
Praecipua investigari posse , non scribi omnia . 
De ingeniis ad subitos iocos aut sententias valentibus . 
De aliis qui spontanea eloquentia diffunduntur . 
De hominibus tardioris lentiorisque prudentiae . 
Perfectos demum esse qui inter haec duo genera sunt positi . 
Utrum sint praestantiores animi qui litteris idonei , an qui administrandis rebus publicis . 
Delicata ingenia assiduo aut diuturno labori minus apta quam tarda et depressa . 
Veluti sub iis sideribus quae multo frigore humentive aere solent candidos caesiosque populos educare , nonnulli haud secus quam in vicinia solis fusco vultu inumbrantur . 
In iis autem plagis , quae nimio sole flagrantes plerumque spissiori sanguine subiectas gentes tingunt , quorundam hominum candor a patria ferrugine recedit . 
Ita in humanis populis quaedam asperae mentes rigent ; aliae de patria barbarie nihil habent ; crassae aliquae in tenui caelo mentes , tenuesque in opaco . 
Nec ulla est regio tam prosperis aut malignis illustrata sideribus , quae non omnium vitiorum examen simulque virtutum in suis alumnis exceperit . 
Quippe singulis mortalibus praeter patriae suae indolem adhuc proprium aliquid natura concessit , prorsusque ingenti miraculo per tot saecula et nomina populorum unicuique hominum sua lineamenta invenit , quae tam frontis quam animi habitum a reliquorum corporum mentiumque similitudine distinguerent . 
Hunc illius mirabilem ludum , tot hominum affectibus animisque variatum , haud quis facilius cogitando assequetur quam pictor suis tabulis omnium corporum species atque formas incluserit . 
Licet tamen , tamquam eminentes in condendis silvis arbores , praecipua ingeniorum et affectuum genera intueri , quibus homines agi solent ac propemodum componi , simulque a ceteris insigni discrimine separari . 
Neque superflua cogitatio erit eo modo percensentis diversissimas hominum classes , in quibus se unusquisque inveniet et , qualis esse velit aut timeat , tamquam ex sequestra et aliena imagine deprehendet . 
Ac praeterea cum nullius ingenii species tam lubrico aut vicino vestigio in vitia propendeat , quae non facile prudentiae habenis intra rectum flecti possit , nihil quoque tam cognatum virtutibus quod non pravitas utentium corrumpat , iuvabit affectus impetusque mortalium suis bonis malisque stipatos contemplari et , quatenus aut noceant aut prosint , vestigare , ne deinde aliquos immodice laudemus , vel supra fas et aequum aversemur . 
Igitur mortalium ingenia recensenti statim occurrunt extemporaneae subtilitatis homines : illi scilicet , qui quoties loqui placet , subita ac plerumque festiva oratione per susceptum argumentum decurrunt . 
Hi si iusto pondere , ut solet , destituuntur nec studio eloquentes nec sapientes consilio , sed tum demum cum loquuntur roganturque philosophi aut oratores facti , possint uno pretio cum mercibus aestimari , quae per se inanes ipso fuco artificii imponunt . 
Eorum duo genera invenias . 
Quidam in privatis et concisis sermonibus regnant , brevi nitidoque acumine et semper veluti in aliorum ineptiam intento . 
Alii propius ad eloquentiae dignitatem perveniunt , quandocumque placuerit , statim torrente ingenio , publice aut inter suos dicturi , rerum omnium quas viderint legerintve opportuna subeunte memoria . 
Utrorumque pompas ac faciles impetus mirantur non modo imperiti sed et interdum qui meliori eruditione imbuuntur , dum ab eiusmodi ingeniis multos iocos atque sententias vident facile ac veluti temere effundi , quas ipsi non nisi anxio et severo labore possent exprimere . 
Nam quid illis hominibus ( ut ab illis scilicet ordiamur ) , quorum brevis vivaxque procacitas eminet , magis putes ad industriae simulque leporis imaginem factum ? 
Quid elegantius quam ad omne argumentum sententiolam habere ? 
Quid urbanius quam omnium dicta factaque excipere improvisis salibus vel prudentia , quae facilis et nata sub manu ipsa celeritate placet ? 
Huic venustati si accedit corporis gratia vel hominis dignitas , et praeter haec non immodica sed secura audacia , regnabit ubique illa iocatio , his etiam non ingrata quos lacesset , et veram exactamque sapientiam in egregiis sed tardis hominibus suo strepitu obruet . 
Sed haec loquendi felicitas frequenter suis morbis infesta est . 
Tolle illos de privato consortio et a subitis fractisque sententiis , id est a velitatione prudentiae ; deduc in certamen prolixae orationis ; tum sterilitatem egenarum mentium nec sufficientium ad veram longamque sapientiam haud dubie contemnes . 
Quod si et illa quae in iis miraris , dicta concisa et veluti brevi fulgure micantia , scriberentur , ut non abrepto et intercepto animo simul incidant atque effugiant , sed ad maturam iudicii severitatem exigi possint , quam saepe inania aut inepta viderentur , quae nunc inani praeiudicio et lepore celeritatis fallunt ? 
In iis igitur hominibus non altum et perenne ingenii flumen , sed naturae impetus aliquis , quae ut exiguas aquas , si in sublimi natae sunt et iniqua tellure opprimuntur , quo angustior est exitus , eo maiori nisu in altum propellit , ita scintillas sapientiae statim nisi excipiantur exspiraturas , magis vivo et sonoro strepitu laxat de custodia parvarum mentium et in hanc tantum abortivam sapientiam felicium . 
Alii autem quibus ita in prolixam eloquentiam fusa ubertas est , ut per inexhaustum spiritum verba utique et sententiae sufficiant , clari quidem apud populum esse solent , si inter publicos coetus in foro templisve audiantur . 
Grati quoque in privato usu vitae , si tam possint tacere quam loqui . 
Sed cum omnia animalia id quo potissimum valent arcano impetu sentiant et eo uti ament , tum isti maxime sua eloquentia delectati , qua una insignes sunt , haud facile modum tenent , quamcumque rem dicendi libido rapuerit ; ut mirari iure possis , in tanta imprudentia tam commode dici posse . 
Solutis deinde colloquiis , quae importune produxere , cum illos , quos loquendo fatigaverunt , laetae et porrectae frontis vident , non cogitant ab intempestivae orationis fastidio dimissos gaudere , sed ut perfusos magnifica voluptate , eo omine sinunt abire ut , si in se rursus inciderint , de eodem cibo gustent . 
Amplae hae mentes et sponte naturae per omnium paene rerum seriem patentes ; non tamen exactae neque tinctae aut imbutae , sed singula praecipiti cursu libantes . 
Et ut Echo neque postremas quas acceperit voces tenere neque quidquam ulterius ingenio loqui potest , ita isti omnium rerum scientiarumque primas species sibi a capaci natura subiectas facillime , ac paene nec cogitantes , admittunt . 
Aliquid autem amplius atque exactius in earundem rerum studiis aut facere aut velle vix possunt . 
Ingens quidem argumentum esse crediderim non iudicio animi , sed impetu et veluti fortuna , tantam rerum copiam ac indigestam venustatem ab iis produci , quod omnino de quacumque re sermonem instituterint , illa pari ubertate huic verborum et sententiarum pompae sufficiet . 
Ut vero aliquid memoria in ipso orationis cursu subiecerit , ad hoc ilico divertunt , inde quoque in aliam , ut forte inciderit , partem , tandemque per diversa capita diffusi , non saepe originis meminerunt , unde universus sermo defluxerit . 
Ergo isti vagis animis nec in certam rem definitis non summam modo illam , sed et vulgarem inter mortales prudentiam plerumque non vident . 
Quidam sui ipsius immodici laudatores ; alii nec amicos nec se ipsos iis officiis iuvantes , in quibus sedulus labor unique negotio inhaerens aptandus est . 
Leves plerique et ut passim provolantibus rebus varii , ita nec a sententiis , quas videntur imbuisse , in alias transire difficiles . 
Tamen , ut maximam speciem habent cultae indolis et per omnes scientias adornatae , plerumque ad rem et famam promoventes debita uni sapientiae bona occupant , maxime si , ut vim suam intelligunt , ita et vitia non ignorent , habilique velut fuco se tegant , ne cui ( saltem e vulgo ) sit aditus ad naevorum suorum contemplationem . 
Id autem potissimum assequentur , si in loquendo sibi imperent , neque sinant evagari subitas cupiditates , et quoniam ut aptissimo ad omnia condimento , ita eloquentia omnia auribus conciliantur , varios sermones cum variis callido delectu instituant , semperque eius generis quo audientibus possint imponere : nimirum apud militares viros aut ignaros vetustatis , de divinis rebus agant , de ritibus antiquorum , de populorum gentiumque origine , et si quid est praeterea in scientiis curiosa venustate spectabile . 
Cum iis quos lychni umbraeque scholarum rudiores ad civilis gubernationis disciplinas faciunt , de populorum et imperiorum fatis , de principum genio disputent . 
Neminem denique in sua arte lacessant . 
Neque enim ingratum in sociandis interdum sermonibus ad res iis qui audiunt alienas aut ignotas divertere , praesertim cum et nova nos delectent et de iis quae nescimus quaedam nos altior opinio et reverentiae plena subeat . 
Minus periculi istis oratoribus erit , ubi cum humili et angusto animorum genere agent , cui omnia quae audaci laetaque facundia effunduntur , tamquam sacrae et per oracula editae voces placent . 
Igitur has ubique partes suscipiant , quas ex audientium sorte ad suam famam esse crediderint . 
Quod quidem ideo facilius poterunt , quia adeo diffusa ingenia per cunctas scientias atque artes erudiri ita possunt , Natura praeeunte , et modico forte usu , ut de rebus omnibus non inepte loquantur , cum tamen singula magis non ignorent quam teneant . 
Scribere autem eiusmodi oratori tam arduum erit et plerumque ad famam exitiabile quam facile et venustum est loqui . 
Raro enim illi spontaneae eloquentiae additur vis iudicii , quae stylum perenni gratia ad posteritatem deducat . 
Quippe promptus et paene turbulentus animus , ubi in otio , quod scribentibus datur , se ipsum recognoscit , ipsa rerum quae occurrunt multitudine oneratus et confusus , divitiis suis premitur . 
Nec scribere quae invenit omnia nec quae potiora sunt eligere potest . 
Denique tam diversa est a loquendo scribendi ratio tamque alii nervi , ut qui robusta facundia assueverat quacumque liberet decurrere , iam in ipsa scriptione evanidos moliatur et veluti in somniis ictus . 
Caeci tamen suaque et aliorum adulatione corrupti nonnumquam gloriam eloquentia quaesitam scribendi cupiditate destruunt , multo magis e re sua facturi , si longam spem suarum scriptionum facere orbi possint , numquam autem editis libris in famae periculum venire . 
His cautionibus , ille vivax et per omnia dissipatus animus subducet imbecillitatem suam oculis populi et in speciem sapientiae assurget , sive se regere ipsum possit ( quod utique frequenter non videas ) sive saltem consilii patiens suadentibus amicis acquiescet ; ut qui prima vini caligine domiti adhuc sciunt non se sapere nec monitis familiarium pervicaci sui fiducia obsistunt . 
Ex adverso eiusmodi hominum est aliud genus prima fronte tam a specie suae virtutis alienum , quam isti eloquentes a vitiorum in quae nati sunt imagine recedunt . 
Hi igitur , cum subito loquendum est , tardam aegriusve sequentem orationem habent , haerentque saepissime blandimentis lacessiti vel iocis , quae subiti et expediti ingenii homines in quotidianis colloquiis tamquam levia tela contorquent . 
Neque autem sola verba aegre expediunt , sed sicubi etiam dicenda sententia quaerunt quid sentiant neque statim inveniunt . 
Verum advocato animo et in sese ad meditandum reducto , in rerum et negotiorum vim idonea subtilitate penetrant , verba quibus utantur apta concipiunt . 
Vis in illis recondita utilesque et verae , non fucatae et ex scholis umbratiles sententiae , et si eruditio ipsis accessit ususque scribendi , plerumque dignissimae quas posteris ipsi tradant . 
In hoc vero iis fortuna male consuluit , quod angustis retusisque animis ipsa primorum motuum Vorumque specie simillimi , iniquissimo praeiudicio saepe iacent temnunturque . 
Ideoque ignota magnitudo ingenii non utique habet semper propitiam virorum principum manum , qua ad dignas sua industria curas et honores tollatur , veluti pretiosissimarum mercium decor , si sine titulo intra viles fasciarum nodos latet , non adducit emptores . 
Iis igitur hominibus utilitatis plenissima ratio est viam facere qua ad sui animi interiora adeatur , nebulasque amoliri quas in suo limine natura stipaverat . 
Hoc porro assequentur vel scribendo ( nam quid est aliud tabulam animi proponere ? 
) vel assiduo usu excitando lentioris ingenii acumen , ut quantum est tantum esse sciatur , aut denique quam possunt intima longaque familiaritiate cum illis optimatibus se miscentes , qui ut multo usu agnoscere robustae mentis vires , ita agnitas possunt provehere . 
Inter haec nimii ponderis et levitatis mala posita indoles ad humanae dignitatis fastigium pervenit . 
Huic modica inest ( et tantum cum opus est ) eloquentia et si tempus studiumve accedat , venustior ; in familiari usu vitae prompta et nitida , non haerens et turbata oratio ; vis iudicii non multum involuta , et quamquam acris subito , tamen post moram et consilium validior . 
Hic est demum idoneus virtutibus homo ad privatam sapientiam et publicam factus , aut si vitiis fecundum animum tradet , non quotidianae nequitiae velut moles , in quamcumque partem incubuerit , perniciosissimo casu omnia affligens . 
Ampla autem ingenia ab opacis mentibus velut hac nota Natura distinxit , quod haec dignitatem suam agnoscant peragantque omnia liberalius , verecundis quidem sed erectis spiritibus , semperque diffusum aliquid et vividae maiestatis contemplantibus . 
Retusae vero mentes in angustas cogitationes atque consilia ipsae se damnent , numquam ausae a timida humilitate excedere . 
In parvis interim et mensuram sui animi non superantibus ad ultimam diligentiam exactae sunt , cum scilicet astus quidam illis ingeniis accommodatus sit , non altus ille aut nobilis , sed ut in exiguis et invalidis animantibus videmus , per diffidentiam suis rebus semper intentus . 
Sunt quidem ex litteratorum numero , qui sive disciplinis suis faventes sive eruditionis utilitate ( quam eximiam esse quis umquam nisi ex barbaris ignoravit ? 
) decepti , negant aliquod ingenium in magnis numerandum nisi quod possit litteras capere , aut ullum ad iustum decorum pervenisse , quod non illis ornatum sit . 
In hunc modum homines publicis virtutibus claros natosque regendis populis , si ad litterarum subtilitatem inepti sint , a verae humanitatis et magnitudinis classe excludunt , pessimo prorsus suffragio ac errore aut ( si mavis ) insania . 
Quandoquidem e contrario verius dicas neminem esse civilibus rebus parem , nisi in ipsis naturae divitiis conceptum ; multos autem in umbra scholarum etiam ad laudem pervenire inanes et superflui acuminis viros , quippe quorum indoles intra metam nesciocuius scientiae damnata caligat ad utilis illius prudentiae lumen cui omnium litterarum disciplina donanda est - nisi forte non verius sapientia illum amabit , qui augurari in populis motus et tempestivis remediis occupare poterit , quam in lunae solique defectibus doctum , astrorumque errores et redeuntes in circulum anni vices perpetua contemplatione numerantem . 
Illi ipsi , qui adeo importunis laudibus Musas attollunt , non hunc tantum politum aut eruditum vocant , qui omnes scientiarum partes pari felicitate impleverit , sed satis est in aliqua modo regnare , ut si orator egregius ad argumenta se ipsam torquentis philosophiae ineptus sit , aut si non natus ad eloquentiam philosophus , si historiae aut poeseos rudis non hunc ideo a scientiae aut praestantis indolis titulis velint arceri . 
Quam igitur laudem pars disciplinarum aliqua ferre potest , cur ab ista scientia audent detrahere quae est in regenda societate hominum posita , ceterisque omnibus , quaecumque in humanis rebus sunt , antecellit ? 
An sapientiam Graece tantum aut Latine , ac non potius arcano impetu et omnium linguarum sermonumque conscio suis alumnis loqui existimes ? 
Parum est praestanti ingenio nasci , si nihil est aliud quam aptum ingenium ad academicae eruditionis industriam esse sortitum . 
Illi primi , quos habemus eruditionis principes , non in scholis sudaverunt , et erant tamen propitio caelo nati . 
Condere civium mores , patriam consiliis firmare , in ritus peregrinos intueri quaeque inde placebant in suos invehere , deprehendere caeli motus , ne anni spatia ad statos et necessarios gentium usus laterent - hoc tunc scientia erat , hoc nunc nostri litterati scilicet imitari arbitrantur . 
Quippe illi antiqui dum intentiori cura rudes populos student mansuetudini ceterisque conciliare virtutibus , statim facta est civili philosophiae origo . 
Dum mutua contentione provecti hoc vel illud populo persuadent , primae eloquentiae nata vis . 
Denique historiarum monumenta illorum veterum prudentiam atque astus narrant hodiernis litteratis tamquam successoribus , si et ipsi molem negotiorum ferre possunt ; sin autem animo non sunt ad res civiles idoneo , tamquam custodibus et aedituis antiquae virtutis . 
Nam historiam ad solam contemplationem legere otiosa voluptas est ; imitari autem laudatos olim viros vera et publica eruditio . 
Equidem non negaverim illud demum absolutum esse ingenium , quod ad rempublicam simulque scientias factum sit . 
Tunc quippe mutuo auxilio hae dotes se in caelum ipsae attollunt . 
Regit enim litteras , ne ineptiant aut sordescant , sublimis et ad sui saeculi morem formata calliditas , quam invicem litterae armant , ne expertis tantum rebus suique temporis notitia nitatur , sed peritia quoque et laboribus antiquitatis . 
Si quis tamen , ut interdum fit , publicae luci et iuvandae patriae idoneus non eadem felicitate a Musis amabitur , nihilominus celsioris ordinis et elegantiae censendus est , quam qui dumtaxat argutias umbratilis ludi et quae cetera in scholis edocentur capere potest , inepto ad civiles disciplinas animo , quae potissimum usu constant . 
Adeo ut non per iocum magis quam ex philosophiae praecepto Favorinus scientiam Adriani metitus sit ex magnitudine potestatis . 
Adrianus Imperator famam scientiae quaerebat , et forte in Favorinum philosophum inciderat , qui ab eo lacessitus argumentis , parcius et ut victus agebat , quo Princeps impune exultaret . 
Obiurgantibus amicis quod tam facile cessisset : Male , inquit , admonetis . 
Nam cur non doctissimum putem qui habet viginti legiones ? 
Haec non sine argumento philosophus , cum ex arte tot legionibus moderari sit altioris scientiae quam quicquid exercito et per contemplationem sublato acumine in scholis deprehendas . 
Ceterum ut omnium rerum , tum ingeniorum maxime pulchritudinem saepe sui fiducia pervertit . 
Multi enim suae imbecillitatis conscii , id conantur a laboribus impetrare quod Natura negaverat , et assiduo cultu animum ita mitigant atque formant ut deinde supra illos emineant qui ad magna feliciter nati erant , sed suarum mentium robur inconsulte spectantes , laboribus tamquam supervacuis abstinuerunt . 
Ingens quoque inter hos ipsos discrimen est qui diligentiae stimulis exerciti perficiendo ingenio incumbunt . 
Nam nonnulli , quamcumque rem sibi ad labores proposuerunt , in eius dumtaxat apicibus summisque fastigiis occupantur , ad minora ac interdum necessaria ne cogitationem demittere quidem possunt . 
Alios adversus error habet , qui veluti ne quid a tergo suspectum aut inexploratum relinquant , adeo exigua quaeque scrutantur , adeo quicquid didicerint scire volunt , ut nec progredi in destinata studia multum possint , nec ad veram et liberalem huius rei quam tam superstitiose ambiunt cognitionem pertingere . 
Sed nec omnibus praeterea ingeniis vis eadem ad laborum patientiam et diuturnitatem concessa est . 
Nam quo subtilior est animus et in acumen magis factus , eo quidem sibi facilius in impeditas res viam facit , sed et citius aut magnitudine laboris aut longitudine hebescit . 
Quippe eiusmodi mentium custodiam habent non opaca corpora , sed aptata accipiendo caelorum haustui meantibusque sanguinis et capitis spiritibus laxata , qui ut aciem subtilius expromunt , ita sua tenuitate vanescentes , solo otio et ludo reparantur . 
Eiusmodi vero hominum non modo ipse labor , sed et pretiosum otium ideo erit , quia egestis mentibus novum robur sufficit ac plerumque solutum et huc illuc errantem animum altis seriisque cogitationibus implebit , veluti pinguium camporum felicitas , dum cessat a cultu , interdum in plantas sua sponte luxuriat nulla hortorum venustate deteriores . 
Ita Cosmus Medicaeus , idoneus prudentiae auctor , sensit , ille conditor florentis hodie in Etruria dominatus . 
Placide et veluti incurioso otio in altam lucem acquieverat , cum unus forte ex amicis supervenit adhuc inter somnum vigiliamque marcenti et : Ubi , inquit , ille Cosmus , cui tamquam Argo rempublicam credimus ? 
De die ne quidem oculis utitur . 
Ego quidem rebus meis iam in foro operam , iam domi meae dedi . 
Ad haec Cosmus : An autem putas , inquit , meam diligentiam antevenisse , cuius quies operosior atque utilior tuis laboribus esse solet ? 
Quidam tamen exempti sunt huic fato , quod eximios animos a diuturnis laboribus arcet . 
Pauci illi et tamquam charissima munera rebus publicis a Natura donati , qui scilicet altum et penetrabile ingenium in prolixam sedulitatem demittant , non assiduae moli impares , non diverso negotiorum vultu confusi , adeo ut nati ad imbecillitatis humanae subsidium rerumque communium tutelam videantur . 
qui , acquiescat , , , sua , ; om . 
Caput De fortibus animis ; temerariis , timidis , superbis , sordidis , languidis et reconditis , hilaribus et exertis . 
De inconstantibus ingeniis , omnia acriter sed non diu volentibus . 
Impavidae ad pericula mentes suique securae ita in hominum societate eminent , ut in campis coronisve tori ac tumuli ceteris partibus per intervalla superstantes . 
Est autem illa indoles inter boni malique confinia pari discrimine constituta , nihil ex se iis quos insedit ministrans praeter impetum , quo insignes sint , sive probis esse placeat sive ad flagitia divertant . 
Nam utrimque temeritate et fortitudine , cognatis quidem sed dissimillimis affectibus , sollicitantur illi homines in virtutis et vitii partes . 
Temeritas paene eadem specie atque vultu cum fortitudine est , adeoque saepe fallit ut ipsi , qui magnorum hominum censores se faciunt , ( quod iniquissimum putes ) plerumque ex solo eventu eam aestiment . 
Quot ex vilissimo militum sanguine , quia superfuerunt contemptis periculis , ad scientiae bellicae famam eique destinatum fastigium creverunt ? 
Alii vecordiae accusati , quod in eodem consilio et iisdem periculis occubuerunt . 
Tiberius Gracchus , dum amore populi proprioque ambitu ferendis legibus incumbit , optimatum coniuratione sublatus est . 
Eodem fato Caius frater opprimitur . 
Ergo illi ( inquiunt ) inconsultae temeritatis viri . 
C. Caesar popularitate et largitione vulgo acceptus ad summum potentiae pervenit . 
Illum ideo dixerint fortis sapientiae virum . 
Agis Rex in Ephoros contentione provectus Lacedaemone vilissimo laqueo exstinguitur . 
Cleomenes audet caede Ephororum regiam dignitatem sancire . 
Casu an virtute rem utriusque existimes verti ? 
Sed hoc maxime : Alexander , composita iam Asia , exercitus partem continendae Europae destinat ; aliam , ne qui motus in Asia exsisterent , apud se perseverare iubet . 
Ignari milites quo rex consilio suas copias divideret , una face et publica accenduntur ad tumultum . 
Aspernati imperium non Alexandri conspectu , non voce terrentur . 
At ille sive consilio sive iracundia ferox e regia sede in furentes prosiluit et eos , qui loquenti pervicacissime obstrepuerant , ad supplicium ipse rapit , eadem maiestate in plectendis iis tutus qua in mulcendis vix fuerat . 
Ex consternatione militum ponentium minas hoc consilium in virtutis famam ivit . 
Galba autem Imperator , dum compescere milites studet , haud paulo remissius , ut videbatur , quam sub Alexandro agentes , in medio foro confectus est . 
Fortitudinem an temeritatem appellaveris ? 
Adeo vicina et paene confusa ratio hanc virtutem vitio miscet aut , ut verius dixeris , interdum cogitur fortitudo ad eadem consilia in quae temeritatem furor impellit , tumque aegre a vitii suspicione expiatur , nisi vel felici successu sibi reverentiam favoremque conciliet , vel ille , qui ad hanc ineundorum periculorum necessitatem adigitur , longae prudentiae sanctitate meruerit , ut extrema remedia et temeritatem imitantia credatur non temere , sed ex praescripto iudicii usurpasse . 
Igitur hunc affectum , cum non satis sibi cavet , severa atque atrox sui fiducia corrumpit ; fastidioso velut nutu cuncta despiciens , superbiae quoque malis infestus est : in iactationem ferme proclivis , nec placere aut odia saltem effugere satis curans ; per insanos impetus praeceps , donec indulgentiam fortunae et temeritatis felicitatem consumpserit . 
Cum vero tenere modum potest , tunc in virtutem clarissimam evadit et magnitudinem animi in hoc tantum attollit ut salutis vitaeque discrimina leviora existimet quam deserti officii infamiam vel proditae per ignaviam pietatis . 
Quod si quis praeterea illam vim intrepidae mentis mansuetudine adornet et iracundiam possit arcere ( quae ut plurimum eiusmodi ingeniorum robur stipat ) , tum vero eximii in omnem partem consortii erit , et in ipsa formidabilis pace id quidem ab indole habebit , ne absque cuiusdam horroris reverentia cum eo quisquam agat , a moderatione autem sua ut etiam diligatur . 
Est aliud adulterinae audaciae - sed tutioris - genus et in quo grassari infimae humilitatis spiritus possint , cum aliquid non nostro sed alieno periculo audemus . 
Huic propemodum nihil cum ea quam describimus indole praeter appellationem convenire existimem . 
Tamen haud raro immeritis hominibus ad gloriam et praeconia suffecit . 
Nec alii eam propitiam magis habent quam praefecti militiae et qui medicinam profitentur : hi militum , illi aegrorum periculo inclyti . 
Et vero quotusquisque non principum tantum , sed ex tribunorum aut centurionum numero gloriam suorum sanguine non quaesivit ? 
Tristi quidem militum fato , quorum laudes unus intercipit , excusabili tamen consilio mortalium , cum publice intersit incolumes duces esse , quorum sapientia saepius hostem quam armatorum impetus evertit , militesque in hanc sortem scribantur ut emptas stipendio animas , ubi utile erit , reipublicae reddant . 
At medicos non pater Aesculapii Apollo , non satis cum Apolline Musae excusent . 
Illos dico qui ad opes et famam praecipites non officii sanctitate aut sociae mortalitatis generisque affectu satis aegris placantur , sed eos veluti destinatas suae gloriae victimas habent , securo scelere ideoque et frequenti . 
Inexperta et suspecta remedia illorum quos curant periculo usurpant , non contenti suae artis documentis , non praecepto antiquorum , sed vetustatis accusatores et ( si illis crederetur ) novae arti suum nomen daturi . 
Si hoc modo temeritatem fortuna adiuverit et remedium ab illis in mortem aut in valetudinem ( nam et utrum sit ipsi nesciunt ) propinatum , vel forte vel concedente iam morbo vel ipso robore aegrotantis profuerit , statim fama velut certae ac propemodum divinae scientiae in vulgus emanabit . 
Et hanc unius sanitatem sua pernicie plurimi luent , his medicis iam audacius et cum pereuntium plausu peccantibus . 
Sed tristis istius audaciae non ab illa indole origo est , quae erectos homines et sive temerarios sive fortes ad acrem et interdum turbulentum impetum agit . 
Quippe audacia aut fortitudo est in suo periculo non terreri ; in alieno timere , humanitas . 
Ex adverso securi atque intrepidi animi ingenium timiditatis consistit , quae ut nonnumquam ad probitatem facta est , ita saepe in vitia deflectit . 
Si enim in ignavos affectus omnino transierit , qualemcumque securitatem amans , tunc inepta virtutibus nec privatis aut publicis utilis rebus , in vitium - illudque foedissimum - degenerat . 
Quos autem haec imbecillitas fregerit scire , nisi cum pericula instant , idcirco est arduum , quia sibi conscii turpissimi metus diligenter illius indicia tegunt , etiam adornatis ad audaciam verbis et discrimina quodammodo lacessentes , cum utique illa absunt . 
Ceterum iniurias , contumeliam , cladem quam timere tam pati idonei , ad omnem speciem minantis fortunae horrescere ; neque haec mala , quae tantopere metuunt , forti constantique studio sed deiecto ac ignobili declinare ; virtutem singulorum atque vim ne quidem temptatam expertamve supra suam timide ducere ; cunctosque et odisse et invita ingrataque apud se veneratione mirari . 
Cum impune autem licet , effusi in crudelitatem , sive quo audaciam simulent sive foeda et angusta natura in vindictam imminente , denique futurum timorem occupantes , subrutis quos metuere in posterum possent . 
Benigni tamen vultus sunt et ab innata ferocia dissidentes , ut Syrtibus arenisque similes esse credideris , quae brevibus ac placidis undis tectae , tamen vestigiorum impatientes in immensum subsidere solent et haurire calcantes . 
Sed maxime ubi principis animus huic ingenitae formidini damnatus est , servis aut civibus suspecta esse debet illa animi mollities , placere quidem quaerens , sed nec sibi nec aliis vel tuta vel felix . 
Nam et velut in vindictam contemptae maiestatis , paene videas tristissime hos perire qui captivo timentis domini ingenio audent illudere . 
Et ipse , licet ingenito pavore perculsus quos veretur suspiciat , licet indigno permulceat cultu , eosdem tamen odit interdumque velut ab effractis ergastulis totus erumpit , tam subito et inconsulto turbine quam se foede illis ante permiserat . 
Servos autem aut cives illa timendi indole esse imbutos interdum magno momento est ad securam regnantis maiestatem . 
Tunc vero neque illi nimis solute habendi sunt , ne se timeri putent , neque etiam crudis aut importunis imperiis lacessendi omninove spernendi , quia etiam de pavidissimis hominibus acris multitudo cogi potest , ubi tumultuantibus universis quisque non sua sed sociorum fiducia omnia audet . 
Si quis autem sic in timiditatem natus est ut fortitudinem tamen accersere consilio ac prudentia possit eaque , cum opus est , suos metus temperare , is non modo a vilitate recedit , sed et ingentem laudem habet , quod imbecillem affectum et saepe noxium in virtutem coegerit . 
Insigne pavoris exemplum , cui hae robustae virtutes accesserant , fuit patrum nostrorum memoria vir egregius bello et cui multum arma Gallica debuerunt . 
Strenuus manu summusque consiliis , tamen in ipso pugnarum articulo , cum in conspectu hostes essent , plenus obversantis periculi imagine adeo solvebatur ut etiam secreto indigeret quo sese subsidentibus alimenti reliquiis simulque pavore exoneraret . 
Collectis deinde spiritibus , ea erat producendi militis ars , tantus ardor dimicantis , ut dubitares ducis partes an militis enixius obiret . 
Ad extremum etiam vitae clara illius , sed miserabilis , virtus ostendit non semper a fortitudine tristem illum pavorem divertere . 
Quippe ferale certamen ad Ticinum , quod Francisco Rege capto paene spem Italiae Gallis eripuit , istius quoque ducis sanguine funestum est . 
Pridie cladis rex advocato consilio , ipse quidem pugnae avidus , tamen suos sententiam dicere iussit . 
Iste senex magnopere suadebat ut auxilia expectarentur quae accita et iam protinus adventare constabat ; neu in discrimen praesertim non necessario tempore , in alieno quoque solo , res salusque Gallorum coniceretur ; non de gloria modo regis , sed incolumitate agi . 
Aderat in eodem consilio acer iuvenis sed turbulento impetu , pugnam incipere quam in ea perseverare magis idoneus . 
Is nihil praestabilius aiebat quam ut armis victoriam ( nam nec de ea ambigendum ) quam primum occuparent . 
Nimium honorem hostibus habituros si a tanto rege et tam alacri exercitu timerentur ; ipso regis nomine iam paventes turbine Gallici equitatus proculcari satis posse . 
Adiecit in hunc ducem nihil mirum si et senex et pavidus cunctari iuberet , cui animus solitis terroribus quateretur iam etiam sibi per ilia quaerentibus viam . 
Non tulit ille vir immodici ioci procacitatem et Ego vero , inquit , quandoquidem rex pugnare decrevit , cras non obscura morte in illius oculis defungar . 
Tu vero temeritatis et audaciae oblitus hoc certamen , quod verbis iam accendis , turpi fuga destitues . 
Hoc triste vaticinium uterque implevit , quippe iuvenem terror ab acie abstulit , et alter quem promiserat sanguinem in conspectu regis praeclaris vulneribus effudit . 
Haec igitur cauta ac modesta timiditas non modo prudentiae iungi potest , sed et illius interdum magna pars est , utilitatis quoque plenissima cum in eos incidit quorum nimiam nec in modum coercitam audaciam respublica luere posset . 
Qui vero suum ingenium ad formidinem factum hac iusta et salubri arte regere possunt , ii plerumque mitissima humanitate adornantur ; blanda simplicique pietate verecundi neminem laedere gratuitis iniuriis sustinent ; etiam in vilissimis hominibus aut ultima egestate damnatis ipsam animorum et mortalitatis communionem venerantur . 
Sibi etiam magis quam aliis hoc insito pavore molesti sunt . 
Nam et tacitis se cum ipsi consiliis laborant aegrum animum et non sponte terroribus raptum virilibus praeceptis componere . 
Palam autem neque decorum arbitrantur hos timores fateri , neque ex inquietae formidinis impulsibus quicquam amant sive suum sive ab amicis commissum ministrare . 
Aliud ab audacia aut timiditate est , sed veluti in illorum fatorum confinio , superbum animum sordibusve deiectum nancisci . 
Superbia pessimi ingenii fomes , funestis ac multiplicibus vitiis in diversa prorumpit , odii maerorisque et super omnia invidiae suppliciis obnoxia . 
Nec alii magis anxii aut perpetui motus sunt quam hominum non tam quaerentium laudem quam hanc sibi deberi credentium . 
Et contemni se facile suspicantur et hanc aliorum ( ut putant ) contumaciam in se acerbissimis curis vindicant . 
Iam sua vitia nesciunt , iam virtutes aliorum . 
Ita captis pietas , fides , et quicquid in hominibus sacrum infra famam honorumque cupiditatem iacet . 
Quantumcumque successerit , nihil illis in quietem est , sed in novas spes peiusque animos diducturas . 
Sed atrocius supplicium non est quam cum superbia in hominem pavidi ac muliebris animi subit . 
Tunc pudore scilicet atque metu cohibetur insana cupiditas , interimque per tumorem anxium seque celantem a se ipsa exigit poenas . 
Ceterum haec indoles amicitiis inepta et ubique ingrata est , nisi cum fortasse superbiam crassae aut territae vulgi mentes pro erecti animi magnitudine venerantur . 
Vile autem et sordidae humilitatis ingenium , ut nihil magni curat , ita nec aliquid ducit indignum quo suis cupiditatibus obsequatur . 
Cupit autem otii inertiam atque languorem et veternum voluptatum , vel opibus inhiat tristissimo ardore et tam partis quam quaerendis non utente . 
His ut plurimum motibus ferri solent abiectae illae mentes . 
Si ad tempus sublimibus excitantur consiliis videnturque rationi annuisse , statim naturali torpore suis sordibus redditi iacent . 
In hanc indolem moresque deiecti non ad imperandum nati sunt , ac ne quidem commodos ad obsequia credideris , cum illis ceterorum virtus invisa sit , quam non amant capiuntve , quaerantque libertatis licentiam , qua inter sordidos et angustos affectus nullo obiurgante marcescant . 
Sed vitiis saepissime favemus et in virtutum nomen quae proximae illis sunt adoptamus . 
Ita temeritas interdum pro fortitudine colitur , et superbiam erectae virilisque indolis titulis admiscemus , transitque hoc foedae humilitatis ingenium in humanitatis colores et veluti rectae philosophiae simplicitatem . 
Nulla tamen ingenia peiori iudicio solemus aestimare quam exerta et semper aliquid velut temere agentia . 
His enim tamquam a modestia abeuntibus ut plurimum levitatis infamia adhaeret . 
E contrario autem languentibus et reconditis mentibus sapientiae quaedam imago populum conciliat , utrimque non modice sed nec sine argumento peccantem . 
Aperta igitur et vigore perpetuo excitata ingenia non arcanis odiis , non fraudibus satis idonea ac ne quidem ut plurimum ea procacitate ceterisque vitiis , quorum imaginem referunt , infesta sunt . 
Quippe in illis magis subitus loquendi aut innoxie lasciviendi impetus viget quam in vitium provisa consilia . 
Otium parum ferunt , sive magnis occupentur sive levia placeant serio semper intenti . 
Ita sordes , quae segnibus animis per torpentes cogitationes subrepunt , illa sedulitas solet effugere ; iocos ne in amicum quidem tenentes , sed plus in illis extemporaneam voluptatem quam ullius iniuriam amant . 
Nec inire amicitiam faciles nec solvere ; illiusque dulcedinis impetu non ducuntur , quae plerosque in rerum aut hominum novo usu vel consortio , tamquam inusitato gustu blandissime percellit . 
Rei cui incubuerint , si non exactam manum summeque felicem attulerint , saltem ex suo genio nescioquid quod placeat transfundunt , maxime quia quod agunt non anxio labore perficitur , sed ipsa facilitatis gratia eminet , velut spontaneo naturae ingenio in suum decorem productum . 
Si quid in litteris quoque temptaverint , nimii sudoris opinione legentes non offendunt , qui in laboris partem paene videntur cum illis auctoribus venire , quos constat non sine unguium vulnere et pervigilii malo invitas sententias aut verba coegisse . 
His ingeniis nullo fuco obductis semperque quid agant ( nisi multum intersit celari ) ingenua confessione prodentibus ex adverso constituta est indoles arcano pondere , velut prudentia , suos sensus et animi libidinem tegens . 
Et his hominibus haud pauci nomen virtutis ac industriae , nihil ultra exploratis ingeniis , concedunt , quoniam ingens modestiae imago est parce nec aliter quam ex praescripto verecundiae loqui , ad omne vitii nomen supercilium ducere , nemini saltem palam et professo odio contumeliam aut facere aut referre . 
Quid denique propius ad ampli ingenii specimen quam videri recondito nec cessante commercio cum sapientia loqui ? 
Ita enim dixeris factos , qui in istam quam describimus lenitatem et solitaria consilia producuntur . 
Sed haec lenta gravisque tranquillitas ingentes latebras habet quibus etiam vitia excipiat , quorum ne nomina quidem ipsi publice audiant absque pudoris horrorisque indicio . 
( Teneras enim frontes et suis animis dissimiles habent . 
) Illud scilicet tacitum intraque se detrusum cogitationum examen non potest continuis studiis in virtutis aut industriae laboriosam imaginem intueri . 
Nam cum omnium hominum impetus a labore in iucunditatem voluptatis declinat , tum vero praecipue istorum quippe mollioris naturae et ad muliebrem lenitatem accedentium . 
Hinc omnium voluptatum ac vitiorum genera illorum animis subiicit haec frequens et otiosa solitudo , cui foedissimae contemplationi ideo securius acquiescunt , quod sic impune liceat sibi unis consciis esse , palam autem non multum operosa pietate , sed ad ceterorum credulitatem idonea , virtutem adorare . 
Sed neque hos semper in sapientiae ac ne quidem in vitiorum imaginem esse defixos existimes . 
Plerumque tardi animi ideo haerent , quoniam minus apte quod loquantur inveniunt . 
Ipso interim vultu et nescio quo silentio , seu si mavis pondere ( quo ut gravissimi hominum ita pecudum insulsissimae nutant ) , integritatis laude et industriae censentur . 
Est aliud ingeniorum genus , paene ceterorum omnium discrimina mira quidem sed illaudabili varietate complectens , tamen in primis egregium , si quam illi impetum tam frenum natura addidisset . 
Illud est hominum , ut quique affectus impulerint , ad extrema ruentium . 
Si pietas serio illis placet et Numinis cultus , quasi nulla hilaritas intercedere tam sanctis officiis possit , fronte deiecta et ad omnem remissionem irascente supercilium induunt non duraturae sanctitatis . 
Alienae etiam vitae superbi censores ceterorum probitatem ex sua extemporanea severitate metiuntur . 
Tunc priorum amicitiarum delicias solent abiicere , etiamque innocentem iucunditatem non ferunt , quae in sapientium vita ad oblivionem vel patientiam laborum solet interseri . 
Mox nimia intentione fractum animi robur , ubi odisse incipit hanc ipsam cui inconsulte incubuit pietatem , non per gradus et reciprocantis aestus vices sed in contrarium acto torrente repetit quem omiserat luxum . 
Tunc vero tam immodice in voluptates solvi quam eas inepte refugerant ; tunc etiam ipsum nomen severitatis odisse iocisque et omni libertate cultoribus subhorridae illius pietatis , quam modo reliquerunt , illudere . 
Dum haec agunt , ecce tibi ! 
revocata pietas adest tristique paenitentia lasciviam rursus expellit , donec etiam illius paenitentiae inceperit paenitere . 
Nec in Numinis tantum cultu frequens illa atque immodica mutatio ; ubique pari impetu errant . 
A summi amoris consuetudine eos in extrema odii velut aliquis turbo agit . 
Nunc assiduus labor placet ; statimque sine nervis segnities . 
Iam mite litterarum studium ; iam armorum exultans cupiditas et quaecumque praeterea in contrarios motus mortalium mentes agunt . 
Loquendi etiam tacendique studium non satis adgubernant . 
Si incitantur fervore dicendi , quemcumque coetum iniverint sermonem universis praeripiunt solique audiuntur . 
Mox hilaritate destituti , quae in verborum luxuriem diffuderat mentem , aegro silentio contabescunt , secumque velut ad internum colloquium collecti , ita lumina defigunt ut vix praesentes agnoscere aut rogati audire videantur - pari utrobique flagitio in humani consortii venustatem , in quo et commode loqui et tantum per spatia tacere conceditur . 
Illis autem hominibus tanti erroris causa est quaedam interna suavitas cui se totos permittunt . 
Hac auspice quid fugiant aut sequantur constituunt . 
Et is motus in quamcumque rem istos agat , etiam curis aut labore plenissimam , eam primum blandissima specie fictam animo offert , quem mox dulci amoenaque violentia victum rapit et omnia credere sibi cogit . 
Ubi autem ille fucus evanuit et haec mutabilis ac fugitiva dulcedo se in aliam partem vertit , hanc etiam isti sequuntur . 
Sunt enim non tantum laboris impatientes sed et ipsius voluptatis , statim ac lenocinium istud abest blandientis intra pectus cupiditatis . 
Est autem haec laesi nec se regentis iudicii nota : indoles non facta virtutibus , sed tantum ad virtutum initia ; non ad fidem , non ad amicitiam fortis ; sui dissimilitudine prorsus ingrata . 
Nec sibi imperare nec negare quicquam potest . 
Tristissimum autem fatum est et populis grave si quos natura in hanc infelicitatem ediderit , iidem extra metus et propemodum verecundiae leges ad imperandi fastigium producti sint . 
maerorisque ; marorisque ; amorisque aliae edd . 
Caput De animis amori obnoxiis . 
Hos affectus singulorum temperari et interdum mutari a fortuna et vel splendida vel obscura vitae condicione . 
Sed in recendendis mortalium affectibus praeter fas ac humanitatem esset amoris oblivisci , qui in omnium animis nisi prorsus barbaris regnans , tamen quosdam vehementius suis curis imbuit sibique propius addicit . 
Est autem blanda et irrequieta cupiditas iis ipsis placendi qui nobis sive forte sive sua virtute sive nostro denique errore placuerunt . 
Et is quidem , velut insidiis ita irrepit ut nos ante sentiamus amare quam instituamus de amando consilium . 
Neque arduum in ipsis initiis esset excutere tantum pondus , nisi sensim neque sine suavitate incumbens ita eos ipsos suis lenociniis caperet quos affligit , praesertim inexpertos , ut putent inhumanum facinus fore sibique omnino incommodum , si influentis mali dulcedinem ausint a se severo imperio arcere . 
Hoc autem affectu , si institutio recta accesserit , nihil in mortalibus magis eximium . 
Namque et omnibus virtutibus quandam ex se venustatem concilians , interdum ipsa vitia excusat . 
Male nihilominus severi homines amorem aversantur , eumque foeda et enervi imagine sibi fingunt , quo nihil in humanis rebus sincerius , modo in iustis limitibus et a virtute factis ardens , non etiam suo incendio quae vetantur corripiat . 
Neque in adolescentibus tantum aut maturae aetatis hominibus blanda illa cupiditas concitatur , sed et pueros in innoxiis sollicitat annis , ut intelligas hunc ignem dignis pectoribus paene non tam accedere quam innasci . 
Et quoniam minus se regere curisque , etiam supervacuis , moderari pueri et adolescentes possunt , ideo magis anxia in ipsis haec sollicitudo solet incumbere . 
Indeque illis animus ad eximia consurgit et suam aetatem supergressa , tamquam ipsis hoc experimento probaturis an digni sint qui iam ament . 
Adolescentulus quidam in scholis agebat multa cura monitisque magistrorum in pares suae aetati disciplinas sollicitatus . 
Sed ingratae litterae erant ludi otiique libertatem amanti , cum ecce ad idem oppidum forte matrona nobilis cum duabus ex se natis virginibus divertit , et quoniam necessitudo inter utramque familiam erat , statim iste in diversorium mulieris ad salutationis officium deducitur . 
Nec mora , cum alteram ex puellis intentius mirari , mox inhaerere sermonibus , ad extremum eodem ipso die efflictim amare . 
Tum primum rudis et solutus animus ad curas adactus est . 
Itaque postero die repetit ignoti vulneris conscium locum et aegritudinem suam diu protracto colloquio ita pavit ut deinde peius doleret . 
Nam ut tertius dies illuxit , matrona cum omni comitatu profecta paene vivum adolescentulum non reliquit cui , ne aliquod solatium haberet , premendum quoque erat tanti incendii malum , ne vel parentis supercilium cogeret vel inter aequales traduceretur . 
Diu intra se collecto consilio , nihil utilius vidit quam ut studiis litterarum totus incumberet ; ita quippe parentem conciliari sibi posse , qui non tantae in studiis diligentiae suum ludum negaturus videbatur . 
Ab hoc igitur in recte collocati temporis praemium veniam exorare statuerat visendi celebrem in proximo urbem . 
Ea erat in qua puella habitabat . 
Haec non perfunctorie agitantem maxime praeceptores aequalesque mirari , subindeque requirere quae illa animi mutatio , quis subitus ad litteras ardor paulo ante ipsum scientiae nomen fastidiose damnantis . 
Quippe adhuc quiescentibus ceteris in studia surgebat , nec aliter quam saepius iussus secedebat ad ludum . 
Amoris impetus , cui haec diligentia dabatur , ita sensum laborum mitigabat , ita Musas adornabat , ut nec cogitans puer illarum dulcedine caperetur . 
Mox , ut solet in eiusmodi praecipue annis , cum conceptum de puella iudicium et quicquid ille ignis insanienti subiecerat longiore absentia iam torperet , haesit acris sciendi cupiditas , et ipse liberalibus stimulis fervens adeo in haec Musarum studia subvectus est , ut deinde litterae huic etiam non pauca debuerint . 
Ceterum pertinax amor nec qua reliqui motus facilitate sanabilis , nisi in cunabulis pereat , vix aliter submoveri quam tempore potest , dum lassus scilicet exspiret . 
Cum enim in cursu est , semper habet quo sui imperii atque iugi fastidium tollat . 
Nam si amanti per aegritudinem malorumque perpetuam faciem aliquo modo successerit , omnino sibi crudelis videbitur si illam amoenitatem a se velit abigere . 
Sin vero fortuna severior aut spem in longum produxerit aut hanc quoque sustulerit , tunc etiam dolor placet et sibi ipsi miserabilis animus suam cladem inter suspiria recognoscens liquescit in delicatae tristitiae voluptate . 
Sed maxime tectus ignis duraturo spiritu viget , sive furto inter duos iurato ipsa secreti et coniurationis dulcedo placeat , sive ne mutuus quidem amor sit , ipso dumtaxat supplicii sui conscio qui sentit se ardere . 
Nec existimes in dispari tantum sexu hunc affectum convenire . 
Nam et Alcibiadem Socrates amavit , nec Lycurgus in turpem instituit disciplinam ne quis iuvenum suo amatore vacaret . 
Pudicitia naturae ad iustos et egregios amores ducentis saepe haec discrimina non videt , multosque ex probissimis cernas ipsa iuvenum cura , id est , si recte rationem ponimus , amore macerari . 
Et hic amor est quidam benevolentiae nexus , quem amicitiam - sed ardentem - appellaveris ; tum morum in iis quos amamus formandorum studium ; perpetua denique vota pro eorum gloria ac salute , etiam quicquid egerint ne non succedat timor , et semper quantumcumque fortuna indulserit visa illorum virtutibus esse iniqua . 
Acris illa est neque minus irrequieta cupiditas quam quae venustatem alterius sexus in licentiores usus conciliat . 
Sed nec putes eximiae castitatis exempla inter disparis sexus amantes durare non posse , licet res periculi plenior eos ipsos saepissime fallat , qui paulatim se invitis vel nesciis aliter amant quam aut velint aut credant . 
Est autem hominis animus , quem ad amandum natura produxerit , praecipue mitis ipsoque oris habitu modestiam et simplicissimae virtutis speciem gerens , clementibus magnisque spiritibus factus ; neque vindictam contemnere neque iram supplicibus donare difficilis ; cum quid ipse peccavit , in paenitentiam pronus ; humanitatis officia amans , impatiens otii et omnium quae in segnitiem solvunt ; modo non tanti muneris oblitus , quod a natura accepit , suae indolis felicitatem lasciviae malis et veluti veterno corruperit . 
Vanum esset totum naturae ingenium in mentium humanarum multiplici sorte ludentis persequi velle . 
Quae hic tamen posuimus praecipuorum fontium instar sunt , unde mox rivuli in vitia et virtutes secantur , ut ex eorum notitia intelligas qui homines regi possint , qui ad amicitias et consuetudinem vitae apti , denique qui timendi aut infra curarum gravitatem sua inertia vel etiam levitate ponendi sint . 
Quippe probitas atque nequitia , verae aut fucatae sapientiae indoles liberalis etiam et angusta , et quicquid in rebus publicis privatisque potissimum eminet per horum affectuum fortunam generi humano dividitur . 
Ex hac autem contemplatione animorum , iusta quaedam virtutibus et vitiis merces accedit . 
Nisi enim curiose in haec naturae penetralia spectemus , saepe se turbulentum ingenium pro forti atque laeto ostentabit ; tardus animus aut inanis debitum maturae gravitati aut eloquentiae pretium inveniet ; vicissimque iacebit incognita virtus , quam saepe prima fronte quaedam vitiorum opinio aut imago infra iusti decoris fastigium premit . 
Sed ingenium , ut plurimum multo recessu abditum , non utique potest sine longae prudentiae sedulitate deprehendi . 
Ideoque qui ex primis indiciis de hominum moribus ac indole iudicare non verentur , ipsi se in longissimos errores plerumque impediunt . 
Certe ut in gladiatoria arte nihil periculi plenius quam si cum homine , cui torvi oculi exerrant , dimicandum sit ( quia quo ictum destinet , deflexis ut videtur in contrariam partem luminibus , vix coniici potest ) , ita cum illis acturus , qui suum ingenium vel arte vel corporis beneficio prorsus dissimulant , debet longa severaque disceptatione a se ipse quid de illis sentiendum sit exigere ne , si eos iniquo suffragio aut inconsulte propitio aestimet , etiam omnium primus suae sententiae poenas luat . 
Frontis praecipue corporisque imago saepe inexpertos decepit . 
Quam multos truci vultu ipsoque supercilio timendos humanitatem credas abigere , quos si propius adire contigerit , iam ex prima colloquii lenitate placatus humanissimos esse non dubites ? 
Alios ipso corporis motu mensuraque suspensi vestigii se in superbiam componere putabis , qui ad illam tumoris speciem vel natura vel innocenti consuetudine facti mite ac facile ingenium in omnes humanitatis leges sub hac larva instituunt ? 
Neque in contrarium desunt in quibus praeter corpus in simulacrum virtutis effictum nihil quod ames invenias . 
Nunc quietae lenitatis specimen , quam vultu exhibent , tristissima iracundia corrumpunt . 
Nunc vividis oculis impar ingenium subest . 
Denique velut in insidiis interdum vitia collocantur sub earum virtutum levi bractea a quibus potissimum divertunt . 
Haec autem tam immensa ac perplexa animorum cognitio non potest praeceptis definiri , neque aliter quaeri quam eiusmodi hominis longo usu , qui tam sua prudentia quam erroribus in ista arte promoverit . 
Illud vero cavendum est ne ex una virtute vitiove de indole atque animo universe sententiam feras . 
Multi enim adeo felici ad disciplinarum aliquam ingenio nati sunt ut , quamdiu in illa versantur , nulla prudentiae atque industriae signa desint . 
In ceteris autem rebus inepti insulsique , ne bonae quidem mentis vestigia umquam prodant . 
Aliis suus dumtaxat naevus ita additur ut in reliqua vita sapientissimi , in una tamen parte aut studio videantur delirare . 
Ne ex ipsa quidem consortii et convictus suavitate aut elegantia de ingenio aut sapientia iudicandum . 
Saepe enim in quotidianae vitae consuetudine minus offendunt angustae indolis homines quam quos magnitudo naturae laetioris laxavit . 
Dum hi scilicet sibi diffisi timide custodiam sui agunt vel aeterno studio hos publicos mores ( nempe ad maiora non idonei ) consectantur , illi autem capaciori ingenio aut haec vulgaria minus curant aut admittunt etiam vitia non raro virtutem stipantia . 
Sed nec satis est hos naturae impetus vestigare animos mortalium in diversa destinantis . 
Adhuc aliquid ultra est quo ingenia perficiantur aut mutentur : nimirum sors vivendi squalorve vel dignitas in quam casu aut virtute unusquisque pervenit . 
Quot enim ad ingenium rectum ac mite geniti vitio nimiae felicitatis ipsi suam indolem afflixerunt ? 
Quot mentium laeta sublimitas et , si fortuna sineret , in exemplum omnis virtutis suffectura , ubi pertinaci egestate aut fortunae iniquitate premitur , suae praestantiae oblita etiam in contrarios affectus degenerat ? 
Athenion tamdiu mores ad publicum probitatis exemplum componens quamdiu in Academiarum spatiis inter famem et centones pro virtute dicebat , nactus tyrannidem statim cum viliori pallio etiam philosophiam excussit . 
Abdolominus quotidianum victum ex hortuli cultu quaerere suis manibus assuetus , cum destinaretur ad Sidoniorum regnum , optavit ut , qua modestia inopiam tulerat , ea sceptrum pati posset . 
Nunc igitur et hos quoque videamus affectus , qui ex condicione fortunarum et genere vitae hominibus accedunt et nonnumquam enecant mores , quos simplicitas naturae nullis obruta cladibus aut illecebris corrupta tradiderat . 
Caput Diversos affectus esse tyrannorum et legitimorum principum . 
Rursus regum qui successionis iure et eorum qui suffragiis ad regnum perveniunt . 
De procerum , qui apud principes gratiosi sunt , ingenio . 
Populi qui in neminem ius regnandi contulerunt , licet ab omni nomine servitutis abhorreant , tamen sinceram libertatem non habent . 
Magistratibus enim opus est , quibus ipsi se tradant , vim publicam , quam toti genti inesse gloriantur , in paucissimis hominibus adoraturi . 
Adeo illic etiam ubi omnes regnare existimes , magna pars servit , arcana rerum lege ita nexus et seriem universi dispensante ut ad divinitatis imaginem unius capitis nervis multa membra temperentur . 
Paulo illustrius in optimatum imperio elucet haec dominandi vis , utique paucos amans ; maxime autem in regno , ubi omnia unus potest . 
Illa autem potentiae magnitudo , cui Numen arcana vi mortales subesse imperavit , non in illorum gratiam qui ad hoc fastigium legerentur instituta est , sed in eorum qui parerent . 
Itaque vel regum libidine ad voluptatem et ambitum suae dignitatis utilitatem corrumpente vel ignoratione populi sua commoda non semper capientis , regium nomen saepe invidia afflictum , saepe in variis regionibus ingenti clade eversum est - ac deinde restitutum . 
Respublicae , quotquot olim viguerunt , primum reges habuere . 
Quibus expulsis et per verae libertatis imperitiam devotis , successit aut caecae popularitatis imperium aut permissa proceribus potentia , id est , multiplex pro unico quod expulerant regnum . 
Ac ut membra , quae violentia de naturali sede dimovit , non nisi per violentiam in articulos suos redeunt , ita provinciae quae hoc modo ab optimo genere gubernationis diverterant prius errorem multis cladibus expiarunt quam antiquae et a se proiectae rectitudini redderentur . 
Quippe in illis rebuspublicis cives multo ambitu provecti sive armis suum nomen inclytum fecerant , sive plebis errore nimis amplis aut diuturnis magistratibus assueverant , saepe occupatae reipublicae vires ad se traxere regesque se dixere . 
Sed necessaria in novis omniumque odio flagrantibus rebus atrocitate terribiles , scelere quaesitum imperium adeo foedaverunt ut peius plerique populi de regibus inde sentirent , nomenque tyranni , quod olim insigne regnantibus , in publicam infamiam odiumque concederet . 
Ceterum in eos affectus inspecturus , quos regibus fortuna sui fastigii inspirat , non sub uno velut fato omnium regum purpuram cogere debet . 
Diversae ad idem fastigium viae non unam omnibus mentem iniiciunt , seque longe aliis consiliis regere solent qui novas habenas in rudem adhuc eiusmodi imperii populum moliuntur quam qui iam assuefactis gentibus tuto et per ipsarum vota regnant . 
Rursus alius sensus est hominis sceptrum per suffragia adepti ( ut in Pannonibus Sarmatisque fit et ipso nomine Romani Imperii ) alius paternas atque avitas opes tenentis cum hereditate imperandi . 
Nova regna nec constantia populorum nec adhuc vetustate inolita principem suspicionibus assidue perurunt . 
Adulari ille ultimae sorti , timere magnates , maxime cum timeri se putat ; reputare assidue nondum constitutas res sub ipso fortunae motu posse quam condi tam everti . 
Neque modo his cogitationibus inquietari quos ad purpuram occupatae tyrannidis nefas provexit , sed et quibus insuetae regio nomini atque imperio gentes bono iure traduntur . 
Acrior tamen in tyrannos hic pavor quod , sive rempublicam oppresserint , vindices libertatis optimates timeant ( quos antea sibi pares aegre servire non dubitant ) , sive in regnum invaserint , iis expulsis quibus illud debebatur , populum in veteres dominos pronum assiduae cogitationis molestia sibi fingant . 
Itaque nec amicis satis fidi sunt , quod ad notitiam consiliorum admoti sciant quoque a quo latere sua tyrannis peti possit et laedi ; et fidem in nemine expectant quam ipsi violarint . 
Palam tamen et ex composito subornata benevolentiae materia integritatis famam amorisque in rempublicam ambiunt . 
In egenos liberalitatis effusae ; ultores vitiorum quorum ipsi exemplum fecerant ; legum denique optimarum operumque publicorum ad civitatum ornamenta vel auctores vel vindices , ita praesentem invidiam et apud posteros infamiam amolituri . 
Hoc modo tyrannus ut plurimum sortis suae , non ingenii vitio peccat aut necessitate probus est . 
Illius animus immodice austerus , et blandus intuitus , erectus ad omnia , praesertim quae formidet ; sincerae voluptatis ignarus , cuius spe diducitur , vano decore atroces molestias permulcens velut fuco et ipse sibi imponens . 
At iustus rex seu comitiis seu sorte nascendi admotus imperio ipsa maiestatis conscientia elatus minus in ignobiles metus aut scelesta remedia demitti consuevit , etiamsi turbulentum forte tempus et populi nanciscitur insaniam ceteraque quae tyrannus semper timet . 
Et hi quidem qui suffragio debent fortunam principatus in sua familia non haesuram , adhuc aliquo modo privati ( nempe qua eos posterorum cura tangit ) , publica commoda non videntur tam vera totaque diligentia procurare quam qui suum iam a maioribus regnum etiam nepotibus adornant . 
Itaque illas curas quae populo debentur privatis suorum affectibus impendunt excusabili pietate , modo partita mens se utrimque respiciat : ita cognationis memor ne obliviscatur et regni . 
Quod si aliquem forte ex suis spe votisque in successionem regni destinant , tunc pretio et adulatione emenda suffragia , tunc omittenda vis et veluti supercilium maiestatis . 
Ita serviet per occultam sollicitudinem animus iis ipsis a quibus publicae venerationis cultum accipiet . 
In has suae familiae curas saepe periit absumpta eorum sedulitas , qui publicis antea virtutibus imperare meruerant . 
Nonnumquam et in peiora rapti suos mores corruperunt , veteris odii aut aemulationis memoriam exercentes , cum scilicet quos iniquos ante experti sint , quorum prona ad regnum suffragia non habuerint , ex animo minus delent , novaque potentia et se ipsam nondum capiens in ultionem intumescit . 
Quod si nulla ex his aegritudine laborant , illos tamen ut plurimum sollicitat magna ac memorabilia audendi cupiditas , ut per ingentes illas res sibi suisque temporibus apud posteros nobilitatem dent . 
Tam hi autem impetus incommodi publicis rebus quam utiles esse possunt . 
Nam ut in pomis baccisque coacta et praeter assueti temporis legem maturitas insolentia quidem rei iucunda est ; ceterum ipsae arbores medicamine aut admoto aestu praecipientes maturitatis tempus hoc edito spectaculo marcescunt ; ita publicis rebus et praesertim gravioribus quidam ordo dictus est , quem qui pervertunt , salutem provinciarum videntur enecare . 
Nihilominus reges , qui per comitia id nomen adepti sunt , dum aeterni nominis ambitione flagrant , aut temere externam militiam aut intra patriae viscera novas res esse molitos omni aetati conspexeris , ex sua audacia et periculis suorum famam comparaturos , forte etiam aestimantes . 
Pauci cum Polonorum rege , Stephano Battorio , quid agant non ex se sed ex salute patriae metiuntur . 
Extat sententia illius , efficax ad tanti animi imaginem : Efficiam vero , dicebat , ut intelligat orbis quam praestet rex suae virtutis merito in tantum fastigium a volentibus provectus iis regibus quos invitis populis ius successionis obtrudit . 
Reges autem , in quos verissime hoc summae maiestatis nomen cadit , perpetuam potentiam quam a parentibus acceperunt in stirpem transmissuri , iam non suffragiis populorum obnoxii a quibus olim omnia habuere , longe alio genio videntur ad regnandum instituti . 
Sed hanc mentem illorum se ipsam uni Numini debentem explorare fortassis sacrilegae sapientiae esset , neque fas nobis deprehendere illos motus quos ad gubernationem orbis et mutationem rerum - ac praecipua humani generis fata - illis divina vis ingenerat . 
Quaerant licet curiosi an sit utilius reges a puero in sceptra venire et huic magnitudini assuescere tamquam simul se cum natae quam sub paterno cognatove imperio adolescere , tantae demum fortunae hereditatem adituros , num pacati nec quicquam detrectantis populi obsequium frangat mollitie regum animos tam secura potestate luxuriantes ; an potius ille amor civibus regem veluti patremfamilias carissimorum domesticorum officiis conciliet ; denique si aversis civium animis bello occupandus fuerit legitimus dominatus , utrum post victoriam princeps odio contemptuque grassaturus videatur ; an vero experta pericula , nec aliter quam gravius reditura , eum ad alternam placendi sollicitudinem deductura sint . 
Utrimque argumenta exemplaque non deerunt , quae ( per vicissitudines mortalium rerum ) quamquam sub iisdem saepe causis non eosdem tamen exitus sortita sunt . 
Sed frustra est haec Numinis consilia explorare . 
Sit a curiosis cogitationibus intactum regum culmen ac , ut arcana in sacris vetustatis , non nisi ad adorationem suspiciatur . 
Nam optare bonos principes pietas est , damnare etiam nocentes religio . 
Ac cum praeterea non tam ipsi se regant quam ducentibus fatis permittant , quae per illorum affectus imperiorum inclinationes et incrementa constituunt , omnis ars atque prudentia inspicientium in eorum genium et de illo coniicientium saepissime fallit . 
Primus ab hoc summo fastigio gradus est optimatum , tam horum in quos divisis regni curis principes acquiescunt quam eorum qui summa dulcique amicitia eorundem principum animis inhaerent . 
Per utrosque , veluti ostia fluminum ad ingens pelagus pertinentia , vota civium spesque feruntur . 
At ipsi diversis rationibus ad magna producti ne iisdem quidem studiis nituntur . 
Illis igitur , qui flore aetatis vel generis sorte aut vivendi dicendique comitate se eximie principibus commendarunt , institutus ad placendum animus esse solet , quem scilicet propriis affectibus negatum ex domini ingenio comparant . 
Mirum quidem artisque plenissimum hoc genus servitutis , vilem demissumque animum interdum adumbrans , nunc procax liberumque ingenium . 
Interdum voluptatem consectari , iocis ludisque incumbere fecundissimi laboris instar est . 
Etiam supercilio in dominos uti et paene regnare ( modica tamen nec longa contumacia ) principes haud raro accendit quam amare volentes tam amari . 
Quippe proceres in tam altum lubricumque producti , si dominum mollis animi esse cognoverint nec diu earundem voluptatum consuetudinem ferentis , parce suos aspectus iocosque aut quicquid in ipsis illi placet indulgent , ita dispensante prudentia ut amor saepe et per intervalla incitatus nec fastidium sui faciat nec torpore aut oblivione deleatur . 
Quod si princeps facilis quidem sit in diversos affectus amicosque transire , sed quocumque se applicet ut brevi , ita caeca et vehementi amicitia incumbat , qui ab eo amantur memores inundari se altissimo aestu , sed in suum Oceanum stata mutatione redituro , quam avidissimis pectoribus de illa felicitate bibunt . 
Neque enim lassare hunc amorem flagitatis muneribus timent qui etiam , nisi tempestiva celeritate excipitur , ut vina aetatem non ferentia inutili veterno consenescit . 
Longe alia ratio cum principibus ineunda qui , amoris torrente non perditi , illi suavitati qua ad amandum impelluntur consilium quoque addunt . 
Nam haec vera et ( si mereris ) perpetua benevolentia ut numquam omnia , ita semper aliquid poterit , nec tam spolianda illa arbor quam carpenda cum delectu , scilicet in proventum reditura . 
Igitur eiusmodi dominis gratiosi optimates dare se totos solent , nec umquam in amando maiestatem dediscentes mitigare obsequio ; ius libertatis in loquendo aut monendo verecunde usurpare ; saepius meminisse hos esse principes quam se amicos . 
Iis autem ut est prima et assidua cura locum quem propitiis gratiis obtinuerunt semper insistere , ita proxima sollicitudo opes interim cumulare , praefecturas , aut perennes inire magistratus , ut si a tanto apice excidant , saltem felix pristinae potentiae monumentum ad reliquae vitae securitatem duret . 
Qui vero vel suorum immemores vel fortunae confisi illas opes et tam splendidae amicitiae quaestum nihil parcente luxu aut incuria consumunt , dignissimos putes qui intempestivum tandem ludum in egena senectute inutili paenitentia damnent . 
Est et cautio proceribus illis ingens et quae saepe neglegentes pervertit : non se domino anteferre in rebus utique quibus ipse excellere aut credit aut contendit . 
Subtilitatis gloriam amat , eloquentiae , fortitudinis , venaticae artis , militaris peritiae ? 
Non vereatur concedere etiam qui sentit se victorem , ne princeps in aemulationem exardeat , quae amicitiam exstinguere solet et praeterea pervicacibus odiis foede saevire . 
Saepe enim non leni modestaque ambitione ac nec pro materia occupatus principum animus eiusmodi gloriae cupiditatibus incumbit doletque a palma excidere . 
Nec est aliud quo certius sibi dominorum animos purpurati isti parent quam si eos mirari assimulent - sed cum arte et quae fidem inveniat . 
Non enim iisdem adulationibus omnes patent . 
Ut quisque principum aut sibi maxime virtutis est conscius aut vana credulitate elatus , potissimum iis blandimentis decipi amat aut potest , tot omnium votis ad placendum laudandumque coeuntibus expugnantibusque verecundiam de se magna credendi . 
Nec minor ars extorquendae benevolentiae : est amoris simulatio , quadam Venere insinuante officiosam gratiam et pares affectus reposcente . 
Adhuc vivit , adhuc tantae fortunae praemiis incumbit qui incipientem domini caritatem eiusmodi casu felicissime fovit . 
Princeps cum equo in itinere prolapsus afflicto latere febriculae horrore temptabatur , ipse tristi perculsoque , ut videbatur , vultu tota nocte insomnis astitit . 
Sive ars sive pietas fuit , ita domini animum permulsit ut nemo deinde gratiosior haberetur . 
Nec dixeris eiusmodi felicitatis arbitrium ( qua , tot veluti rivalibus summas illas amicitias ambientibus , pauci quidam suis votis potiuntur ) uni fortunae credi . 
Nam ut illa sua sponte non paucos principibus conciliat , ita multi artificio et calliditate destituti de tanto fastigio solent excidere . 
Ut quidem fortunae interdum est ad haec culmina quos placet subvehere , plerumque autem Prudentiae in ea felicitate positos posse servare . 
Ideo autem formidolosior res est hoc gradu prolabi , quia ad tantae amicitiae sacramentum admissi vix possunt ab eo vestigio nisi in odium aut certe fastidium recidere . 
Non tam quippe aboleri amor solet quam contrariis affectibus marcescere . 
Hi vero optimates , per quos princeps praecipua momenta reipublicae procurat , quibus externas res atque civiles credens in arcanis consiliis potissimum fidem habet , dignitatis suae nervos longe solent in alios concentus temperare : scilicet ad se sic trahere ac propemodum suas facere altas illas et salutis omnium curas , ut non tam republica egeant quam suis officiis deinde respublica . 
Hoc autem assequuntur assiduo in haec negotia studio , ceterorumque ac nonnumquam ipsorum principum ingeniis ab intima illarum rerum cognitione quam maxime possunt exclusis . 
Nam tunc quidem tutissime omnia possunt , cum principes suarum rerum ignoratione et credulitate in ipsos laborant . 
Sed ignari suae famae veras voces non saepius quam ipsi reges exaudiunt . 
Non peculatus , non superbiae invidiam , non cetera facinora , si quorum infamia graves sunt , licet publica indignatione iactata , ante de suis penetralibus emanasse cognoscunt quam ipso pondere obruti simul se et esse invisos et castigari intelligant . 
Vultus ipsis ut plurimum ad gravitatem compositi ; non promiscui accessus , brevia alloquia , taediique aut maiestatis specie vibrantia . 
Inter hos pauci aliqui nec negotiis confusos nec marcentes superbia vultus servant . 
Digni hi quidem laude , sed nec ceteri accusandi qui mores ex dignitate instituunt et fortunae suae accedunt . 
Quippe necessaria quoque interdum est sublimis haec maiestas et de populi commercio excedens , in illis utique hominibus per quos reges praecipua suae potestatis momenta exsequuntur , cum maxime haec aditus loquendique ambitiosa difficultas reverentiam conciliet , quo freno cohibentur vulgi animi aut timere assueti aut spernere . 
Sed et illa strictae frontis asperitas , sive fastus est sive iustae potentiae indicium , indulgeri facillime illis potest qui in tot curarum praemium hoc honoris potissimum ac reverentiae specimen habent . 
Etiam perpetua negotiorum serie et fastidio attriti non utique possunt eosdem semper vultus , nil mutata aut afflicta serenitate , obtinere . 
Quod si illa potentia simulque iuvandi ac fallendi solertia in impias mentes inciderit ac , dum se suaque respiciunt , publicae interim salutis oblitas , tunc licet in suis flagitiis virtutem solertissime adumbrent , tamquam rei domesticae neglegentes et unum principem remque communem videantur respicere ; interim autem negotia eo flectant unde potissimum suae dignitati incrementum aut incolumitas allucebit . 
Si impeditis principis rebus plurimum possunt , dum eas omni diligentia videntur exsolvere , novis nodis colligabunt et veluti superfusa caligine imbuent . 
Quod si in placida utcumque respublica securius regnant , tunc etiam necessarios oderint motus sinentque sui temporis pacem in occulta malorum semina adolescere , et nepotes fortasse perditura ? 
Quae denique reges suffragiis ad sceptrum vocatos , hos quoque optimates cupiditates torquent , subita utrimque potentia nec ut plurimum in sobolem transitura . 
Quis eos igitur non miretur , qui in hac immensa potentia tam facile tantoque praemio , si vellent , peccaturi , tenere vestigium tamen possunt rectaeque virtutis meminisse ? 
Quales in generis humani subsidium aliquot omni aevo ad hanc orchestram subvehuntur , in se rigidi candidaque et innocenti gloria omnem ambitum reipublicae donantes . 
Sed nec eiusmodi viros illa probitas ab invidia praestare tutos solet . 
Nam ab ipso dignitatum lubrico ( cui dumtaxat pauci satis fortes insistunt ) vitioque sociorum , saepe eorum virtus infesta est . 
Neque maledicorum licentia amat ab illis culminibus abire in quae potest meritissimo saepe indicio , numquam autem sine suspicione , grassari . 
Fructus porro tam ambitiosae dignitatis eximius , quod tuti et extra teli iactum positi ceterorum in se invidiam contemplantur , iis quoque ad se colendum coactis quos sciunt non aliter quam a maligno pectore et aemulationem celante imaginem benevolentiae extorquere . 
Nam haec admirationi coniuncta invidia et in solam felicitatem exerta nescio quo sensu ambitiosae voluptatis solet hos ipsos quos petit permulcere ; quippe eos magnitudinis suae admonens et humilitatis ceterorum . 
Est et eorum alia , sed multo praestantior , in gerenda republica praerogativa : posse magnis et virilibus ingeniis , quae rei familiaris angustia aut aliae difficultates premunt , propitiam manum dare et veluti adesse naturae imploranti . 
Quod ut illis facere est decorum , ita nec impune possunt omittere , scilicet vel tacita indignatione bonorum castigati vel assidua exprobrantis virtutis imagine apud se hanc culpam luentes . 
Cum enim hoc ipso attolli meruerint , quod aut sint aut credantur primae illius et prudentis industriae viri , quid morantur suam sortem agnoscere et ingenii similitudine iunctos cognata caritate complecti ? 
Nec ignorant qui ii sint aut unde petendi . 
Nam ut omnium animalium oculi , nisi caecitate damnati sint , sui generis consortes et vident et agnoscunt , ita animi caligine exuti et in ingentis iudicii felicitatem diffusi suae sublimitatis socios non dubia contemplatione deprehendunt . 
At nec dicant se multitudine huiusmodi ingeniorum premi . 
Iis omnibus neque se neque rempublicam sufficere posse . 
consultum generi humano si tanta praestantium animorum messis esset ut , distributis inter illos rerumpublicarum negotiis , superessent adhuc vacui aliquot superfluo et inutili munere a Numine orbi donati . 
Multo parcius cum felicitate hominum actum , rarumque in omni aetate ac populo fuit altum ingenii acumen , purum aptumque omni vitae cuicumque incubuerit , excultum disciplinis , exerta fortique verecundia natum omnia nec quid nimis audere . 
Illas mentes cum optimates vocant in publicae felicitatis partem , se ipsos quidem primum quasi illius genii participes commendant , tum reipublicae nervos addunt , numquam pulchrius quam a sapientibus gubernatae . 
Sane ut artium , quaecumque eminent , famam multitudo artificum et imperitia saepe afflixit , plerisque ad ea quae promittunt rudibus sed vanum modo nomen quo commendentur quaerentibus , ita sapientiae gloriam atque scientiae haud raro indigni homines , nec quid minus quam cum Musis aut prudentia locuti , corruperunt . 
Sed incumbit summis hominibus fictae et adulteratae virtuti illudere ; veram autem industriam , imperitorum praeiudicio non obrutam , a iustissimis praemiis non arcere . 
principes ; illi ; putant , , ; principum ; illi ; putat , , tam facile everti , , ; conditam everti inquietati , , onerumque omnes edd . 
praeter , blandus , intutus , , , discendique , , om . 
ex , , ; et tortente possint , acescere , ; arescere ; accessere quam , , , , i . 
e . 
in licentiam caecitati , ( damno non cum dativo , nisi forte usus est biblicus : damnabunt eum morti Ev . 
Marc . 
Caput De studiis Aulicorum . 
De diversis generibus et affectibus egenorum ; itemque divitum . 
Praeter haec duo genera optimatum iam propitia fortuna felicium , ingens est in regiis multitudo , novi atque patricii , omnis census aetatisque homines illic opes , famam , amicitias quaerentes . 
Et hae quidem principum domus , licet ad speciem publicae hilaritatis luxusque compositae , nunc choreis exultantes , nunc ad mutationem ludi venatico sudore confusae , plenae honoribus , omni vestimentorum pompa et epularum spectabiles , singulis qui in iis agunt magnificentiae specie adornatis et plerumque suam sortem supergressa luxurie . 
Tamen diligentius intuenti videbuntur nundinarum instar esse , ubi homines laboriosissimum negotiationis genus exerceant . 
Quot artibus quotque molestiis constet haec vita , quot curas simulatio miserrimae frontis obducat , ne ii quidem satis dixerint qui diu suos ambitus illis malis luerunt . 
Neque ullus in hoc freto portum meretur , nisi qui adeo intelligat sibi curam laboremque assiduum esse debere ut haec ipsa , quae in eiusmodi vita ( ut solet ) molli iucunditate blandiuntur , in severos usus flectat , et semper in illis deliciis inveniat industriae curarumque materiam . 
Nam ut acerrimus quisque labor saepe ad oblectationis dulcedinem mansuescit - ut cum immodica venatio aut studia plus iusto pervigilia acrem animum nec habenas scientem delectant - ita ludus etiam omnis potest severiori intentione temperari ut divertat in iusti laboris gravitatem . 
Igitur illa remissio atque otia , quibus aularum luxus vibrat , non tenent eorum prudentiam qui minus egestatem ambitumve expleverunt , ne inter haec fugitivae felicitatis simulacra obliviscantur se felices nondum esse , omittantque fortunam , quae ut plurimum non se tradit nisi in mercedem impigrae fortisque diligentiae . 
Quaeris itaque quo vultu aut quo more illas Seirenes excipiant , ne vel auditae noceant vel si ab iis rustice contemnantur hos proscribant tamquam intempestive philosophos ? 
Non opus est truci vultu barbarisque praeceptis . 
Si eius condicionis sunt aetatis , habitus , ut per has pompas et lepiditatis nomina felicius credant emergere , tunc arte hanc magnificentiae speciem adgubernant quaeruntque comitatis publicam famam ; ad illum quoque luxum suam larvam inflectunt qui potissimum principi placet . 
Sed nec egestis patrimoniis longae spei miserias emere debent , nec frangere animum lenocinio tam lubrici moris et voluptates imitantis ; qui inter haec assidue monendus est se venationi , non praedae incumbere . 
Ceteri autem qui ad hanc deliciarum speciem non eadem fortuna invitantur ( seu corpore seu moribus aut generis sorte ad eam incommodis ) illo errore se capi non sinunt , qui saepe incautis persuasit non posse fortes esse aut in aulae cultoribus numerari nisi qui emineant per audaciae titulos vel omnem otiosae voluptatis luxuriem . 
Sciunt alios et securiores aditus illic ad opes honoresque per ingeniosam virtutem aperiri , quippe consciis hominibus suae sortis ac indolis eique absque fuco aut superbia obsequentibus multo certiorem apud principes reverentiam esse quam ambitiose effingentibus mores , quos suo censui corporive fortuna negaverit . 
Hanc igitur moderationem illi prudentes tenent ut , qui ad istas illecebras velut ad aliquam artem coacti sunt , his utantur , non fruantur ; quos vero fortuna tam luxurioso sumptui non damnavit , has si placet ad sobriam voluptatem delibent , sed veluti in requiem curarum graviorum magisque ut spectent quam ut ipsi impleant scaenam . 
His denique quibus iam facta res , sive sua sedulitate sive maiorum , fas est consectari pares illas suo fastigio voluptates . 
Neque mirum si hic ad magna sint inepti , quos veluti aliquo carmine attonuerit ignava et se unam contemplans luxuries , cum non alii magis vitae quam quae in regiis ducitur necessaria esse soleat vigil quaedam nihilque omittens sedulitas . 
Nam ut plantas arboresque exigua semina concipiunt , et modico saltu ingentes fluvios emetimur in fontibus , ita saepe ad felicitatis incrementum in aulis sufficiunt parva initia et quae oculos facillime lateant ludo aut otio intentos . 
Metellam iam imperantis Syllae matrimonio coniunxit , quod theatrum pertransiens et ad sedentis humerum leviter manu nixa addiderit velle se cum tanto viro in felicitatis partem venire . 
Adhuc iacenti Mario primos animos addidit fortuita Scipionis oratio illum ad militaris scientiae fastigium , velut aliquo vaticinio , destinantis . 
Scivit enim audientium animos illo praeiudicio sibi paratos acerrima diligentia servare nascentisque illinc famae magnitudinem implere . 
Adeo saepe levi subitoque susurro admonemur commodi venti , qui ( si audiamus ) navem impellat ad vota supra spem ac paene invidiam sublimia . 
Illos iuvit viro illustri occurrisse per soluta et incuriosa gaudia diffuso et ad primam quae obvia fuerit amicitiam aperto ; hos aut sententiam aut iocum tempori invenisse ; indicium fortitudinis vel industriae temere elapsum aut laudatio fortuita nec iuvare credentis saepe grandis auxilii vicem obtinuit . 
Est igitur in dignis hominibus qui regiam propitiis fatis colant non praeceps animus , non impatiens lentae ac multiplicis spei , compositus semperque in fortunam intuens , ne incuriosos effugiat si quid illa etiam perplexe annuerit . 
Sed nec expectant in otio donec ultro illa felicitatis semina occurrant . 
Magnis artibus iuvant fortunae favere volentis industriam , quarum fortasse praecipuam dicas : quam plurimos amicitia complecti ; aliquem autem mutuo cultu demereri ex iis quos princeps ad gratiam primae familiaritatis admoverit . 
Nam et illa succrescendi ratio apertiori invidiae est subducta , et saepissime regni opes minus regis quam suorum amicorum beneficium fiunt . 
Sed sit ille cui se addicunt eiusmodi qui clientes publicis commodis possit attollere . 
Privatas enim opes neque volent purpurati effundere , nec ( si velint ) tanti ex illis rivulis aestus exudent quanti ex ipsorum principum mari . 
Ex his illum quem sibi propitiaverint nolunt fatigare frequenti aut inutili voto , ne iam ei graves sint vel ipso conspectu , quasi novam subinde per preces molestiam allaturi , aut temere et in exiguis rebus favore consumpto multum ipsi debeant ( utpote ad preces annuenti ) parumque fortunae . 
In fabulis quoque videmus illius prudentiae expressam imaginem . 
Neptunus Theseo filio tria optare indulserat , sanxeratque summa religione deorum in iis compotem voti fore . 
At ille bis experta iam Numinis fide , cum restaret ultimum munus , adeo non prodegit certum nec rediturum beneficium , ut inter Plutonis vincula caesoque Pirithoo non invocaret patrem ad promissae opis officium , timeretque ( quasi aliquid ulterius morte esset ) tanto pretio salutem redimere . 
Est et alius in regiis labor multa utilitate spectabilis : versatilem animum in diversa componere et motus affectusque , quicumque iuvabunt , saltem in speciem induere posse , quod vix commode ullus umquam perfecerit absque sedula austeraque diligentia aut summo in suas cupiditates imperio . 
Ea arte multis hominibus parta res atque decus , sive in liberis civitatibus , in quibus una virtute aut vitio tot dominis non placebis , sive in principum familiis , ubi non modo simulatio ad eorum studia flectenda est , sed etiam ambiendi qui gratia apud illos excellunt , quos saepe varios ingenio diversis obsequiis mitigabis . 
Haec et similia anxiae diligentiae studia sunt illorum quos spes et praecepta rectae prudentiae tenent in aulis . 
Ceterum eadem aut illic non videt aut peiori quam caecitatis malo iuventus inconsulta aspernatur et saepe parentum indigna laboribus , a quorum opulenta modestia luxurioso et mox egeno ambitu divertit . 
Illis pulchrum ipsum regiae nomen et in proceribus numerari - credo maxime quia haec prima libertas est a scholis aut magistrorum supercilio exeuntium . 
Neque desunt qui hos novitios ad inexperta vitia propellant . 
Quod si illos perfunctorio principis nutu aut verborum comitate beari contigerit , tunc vero solutis superbo gaudio articulis paene labare ; qui adfuerint , quos tantae gratiae testes habuerint , vix se tenentibus oculis perlustrare . 
Sed maxime lasciviae ludorumque famam amant quasi in nobilitatis - et quidem iam virilis - indicium . 
Nec pro sua se fortuna , sed ex magnatum sumptu regunt . 
Ita cursum supra se euntium aemulati , nec vestigiis tantis pares exhausto spiritu deficiunt . 
Hinc interim alieni acerbitas aeris et indigni questus in principes ab his ipsis qui peccarunt , quasi suorum omnium ingeniis sapientiam possint infundere , debeatve sacrum aerarium et per hoc respublica tantae libidinantium insaniae poenas dare . 
Sunt non in regiis modo sed in omni genere vitae diversa quam divitum tam egenorum ingenia . 
Egenos autem putem non modo quos inopia ad vestium ciborumque miserabiles curas adegerit , sed quibuscumque opes desunt ad illam quam institerint vitam , et a cuius claritate , nisi pudenda confessione paupertatis , non possint recedere . 
Igitur ex inopibus aliqui apertis doloribus gemunt , et queri de iniquitate suae sortis quam excusare aut tegere eam malunt . 
Ita magno calamitatis solatio palam possunt fortunam obiurgare , fugiuntque maius inopia malum , simulare divitias . 
Etiam assuescere incommodis suis possunt professisque laboribus remedium quaerere in aegritudinem quam non tegunt . 
Et hi quidem sunt vel humilitate parentum ita facti ne ad egestatem erubescere iure possint , vel ( quod vitiis paene annumerem ) iniquitate fortunae velut Vere domiti nec spirare altius ausi , vel denique pulchro rerum humanarum contemptu nequaquam eam sortem indignati , in quam a fatis collocantur , et magna regere idonei et in parvis non deiecti . 
Est aliud egentium genus contumaci Spartanaque patientia ictus fortunae ferentium . 
Hi anxios animos curisque divulsos laeti vultus imagine obducunt , visi quoque sibi felices , si hoc aliis videantur . 
Ita ad suarum miseriarum silentium obstinati , verecundiae poenas luunt , de publica solliciti fama nec de domesticorum voce securi , quibus haec privata vulnera magis patent et interdum ferenda sunt . 
Qui ex illis inopibus in vicino opem vident et certa ( quod interdum ad obsessarum urbium pertinaciam sat est ) auxilia , ubi aliquamdiu paupertatem ficta hilaritate contexerint , non modo non insimulandi superbiae , sed ingentis virtutis conscii dignique sunt in quorum auxilium felicitas festinet . 
Hi vero qui in sua paupertate perpetui supplicii imaginem quidem vident , vix aliqua expectatione fortunae spem saltem subvehente , possunt tamen in hunc modum suas opes dispensare ut inter domestica mala semper ad hanc publicam divitiarum larvam sufficiant , miseratione prorsus digni illum ambitum , quem tot angustiis emunt , certe absque invidia habent . 
Sunt denique quos tamquam in extemporaneis torrentibus aquae , ita opes per hanc inanem et suis rebus imparem magnificentiam tandem in totum defecturae praetereunt . 
Ingens illorum animis supplicium subest et amentia sua dignum , neque est alius maioris piaculi furor quam nolle de certo exitio declinare matura confessione tuarum fortunarum , quas dum sumptu non diu suffecturo vis a populo summas credi , in perpetuum sic affligis , ne vel possint in mediocribus deinde consistere . 
Hic magnatum iuvenumque praecipue error est in paternas succedentium opes , acerbis adhuc ingeniis et nescientibus frugalitatem , vel supra rem fortunamque maiorum ex profusis divitiis quaerentium famam . 
Iis animus longa tabe inquietus et saepe ab ea quam praefert magnitudine excidens , quippe vix ulla humilitas ac nonnumquam fraudis genus in quod non se secreto dimiserint , si inde intercipi nummi possint , quos postea publice per turbinem inconsultae temeritatis profundant . 
Neque quidquam periculosius quam aliquid publicum illis ingeniis credere , omni pretio redimentibus inopiae moram quam anxia sed paenitentiam abnuente sui erroris notitia semper expectant . 
Nec pauciora sunt in opulentorum sorte quam egenorum discrimina . 
Quidam scilicet in cumulatas a maioribus opes nascuntur . 
Sensim alios divitiae attollunt docentque paulatim esse felices . 
Horum utrique nec se mirari solent nec immodice exultare , scilicet per ipsam consuetudinem paene fracto quotidianae laetitiae sensu , quae et numquam nimia est , ubi per gradus exspirat et assurgit . 
Sunt denique qui repente prodigentis felicitatis munere inundantur , uno curriculo viam in caelum e terra emetiti . 
Et hi inassueta dulcedine sui quoque obliti deducuntur in superbum sortis illius de qua exiere contemptum . 
Nuper fuit ut eiusmodi animum adhuc recentibus bonis ebrium liceret contueri , et visa res quae referatur digna , quoniam ex unius pictura plurimorum imagines possunt effingi . 
Adolescentes duos earundem scholarum commercium non vulgari necessitudine coniunxerat . 
Nomen huic Mellae , illi vero Caepioni , in cuius patria hae scholae amorisque exordium . 
Exactis temporibus quae in eiusmodi aetate litteris dantur , recessit in patriam Mella , arctis primum foederibus in aeternitatem amicitiae cum Caepione compositis . 
Nec virilia deinde studia hunc adolescentiae animum mutaverant . 
Crebris litteris invicemque arcana prodentibus veteris amicitiae consuetudinem alebant . 
Interim Caepionem inopinata hereditas in altiorem extulit sortem . 
Et Mella in Caepionis patriam quibusdam negotiis vocatus est . 
Quem ut Caepio adventasse audivit , non iam amicitiae memor sed testem felicitatis habiturus , haud mora visere properavit . 
Mellae sincerus amor erat nec paribus machinis expugnatus a fortuna . 
Fit igitur bona fide obvius Caepioni amplexumque salvere multum iubet et cetera quae post longi temporis absentiam primo impetu amici meminerunt . 
At Caepio tardos oculos graviter adgubernans , arguta quoque voce , tamquam diducere timeret compositi oris formam , paene occepit modulari . 
Invitatus in triclinium succedere ad quod , ut in modicae fortunae domibus solet , utcumque angusti gradus ducebant : Quid tu , inquit , Mella , in carcerem me an thalamum rapis ? 
Offenderat Mellam tam contumax maiestas Caepionis , sed ne ex adverso quoque peccaret , se in conducto habitare respondit ; limen , gradus , triclinia advenis tam toleranda locari quam utenda . 
In cubiculum pervenerant cum Caepio in lectum negligenter procubuit frontemque permulcens , iterum incommodos aedium gradus rustica urbanitate derisit , elicuitque indignationem Mellae , quam tamen ( veluti Caepioni annueret ) alio risu texit . 
At ille ubi cubiculi cultum circumactis oculis , tamquam perfunctoria gravitate , lustravit , convertit ad ipsum Mellam vultus visisque ocreis : Equum vero , inquit , habes an potius equos ? 
Iis quidem est pretium qui a vobis advehuntur , nec aliis pernicius fugam cervorum in nemoribus meis premo . 
Abnuente Mella sibi patrios equos esse , quippe avectos quidem a se , sed nescio qua tabe sub inassueto caelo interiisse : Cur igitur , refert , ocreas geris ? 
Mella contemptim has sibi in hiemem esse quaesitas . 
Hic Caepio : Raeda autem , quam sub primo liminis tecto vidi , scis cuius sit ? 
Cum suam Mella assereret : At tibi , ait Caepio , negabas equos esse . 
Patrios negavi mihi esse , inquit Mella . 
Sed me putas tantae urbis compita peditem posse obire ? 
Germanicis ad raedam equis utor . 
Bigaene subiicit Caepio , an quadrigae raedam hanc trahunt ? 
Iam fastidium indignationi accesserat , sed voluit Mella in totum huic scaenae sufficere . 
Itaque placide se bigis vehi dixit ; nam quadrigas illis beatis , qualis erat Caepio , relinquere . 
Dic autem , inquit Caepio , regi tuo saepe ades ? 
Quis agri tibi modus ? 
Num habes tui iuris oppidanos ? 
Ad haec Mella paene professo risu nihil aliud quam se maiorum fortunas ita regere ne aut illis dedecori aut exitio posteris vivat . 
Iterum qui annui census essent importuna sedulitate rogatus , dixit hos sibi et interdum amicis sufficere ; hinc se divitias potissimum metiri . 
Sed cum obrui tot quaestionibus taederet , tandem onus respondendi in cupidissimum Caepionem reiecit , coepitque rogare quot domesticis ad familiaria obsequia uteretur , tum de equorum numero et quam esset in aula gratiosus . 
Nec ille de se moderatior quam in alios prudens . 
Sed praecipue de studiis aulae egit : procerum multos ineptissimum genus esse ; hos se non multum operosa calliditate tenere ; alios suae fortitudinis gloria capi ; iam bis enim descendisse in arenam ; alios gratia qua apud principem valeret adductos , quicquid in eis est in amicitiae pretium polliceri . 
Stupebat attonitus Mella tantae dementiae verba nisi a furioso posse effundi . 
Taedio igitur in admirationem et voluptatem verso , instare acrius coepit et sponte ruentem per insanas quaestiones praecipitare . 
Forte modica quies erat , utroque post tot deliramenta in silentium composito , cum Caepio tamquam acri subeunte memoria exclamat : At quam putas ingens esse ferarum desiderium canibus meis ? 
Nam hos vetui in silvam me absente produci . 
Accipitres quidem iam opportune cessant , abeuntibus hac anni tempestate et in successionem renascentibus pennis . 
Nec interposita mora : Sed iam flectit in vesperum dies , inquit . 
Papae ! 
Me iam diu principi adesse oportuit . 
Habebo obiurgatorem desidiae , quod in hoc lucis protraxerim absentiam meam . 
His dictis velut altiori amplexu in procumbentem Mellam incubuit , invitatumque domum , fastu ad blanditiem accommodato , rogavit fidissimae amicitiae et favere cupienti , saltem si quid opus haberet , postulando ne deesset ; experturum beneficio ; nihil pollicitationibus suis integrius esse . 
Hic fuit colloquii finis , quo attonitus Mella impense subitas divitias devovit , si cogerent ad hunc modum insanire . 
Huic vitio immodicae iactationis videntur obnoxii non ii tantum quorum sapientiam subitis muneribus fortuna obruit , sed et qui militares disciplinas in praecipuam partem gloriae ponunt . 
Rudes enim ut plurimum animi et vel in castris eruditi vel inter hos qui castrensibus vitiis ipsam pacem imbuunt , nihil credunt praestantius quam timeri ; fidem autem facere de se quoque dicentes insulse arbitrantur . 
Inde iactationis audacia tumorque verborum , quasi omnium gratiam et credulitatem a ferro suo impetraturus . 
Hinc Pyrgopolinices , hinc Thraso instituti in veterum scaenis , in documentum ferociae plus tormento verborum quam inter vera belli discrimina vibrantis . 
Sed in senibus praecipue et quidem ducibus securius et maiori venia hic turbo procedit , factis illis ad gloriam animis , sed nonnumquam inconsulta vanitate errantibus . 
Caput De Magistratibus . 
De causarum Patronis . 
Ab aularum principumque fastigio statim prima est magistratuum dignitas , quibus fortunae litigantium sunt commissae , sontiumque ultio et quae munera iam in iudiciis numerus candidatorum et quaerendae pecuniae causa in varia nomina exegit . 
Hi plerumque vel nihil dissimulata emptione in hos gradus ascendunt , vel , ubi haec mercatura de publico arcetur , privata et saepe rigidiori cum proceribus pactione , illic quoque qui rempublicam vendant inveniunt . 
Tanto et saepe immodico sumptu provectos palam est ambitionis studiis aut spe praedae attineri . 
Nam dumtaxat reipublicae velle prodesse cara illa et patrimonium destruente sollicitudine non istius saeculi virtus est , et nec forte post Curios et Fabricios quaerenda . 
Sed quoniam nulla iam virtus gratis et ob suam pulchritudinem colitur , sed unaquaeque suis praemiis conciliatur hominibus , ideo haec bonorum opumve in magistratibus libido facile ferri potest , modo contenti publico et veluti permisso more peccandi , sinceris deinde animis in munus quod emerint incumbant . 
Ceterum ut ab illo quod ineunt iugo moderari subiectis gentibus possunt et , si placet , illudere , ita nisi maturis ingeniis et quae non pro solo tribunali sapere possint , cupiditates castigent ne ipsi quidem ludibria aut convicia effugiunt . 
Sed haec tecta et maxime in absentes ingesta . 
Palam enim adulantium verbis sollicitantur in superbiam suique inanem fiduciam , tot litigantium turbis multo cultu sed non diu duraturo illos propitiantibus , cum nemo in discrimen fortunarum vocatus supplicare iudicibus dubitet et vel torvos asperosque mulcere vel dulcedini ambitionis apertos multa laude et venerationis gestu tamquam cibo aliquo satiare . 
Iam olim illam artem Roma monstravit , cum reos sordentibus togis neglectuque comarum viliores iudicum pedibus reverentia metusque affunderet . 
Sed eiusmodi supplicum coetus , in quemcumque deinde exitum dimittantur , ubi primum extra iudicantium conspectum possunt consistere , hanc timidam placendi larvam ponunt , et quas adhibuere blanditias interdum nec modico risu inter suos recensent , etiamque illorum quibus adhibebantur credulitatem . 
Iudices enim succedentibus clientum agminibus semper pleni , se haud raro ex eorum adulatione metiri non dubitant , omnesque revera suo fastigio concedere arbitrantur , qui sibi composita humilitate eorum animos parant . 
Illos iudices dico , quorum ambitio nostri saeculi moribus et callidioris vitae peritia destituta est , sive nihil viderint praeter scholam curiamque , illic nugari assueti , hic habere cultores et decipi , sive angustis aut inanibus animis ad facilitatem facti sint , ut pro se dicentibus avide credant . 
Sed tunc maxime populari risu iactantur si , tamquam suae sortis puderet , in militares animos et sermones erumpant , si in corporis cultu aularum adumbrent delicias , ceterasque voluptates consectentur togarum et tribunalium maiestati non concessas . 
Quae nonnumquam vitia inexpertam adhuc fallunt ( nam et saepe ad has dignitates subvehitur ) iuventutem . 
Sed nihil publicae utilitati magis infestum quam cum magistratus iudicesque , obliti nominis deae illius , cuius titulis et veluti vicaria fide ius dicunt , ex magnitudine munerum aut litigantium gratia affectum componentes , ipsis legibus imponere non verentur . 
Nec facile dixerim utra pernicies rempublicam peius infestet : cum amicis aut cum pecuniae indulgent . 
Quippe illa facilitas nihil familiaribus negandi iudicis animum impietati aperit per hos flagitiorum gradus ita assuefactum ut , excusatis specie amicitiae sceleribus , postea , ubicumque odium aut spes impulerit , peccare non dubitet , id tandem pro se ausus quod amicis primum indulsit . 
Quod si acriter divitiis incumbunt , si quaerunt de populi malis opes , tunc omnino reipublicae corpus sub illis medicis plus remedio quam vulneribus laborat . 
Pauci tamen aperto facinore audent vel suae cupiditati vel amicorum servire . 
Sed est lentior pestis aut ( si mavis ) modesta crudelitas et iam ipsa consuetudine excusata : longis scilicet nodis impedire productas in forum suum causas , et infinito ac veluti religioso ordine ad exitum sero perducere . 
His artibus regnum suum producunt in miseros , et vastandos uberius ministris suis tradunt ; patronosque et iam magnam illam gentem , quae clientum miseriis saginatur , perenni pastu implent . 
Quis ferat et quorundam malas artes ? 
Iudicia , quae ipsi vendere palam timent , sub aliis sectoribus prostituunt : ministros suae domi a memoria , a scriptionibus habent ; qui digerere , qui servare relata in scriptis disceptantium argumenta et instrumenta litium solent . 
Hos autem ad tam ambitiosam servitutem non ante admittunt quam ingenti et per licitationem crescente pecunia servire meruerint . 
O ludibrio habitas fortunas miserorum , qui se tribunalibus credunt ! 
Ministraturos iudicibus non operam suam locare , sed et magni emere in familiam et ad servilia officia illic admitti - quid est aliud quam veniam scelerum comparare , ut furtivis inde praedis grassentur in supplices , venditisque suffragiis et libellis vel celatis vel obtrusis ipsi domino aut aequitati ausint imponere ? 
Multis tamen magistratuum candidae mentes , potiorque tam avaris artibus sanctitas et iusti honores mercesque quam leges constituunt . 
Graves illi et intra fortunae suae magnitudinem modeste compositi , neque hos magis adulatio implorantium opem quam iustae et publicae famae pietas laudibus implet . 
Si vero hos magistratuum coetus non ex singulorum moribus , sed ex totius collegii gravitate aestimes , mirum quantam sui reverentiam statim infundant , ut in eorum conspectum admissus , omnino sentias Cyneae verbis dignos , qui in Romanorum Senatu quot convenerant patres tot se regibus circumsideri dixit . 
Sed haec tamen tanta maiestas longe gratiori spectaculo hos mulcebit qui forensi negotio vacui , nihil ex iudiciis aut sperabunt aut metuent , ac veluti in portu consederint , modo pacatum forum aspicient , modo procellis aestuosum hosque Neptunos omnem fluctum suo nutu temperantes . 
Carthagine Romaque in foedus compositis , Regi Numidarum Masinissae , qui et ipse Romanam amicitiam colebat , cum Poenis dissidium fuit . 
Iam in castris utrimque exercitus erat , dictus etiam certamini dies , cum Scipio minor , forte ad alia negotia in Africam missus , pervenit ad castra Masinissae , tantique proelii spectaculum cepit . 
Tuta illi res , quocumque se fortuna inclinasset , Romani nominis maiestate . 
Successit ergo in tumulum viditque certantes , et impune licuit tot mortalium periculis frui . 
Et visa res tam ambitiosae voluptatis ut negaret hanc ante se contigisse nisi Iovi ab Ida Neptunoque e Samothracia extra aleam Graecorum et Troianorum bella cernentibus . 
Idem in fori iudicumque spectaculum convenire non dubites , quo scilicet vix quicquam iucundius , si non in spem , non in discrimen adductus sis ut nec preces admovere necesse sit nec timere . 
Nam et excultis ( ut multi sunt ) iudicum animis potes interdum iucundissima familiaritate misceri , aut horum in variis litibus sensus saltem neque ineloquentem eruditionem percipere , ac de ipsis iudicantibus tacite ferre sententiam . 
Aut si gratum est in tumultu fori esse , ipse discursantium fremitus vultusque diversi , hi exanimati metu , spe alii exultantes , ita animum oculosque abripient ut te utilissimam humanae dementiae scaenam intueri existimes . 
Ac praecipue patronorum calliditas ( ubi eloquentia est in pretio ) ostentatione scientiae et verborum pompa vibrans sufficit ad lepidam nec omnino otiosam voluptatem . 
Qua perfusus tamen securis suspiriis ad aliena mala interdum ingemisces . 
Quippe animus et sors ipsa patronorum ( ut genus humanum etiam sua auxilia in perniciem detorquet ) longe a prima tam officiosae pietatis institutione divertit . 
Causas apud iudices orare et vel nocentes accusare vel adesse sordidatis olim magnificum et liberale munus fuit , etiam hominum quibus summam rem in castris aut senatu respublica credebat . 
Non saepius in acie Pompeius quam sub iudicibus stetit ; primique Caesares , cum iam omnia possent , tam reis interdum advocatione malebant quam summae auctoritatis suffragio adesse . 
Merces autem , praeter gloriam , magnificae rei adeo nulla erat ut afflicta deinde illius nobilitatis rectitudine et oratoribus iam operam nec occulte locantibus , leges primum rogarentur quae tam periculosam mercaturam infamia notatam arcerent , mox publico vitio hos quoque obices proruente , saltem modum constituerent certamque pro mercenaria eloquentia pensionem . 
Iam insaniente orbe et in immensum litibus auctis , gens illa quaestuosa etiamque populosissima vix ferendo agendoque clientibus sufficit , suas exuvias ad certamen tradentibus . 
Patronis causarum , ut ubique unus spiritus ad opes famamque properandi , ita pro condicione regionum sunt varia studia atque gradus per quos destinata perficiant . 
Leges ut plurimum non nudo et candido genio perceptas , quo ducebantur qui illas condiderunt , sed deflexas per innumeros anxiosque calliditatis articulos in praecipuae scientiae partem habent . 
In iis aliquid invenire , quo eludi simplicitas possit bono iure utentium , gloriosissimum putatur . 
Apud plerosque populos illa iura obtinent quae Romani sibi olim condiderunt et civilia appellamus . 
Et quoniam eae leges a peritis olim auctoribus sancitae robustam et variam eruditionem habent , ideo earum studium non solum diffundere ingenia solet per ardua ac molesta iuris factique argumenta , sed et pulchra antiquarum rerum scientia imbuit , quae ad humanae vitae culturam pretiosa est , et in foro saltem ad ostentationem valitura . 
In illis autem gentibus apud quas non ex Romana sapientia , sed ex municipali et nonnumquam barbaro gentium scito iura descripta sunt , vix aliquid humanitatis ingrata causidicorum ars habet , et nisi promitteret quaestum , iis quoque invisa qui studiosissime eam colunt . 
Ibi enim patroni causarum ingenia non exercent per Romanae Graecaeque sapientiae aut facundiae venustatem , sed inhaerentes aliquot vocibus conceptasque rudibus verbis leges , nunc in cautionem , nunc in dolum contemplati , vix umquam puriori scientia animos mitigant aut attollunt . 
Anglia , quae Musas et studia litterarum superbissimis Academiarum tectis excepit , quae opulenta hereditate haec scientiarum domicilia velut in aeternitatem eruditionis ditavit , legum suarum studiosos patronosque causarum ideo non potest Latinae eloquentiae aut philosophiae humanitate adornare , quia in iis legibus nullum Romani iuris inest aut peritae antiquitatis vestigium . 
Gallico sermone conceptae sunt , prisco illo et quem in antiquissimis auctoribus aut neglegimus aut ridemus . 
Si quid scriptum est verbis in hodiernos usus durantibus , hoc ipsum imposito dumtaxat accentu et pronuntiandi errore suum fecerunt . 
In hanc artem institutis raro maioris scientiae cura est , et ut plurimum nec Latini sermonis elementa perdiscunt . 
Satis ad advocationis rudimentum putatur priscos illos codices legere posse et loquendo corrumpere . 
Ita initiati adolescentes in collegiis eiusmodi argutiarum agunt , multoque tempore provectiorum colloquiis et usu edocentur ; nam nec modico aetatis dispendio tam laboriosa ars et tot diffusa ingeniis constat . 
Non in ea regione certior ad divitias via est , quippe Anglia ab externis quieta terroribus , se ipsam contentionibus fori ( haud multum impari cladi ) permisit . 
At cum praeterea eximii magistratus in praemium illius scientiae destinentur , nil mirum est ingenuos adolescentes eius studio capi ; adeo ut nulla sit patriciorum gens quae non cognationis iure a quo in litibus sublevetur inveniat . 
Eiusmodi advocatis vestis est in specimen suae artis : ad pedes pertinens , toto margine , quantum in conspectum prodit , gentilis cuniculi pelle suffulta . 
Hanc et domi subsidium et ornamentum publice habent ; nec dubitant in publicum ocreati procedere , etiam calcaribus Verantem pulsantibus togam . 
Gallia aliis virtutibus vitiisque suarum causarum oratores instituit . 
In Academiis nomine iurisprudentiae aliquamdiu degunt . 
Illic quidam litteris propitio genio incumbunt . 
Alios putes in veternum aut immodestiam natos . 
Utrisque ( proh tempora ! 
) inde abeuntibus idem honos , eorundem titulorum promiscua merces . 
Qui enim inutili lascivia aut torpore lusere , nihil minus modicae pecuniae ope ad munus advocationis perveniunt , emptis scilicet iurisperitorum suffragiis , quibus de discipulorum eruditione testantibus magistratus et iudices credunt . 
Iam olim ita tradito more ut is honor eiusmodi testimoniis haberetur , nondum eruditorum et quidem iura docentium animis ad facilem et promiscuam mercaturam prostantibus . 
Et hi immerita dignitate sublati , in ignobilibus deinde coloniis agunt et inter parem animorum caecitatem , obscuro tribunali ad miseram clientum advocationem sufficiunt ; vel si inter divitias nati sunt , paternis opibus statim excepti ( proh nefas ! 
) et in magistratum quoque excrescunt . 
Qui vero laetum ingenium iurisprudentia primum , mox eloquentia perfecere , ii sua virtute totum ordinem patronorum in amplissimam laudem attollunt . 
Vix in aliis hominibus tam sincera humanitatis studia , tanta cura aut tam felix litterarum ; adeo ut simplicitatem Musarum ( quas austeri rudesve philosophi paene rusticas extra hominum consortium tenent ) erudiisse videantur ad civilis vitae astus , et deductas de suorum montium secretis verae luci aptavisse . 
Quidam tamen ex illis nimiae eloquentiae studio peccant et iuventutis stimulis aut gloriae ferventes a commisso patrocinio deflectunt . 
Iudicum quippe et auditorum auribus ad voluptatem servire adeo curant , ut ex omni numero neminem minus iuvent quam clientem , et quod poeta olim risit , dicturi de capellis amant ab Hannibalicis ordiri furoribus , luctumque Cannarum et rubentem Romano sanguine Aufidum memorare . 
Alii exercitis per fallendi consuetudinem animis regnant , venalemque in quodvis patrocinium fidem malo innocentiae exercent . 
Ita obruere veritatis indicia , ita magna specie inanes induere umbras et plus iuris in foro suo ingenio quam legibus facere . 
Documentum tam publici mali : nullae lites , nulla in iudicium vocata flagitia , quae non patronum inveniant , modo sit advocationi pretium , cui tamquam omnis patriae caritatem vincenti obsequium numquam deest . 
Martial Non de vi neque caede nec veneno , Sed lis est mihi de tribus capellis : Vicini queror has abesse furto . 
Hoc iudex sibi postulat probari : Tu Cannas Mithridaticumque bellum Et periuria Punici furoris Et Sullas Mariosque Muciosque Magna voce sonas manuque tota . 
Iam dic , Postume , de tribus capellis . 
Caput De divinarum scientiarum peritis , deque Praefectis Religionum Eludant ut volent maiestatem scientiae per contemptum atque iocos quidam barbaris aut incultis ingeniis horrentes , et hunc demum virilem animum et nobilitate dignum existiment , qui Musas omnes ut viles ineptasque refugerit . 
Certe nihilominus sub ictu litterarum per omnia paene regnantium haud raro res eorum sunt , et in iudiciis ( quae utique ex praescripto scientiae regi debent ) tremere solent , suae audaciae et stirpis obliti . 
Sed et alia praeterea maiorque vis eruditionem toti generi mortalium praefecit : religionum scilicet et sacrorum procuratio , quae excultis inter studia litterarum ingeniis creditur et plerisque hominum animis vere imperat ; ceteros necessaria simulatione impietatem tegentes non minus in obsequium sui tenet . 
Nec ulla tam demissa seu paupertatis seu ignobilitatis fortuna est quae arcere hominem a celebritate famae possit , qui supra probitatis aut nequitiae vulgus semet religionis specie atque argumento extulerit . 
Et ne usu aut effectu hanc litteratorum potentiam carere existimes : quam facile inermium hominum et inter solos valentium libros nomina percensebis , qui hoc saeculo sub angustis compositi tectis et de religione certantes hos ipsos scilicet superbos Musarum contemptores inter se commiserunt , principibus populisque velut signum ferentes ad exitiabilis belli cladem , quae necdum consumptis acerbitatis seminibus ( ut videtur ) nostris malis in totum contenta est . 
Nulla igitur utilior animorum inspectio quam eorum qui in hac orbis tam multiplici tempestate ad religionum clavum sedent . 
Et hos optime in varias classes distinxeris . 
Quidam , veluti duces , novis sacris initium faciunt , sive veram sapientiam habent sive ambitioso errore praecipites . 
Ita ille qui ab Aegypto Iudaeos remeantes acceptis a caelo legibus composuit . 
Ita postea Sanctus ille terrarum ac siderum Auctor , qui hominibus sponte annumeratus nostro generi sua morte ad vitam iter sanxit . 
Et - quoniam non h ; c tantum probitatem , sed et fortunam qualis in humanis rebus ludit describimus - ( proh nefas ! 
) ita ille qui Arabas primum et Syros , postea quicquid ab India ad Hellespontum iacet et nunc inde omnes terras ad citerioris Pannoniae fines suo scelere amplexus , Libyam quoque paene quanto ambitu circumfusa maria extendit sacrilega superstitione corrupit . 
Et hos quidem quos vera et caelestia auspicia ad eam legum ferendarum maiestatem deducunt , nobis haud licet nisi ad fidem aut adorationem suspicere . 
Ceteris , qui nomine caelestium in re tanta abuti non verentur populisque imponere , eum animum esse necesse est qui nec ipse suis legibus nec omnino de divinis quicquam credat , non virtutibus parcat , non flagitia , nisi ad speciem forte , refugiat ; id quidem potissimum curans ut sibi venerationem conciliet legesque quas condit ad libidinem vel superstitionem suae gentis inflectat . 
Neque ( ut in aliis sceleribus interdum fit ) qui sic peccant decipi ipsi possunt et vel suae sententiae vel rerum amore quae in quaestione versantur caecari , sed suae improbitatis conscii se impios et pestes mortalium non ignorant ; maxime cum ad persuadendam populo insolentiam tam seriae novitatis , non satis sit subtilis ingenii exerta procacitas , sed et mentiri multa oporteat : visum scilicet vel auditum sibi Numen , communicata cum illo consilia , et quae cetera pestiferi nugatores laborant astruere . 
Sed haec non omnium saeculorum labes est . 
Pauci enim neque semper cum successu ad tanti flagitii audaciam provecti sunt . 
Est aliud hominum genus longeque frequentius profitentium non abire a patriis sacris neque aliquid novi afferre , sed tantum errores humano vitio et praeter auctorum mentem in religionem illapsos purioribus documentis velle exscindere . 
Et his quidem magnifica species probitatis et ingeniorum reverentia ( nam qui tantam rem nisi industrii subtilesque audeant ? 
) , denique ipsa novandi et a ceteris dissentiendi cupiditas paene semper sequacium hominum turbam invenit . 
Eiusmodi interpretum lites Ottomanorum gentem multo acerbius diversitate superstitionis quam aemulatione imperii in Persas incenderunt . 
Sed quid interest quo potissimum modo pereant illi populi qui , quamcumque elegerint suae legis semitam , errabunt ? 
Nos ipsos in lucem , quae hominibus una est , missos quis non maxime indignetur his eruditorum discordiis tam funesta pernicie posse rapi ? 
Quippe sedecim saecula quibus nostrae religiones viguerunt plus centum ingenia peperere novandi studio et nostris deinde malis insignia . 
Quorum quidem exitus ut numquam excusem ( quippe nimiae pertinaciae vitio a iusta et qualem exorsi videbantur modestia aberrantes ) , ita primos impetus odisse non utique semper licet . 
Nam et opes , et veternus , otiique securitas saepe solutam apud nostrorum aliquot disciplinam impotenti superbia et aliis plerisque vitiis obruerunt ; et inde tam indignatio peritorum excanduit quam specie pietatis dissimulata inquietorum hominum superbia exarsit . 
Quidam enim iustis doloribus victi detonuerunt . 
Alii saeculi vitia tacito ambitu amavere , quippe occasionem suis questibus et secessioni praebitura . 
Utrisque idem initium esse solet . 
Parce primum neque multa exagitant , votis quoque et exhortatione optimorum provecti ; nec tam videntur irasci quam monere et gemitibus dolorem profiteri . 
Sed ubi ad factionis magnitudinem processerunt , tunc et ipsi lacessere inimicos impunius et utrimque partium studia aemulatione accendi . 
Tunc vero nec tantae celebritatis fortunam satis regunt nec in vestigiis haerent per quae antea ire ad pulcherrimum facinus videbantur . 
Sed maiori supercilio assurgentes plura in adversariis et atrocius damnant , sive quo suum nomen illi sectae quam effinxerint miserrima ambitione relinquant , sive quod olim agitatum tantae defectionis consilium nisi sensim prodere non sunt ausi , vel denique odio in illos incitati qui prima et adhuc sancta illorum consilia nimis acri et intempestivo certamine exceperunt . 
Ita multos piis initiis in hanc emendandi provinciam ingressos , deinde superbia vel aemulationis acerbitas prodidit . 
Sunt denique quibus vera fortisque sapientia mentem dedit ea vitia insectandi , quae nescioquam ipsis religionis umbram faciunt culpa mystarum . 
Iis tam casto impetu a modestia non aberrantibus sublimis fortisque indoles esse debet et , quod rarum est , nihil pro se sed pro publicis commodis laborare ; contumeliis , inimicitiis , maledictis nec in odia rapi nec a coeptis abstinere . 
Eximium prorsus munus arduaeque virtutis . 
Raro enim qui ab iis sic carpuntur deesse suis vitiis videas aut aequo animo pati censores . 
Sed vel flagitiis fucum inveniunt vel , quod peius est , ea quoque importuno patrocinio tueri non dubitant , conanturque hos ipsos monitores , licet intra iusti officii pietatem compositos , apud populum perpetrati sacrilegii opinione evertere . 
Ceterum ut nascentium religionum ritus suorum auctorum industria et genio nituntur , ita postquam a populo probatae sunt , praefectos suos habent , per quos rite dispensentur . 
Hos aliae aliaeque gentes diversis nominibus insigniunt ; nos pontifices praesulesque et ceteris in eum sensum vocabulis appellamus . 
Servandarum religionum non alius utilior illo regimine modus , qui etiam a caelesti praescripto est . 
Ex iis qui eruditae et laboriosae virtutis sunt re ipsa sacrorum incolumitatem sustinent ; improbi , saltem specie et virtute dignitatis . 
Munus quondam laboris plenissimum et , dum publicae leges nostra sacra vetabant , etiam in extremum periculi excurrens . 
Mox domita exstinctaque inimicorum saevitia , congestae passim opes in tanti officii reverentiam paene causam reverentiae exstinxerunt . 
Nam additis ( et addi quidem decebat ) ad illa divina humanis opibus atque officiis , tantum onus vergere in terram coepit eorum vitio quibus in hac utrarumque rerum mixtura tellus potior caelo fuit . 
Triste afflictae probitatis argumentum est , quod tanti labores curarumque provinciam , quae olim ministros quaerebat , iam multo ambitu sibi deposcunt homines nihil minus quam de pietate et laboribus cogitantes . 
Ita haec eximia caelestisque dignitas plerumque suis ipsa opibus et ornamentis concedit , et animum ad haec munera applicare est ut plurimum in splendidae illustrisque opulentiae cupiditatem incumbere . 
Tum potiti tam ambitiosi nominis illas gazas in humanitatem hospitii et spem egenorum collatas permittunt privatae lasciviae , nunc inani picturarum studio , nunc cumulatis variorum artificum laboribus indigne ludenti ; nam has opes prodigentem per peiora scelera nequitiam modesti doloris verecundia omittit . 
Cuius autem dementiae putes non modo tantorum facinorum audaciam habere , sed et saepe quantum peccent ignorare ? 
Habent quippe praescriptas ad Numen sibi preces , quas effundant in cotidianae pietatis officium ; sanctas has quidem neque illis omittendas . 
Sed tantillo penso defuncti credunt se nihil caelitibus debere , opesque suarum infularum bono iure sibi emptas . 
Larvae illae et vecordium furor ! 
Quod munus assiduo labore aegre perficias , id credere levi et perfunctoria opera rite absolvi . 
Quod si suas delicias hac saluberrima cogitatione distinguerent - se in specula positos dicique pastores ; si quae ovium sua ignavia in praedam concesserint , in extremam sui perniciem hoc futurum - fortasse interdum devoverent illam ipsam qua exultant otii lasciviaeque licentiam . 
Sed non omnes paribus deliciis et ignavia marcent . 
Nonnulli de voluptatum sumptu detrahunt quod in litteratos collocent , ipsi quoque litteras brevi impetu taediumque non ferenti vel in speciem saltem colunt . 
Alii ad eruditionem perveniunt , felici mentis impetu evincente ignaviam . 
Sed et ipsi in nullam rem magis eruditione utuntur quam asserendis illius qua potiuntur dignitatis praerogativis . 
In infinitam sui libertatem argumenta inveniunt facitque dissimulata cupiditas eloquentes . 
Eo modo dum videntur unum caelum intueri , unius caeli causam agere , tunc etiam a terra vix recedunt . 
Qui vero haec mala eluctati in dignam suo fastigio mentem consurgunt et publico splendore ad commodum populi decusque sacrorum uti amant ( et vero numquam eiusmodi desunt ) , illi nec sui ordinis libertatem sustinent violare nec extorquere alienam . 
Quantum possint quantumque debeant sollicita contemplatione coniungunt . 
Et hi demum sunt ad priscae sanctitatis imaginem facti , iisdem curis vivendique ratione quae priscis temporibus opes meruit quibus hodie perfruuntur . 
Absit omnis invidia ; hi demum sunt antiquitatis beneficiis et nostra veneratione dignissimi . 
Populus antistitum voce , ut est eorum exiguus numerus , non satis semper potest de caelestibus erudiri . 
Hinc doctorum hominum ingens turba et ubique divinarum scientiarum candidati , quorum aliqui vere ac cum sapientia ei quam profitentur scientiae insistunt . 
Ceteros verius dixeris pro factionibus suis quam veritate depugnare ; adeo torrentis animi aestu rapti omnis generis patrocinium probant quo religionis sanctitatem possint populo commendare , amantque pietatem etiam impia ratione provehere . 
Suas igitur sententias asserturi , pulchre et cum laude decipere credunt , etiamsi ementitis argumentis illi rei faciant fidem quam duxerint esse veram . 
De adversariis porro dicturi , vix sincere illorum sententiam produnt , sed deflexam in odium et paene de sensu auctoris exeuntem . 
Vesana autem repugnandi cupiditas eo aemulationem deducit ut a quibus dissidere inceperint , in omnibus divertant , et hoc solent in pietate numerare . 
Tum quasi nihil probe aut astruere ii homines possint aut carpere , qui semel erraverunt , nefas quoque existimant eiusmodi adversariorum indicio proditos in se naevos agnoscere et salubri mutatione eluere . 
Haec itaque propugnando quae non posse defendi satis constat , iniquissimo praeiudicio onerant iustam in ceteris rebus litem . 
Magni nexus inter omnis eruditionis partes sunt , et affectus qui divinarum rerum peritos exercent saepe cadunt in ceteras Musarum disciplinas : maxime illa consuetudo litterarias lites ac paene odia agitandi . 
Iurisconsultorum quidem rixae etiam ad inhumanitatem verborum descenderunt , nostro sibi saeculo scuticam flagellumque minantium . 
Abiit in sectas medicina , magis etiam pervicaces quod in illis non in gloriam tantum fama , sed et in opes quaeratur , et vix umquam ludicrum aut ad solam voluptatem in ea arte certamen sit , aegris quodcumque isti male senserint immerita calamitate luentibus . 
Ceterum omnium litteratorum genus in duas rite classes distinxeris . 
Quarum illa sit hominum multa quidem eruditione felicium , sed qui praeterea civilibus disciplinis imbuti , incuriosam scholasticorum morum vilitatem effugerint . 
Alia vero illorum qui animum unis litteris impenderunt , diutius inter exstinctae vetustatis rudera quam cum suo saeculo viventes , ut plurumum foris inepti et domesticis sordibus viles . 
Neque etiam aliam elegantiam aut noverunt aut curant quam illam solitariam , qua a Musis ad contemplationem accepta frui quam uti magis possunt . 
Et hos tamen maxima utilitate colueris , si scias ab hac cruda informique arena exprimere aurum et nitere illo ipso ornamento quod in iis , velut multo pulvere obrutum , lucem amisit . 
FINIS nec tam ulla seu ; tam ulla , , , , periodus est interrogativa in , , industriis , iusto , , cessioni ; successioni , ferente , , , in nulla re , , om . 
dum , , om . 
caeli omnes edd . 
