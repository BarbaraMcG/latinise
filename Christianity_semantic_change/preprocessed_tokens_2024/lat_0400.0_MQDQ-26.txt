Carmina per thalamum quamuis festina negare nec uolui genero nec potui socero . 
hic socius , dux ille mihi nostrique per aulam ordinis hic consors emicat , ille prior . 
hunc mihi coniungit studiis communibus aetas ; hunc mihi praeponit uel senium uel honos . 
carmen amor generi , soceri reuerentia poscit officio uatis , militis obsequio . 
Solitas galea fulgere comas , Stilicho , molli necte corona . 
Cessent litui saeuumque procul Martem felix taeda releget . 
Tractus ab aula rursus in aulam Redeat sanguis . 
patris officiis Iunge potenti pignora dextra . 
Gener Augusti pridem fueras , Nunc rursus eris socer Augusti . 
Quae iam rabies liuoris erit ? 
Vel quis dabitur color inuidiae ? 
Stilicho socer est , pater est Stilicho . 
Vrbs in conspectu montana cacumina uelat Tranquillo praetenta mari . 
ducentia portum Cornua pacatas remouent Aquilonibus undas . 
Hic exarmatum terris cingentibus aequor Clauditur et placidam discit seruare quietem . 
Quidquid Castalio de gurgite Phoebus anhelat , Quidquid fatidico mugit cortina recessu , Carmina sunt , et uerba negant communia Musae . 
Carmina sola loquor : sic me meus implet Apollo . 
Non tales quondam species tulit armentorum Tellus tergemino subdita Geryonae . 
Non tales , Clitumne , lauas in gurgite tauros , Tarpeio referunt quos pia uota Ioui . 
Non talis Tyrias sparsisse iuuencus harenas Dicitur , optatum quando reuexit onus . 
Non Cretaeus ager nec amati conscia tauri Cnosos nec similes pauerit Ida feros . 
Ipse et dispariles monstro commissus in artus , Qui crimen matris prodidit ore nouo , Cres puer haud talem potuisset reddere formam , praestarent totum si fera membra patrem . 
Est procul ingenti regio summota recessu , Insula qua resides fluctus mitescere cogit In longum producta latus , fractasque per undas Ardua tranquillo curuantur bracchia portu . 
In iaculum quodcumque gerit dementia mutat . 
Omnibus armatur rabies . 
pro cuspide ferri Cuncta uolant , dum dextra ferox in uulnera saeuit . 
Pro telo geritur quidquid suggesserit ira . 
Quis dedit innumeros uno de marmore uultus ? 
Surgit in aurigam currus , paribusque lupatis Vnanimi frenantur equi : quos forma diremit , Materies cognata tenet discrimine nullo . 
Vir redit in currum ; ducuntur ab axe iugales ; Ex alio se quisque facit . 
quae tanta potestas ? 
Vna silex tot membra ligat ductusque per artem Mons patiens ferri uarios mutatur in artus . 
Quid non saeuus Amor flammarum numine cogat ? 
Sanguinis affectu mater amare timet . 
Pectore dum niueo miserum tenet anxia nutrix , Inlicitos ignes iam fouet ipsa parens . 
Vltrices pharetras tandem depone , Cupido . 
Consule iam Venerem : forsan et ipsa dolet . 
Audieram , memorande , tuas , Stymphale , uolucres Spicula uulnifico quondam sparsisse uolatu , Nec mihi credibilis ferratae fabula pinnae Visa diu . 
datur ecce fides et cognitus hystrix Herculeas adfirmat aues . 
os longius illi Adsimulat porcum . 
mentitae cornua saetae Summa fronte rigent . 
oculis rubet igneus ardor . 
Parua sub hirsuto catuli uestigia dorso . 
Hanc tamen exiguam miro natura tueri Praesidio dignata feram : stat corpore toto Silua minax , iaculisque rigens in proelia crescit Picturata seges ; corium cute fixa tenaci Alba subit radix alternantesque colorum Tincta uices spatiis internigrantibus exit In solidae speciem pinnae tenuataque furtim Leuis in extremum sese producit acumen . 
Sed non haec acies ritu siluestris echini Fixa manet . 
crebris propugnat iactibus ultro Et longe sua membra tegit , tortumque per auras Euolat excusso natiuum missile tergo . 
Interdum fugiens Parthorum more sequentem Vulnerat ; interdum positis uelut ordine castris Terrificum densa mucronem uerberat unda Et consanguineis hastilibus asperat armos : Militat omne ferae corpus uibrataque rauco Terga fragore sonant . 
stimulis accensa tubarum Agmina conlatis credas confligere signis : Tantus in angusto strepitus furit . 
additur armis Calliditas parcusque sui tumor iraque numquam Prodiga telorum , caute contenta minari Nec nisi seruandae iactus inpendere uitae . 
Error abest : certum sollertia destinat ictum Nil spatio fallente modum , seruatque tenorem Mota cutis doctique regit conamina nisus . 
Quid labor humanus tantum ratione sagaci Proficit ? 
eripiunt trucibus Gortynia capris Cornua ; subiectis eadem lentescere cogunt Ignibus ; intendunt taurino uiscere neruos ; Instruitur pinnis ferroque armatur harundo . 
Ecce breuis propriis munitur bestia telis Externam nec quaerit opem ; fert omnia se cum : Se pharetra , sese iaculo , sese utitur arcu . 
Vnum animal cunctas bellorum possidet artes . 
Quodsi omnis nostrae paulatim industria uitae Fluxit ab exemplis , quidquid procul adpetit hostem , Hinc reor inuentum , morem hinc traxisse Cydonas Bellandi Parthosque retro didicisse ferire Prima sagittiferae pecudis documenta secutos . 
Nominis umbra manet ueteris ; nam dicere birrum , Si Castor iuret , castoreum nequeo . 
Sex emptus solidis ! 
quid sit , iam scire potestis : Si mihi nulla fides , credite uel pretio . 
Pulchris stare diu Parcarum lege negatur . 
Magna repente ruunt ; summa cadunt subito . 
Hic formosa iacet , Veneris sortita figuram , Egregiumque decus inuidiam meruit . 
Fontibus in liquidis paulum requiesce , uiator , Atque tuum rursus carpe refectus iter . 
Lympharum dominum nimium miraberis , hospes , Inter dura uiae balnea qui posuit . 
Quae tibi cum pedibus ratio ? 
quid carmina culpas ? 
Scandere qui nescis , uersiculos laceras ? 
Dulcia dona mihi semper tu , Maxime , mittis , Et , quidquid mittis , mella putare decet . 
Paupertas me saeua domat dirusque Cupido : Sed toleranda fames , non tolerandus amor . 
Esuriens pauper telis incendor amoris . 
Inter utrumque malum deligo pauperiem . 
Aspice sudantes uenerando pondere fratres , Diuino meritos semper honore coli , Iusta quibus rapidae cessit reuerentia flammae Et mirata uagas reppulit Aetna faces . 
Conplexi manibus fultos ceruice parentes Attollunt uultus adcelerantque gradus . 
Grandaeui gemina sublimes prole feruntur Et cara natos inplicuere mora . 
Nonne uides ut saeua senex incendia monstret , Vt trepido genetrix inuocet ore deos ? 
Erexit formido comam , perque omne metallum Fusus in attonito palluit aere tremor . 
In iuuenum membris animosus cernitur horror Aeque oneri metuens inpauidusque sui . 
Reiectae uento chlamydes . 
dextram exerit ille Contentus laeua sustinuisse patrem ; Ast illi duplices in nodum colligit ulnas Cautior in sexu debiliore labor . 
Hoc quoque praeteriens oculis ne forte relinquas Artificis tacitae quod meruere manus : Nam consanguineos eadem cum forma figuret , Hic propior matri fit tamen , ille patri . 
Dissimiles annos sollertia temperat artis : Alter in alterius redditur ore parens , Et noua germanis paribus discrimina praebens Diuisit uultus cum pietate faber . 
O bene naturae memores , documenta supernae Iustitiae , iuuenum lumina uota senum , Qui spretis opibus medios properastis in ignes Nil praeter sanctam tollere canitiem . 
Haud equidem inmerito tanta uirtute repressas Enceladi fauces obriguisse reor . 
Ipse redundantem frenauit Mulciber Aetnam , Laederet exempli ne monumenta pii . 
Senserunt elementa fidem : patri adfuit aether Terraque maternum sedula iuuit onus . 
Quodsi notus amor prouexit in astra Laconas , Aenean Phrygio raptus ab igne pater , Si uetus Argolicos inlustrat gloria fratres , Qui sua materno colla dedere iugo , Cur non Amphinomo , cur non tibi , fortis Anapi , Aeternum Siculus templa dicauit honos ? 
Plura licet summae dederit Trinacria laudi , Nouerit hoc maius se genuisse nihil , Nec doleat damnis , quae deuius intulit ardor , Nec gemat exustas igne furente domos : Non potuit pietas flamma cessante probari ; Emptum est ingenti clade perenne decus . 
Aspice morigeras Rhodani torrentis alumnas Imperio nexas imperioque uagas , Dissona quam uarios flectant ad murmura cursus Et certas adeant uoce regente uias . 
Quamuis quaeque sibi nullis discurrat habenis Et pateant duro libera colla iugo , Ceu constricta tamen seruit patiensque laborum Barbaricos docili concipit aure sonos . 
Absentis longinqua ualent praecepta magistri Frenorumque uicem lingua uirilis agit . 
Haec procul angustat sparsas spargitque coactas ; Haec sistit rapidas , haec properare facit . 
Laeua iubet ? 
laeuo deducunt limite gressum . 
Mutauit strepitum ? 
dexteriora petunt . 
Nec uinclis famulae nec libertate feroces , Exutae laqueis , sub dicione tamen . 
Incessuque pares et fuluis pellibus hirtae Esseda concordes multisonora trahunt . 
Miraris si uoce feras pacauerit Orpheus , Cum pronas pecudes Gallica uerba regant ? 
Italiae commune decus , Rubiconis amoeni Incola , Romani fama secunda fori , Graiorum populis et nostro cognite Nilo ( Vtraque gens fasces horret amatque tuos ) , Carmina ieiunas poscis solantia fauces ? 
Testor amicitiam nulla fuisse domi . 
Nam mihi mox nidum pinnis confisa relinquunt Et lare contempto non reditura uolant . 
Felix , qui patriis aeuum transegit in aruis , Ipsa domus puerum quem uidet , ipsa senem , Qui baculo nitens in qua reptauit harena Vnius numerat saecula longa casae . 
Illum non uario traxit fortuna tumultu , Nec bibit ignotas mobilis hospes aquas ; Non freta mercator tremuit , non classica miles , Non rauci lites pertulit ille fori . 
Indocilis rerum , uicinae nescius urbis Aspectu fruitur liberiore poli . 
Frugibus alternis , non consule computat annum : Autumnum pomis , uer sibi flore notat . 
Idem condit ager soles idemque reducit , Metiturque suo rusticus orbe diem , Ingentem meminit paruo qui germine quercum Aequaeuumque uidet consenuisse nemus , Proxima cui nigris Verona remotior Indis Benacumque putat litora rubra lacum . 
Sed tamen indomitae uires firmisque lacertis Aetas robustum tertia cernit auum . 
Erret et extremos alter scrutetur Hiberos : Plus habet hic uitae , plus habet ille uiae . 
Manlius indulget somno noctesque diesque ; Insomnis Pharius sacra profana rapit . 
Omnibus hoc , Italae gentes , exposcite uotis , Manlius ut uigilet , dormiat ut Pharius . 
Vsque adeone tuae producitur impetus irae ? 
Nullus erit finis lacrimis ? 
subitisque fauorem Permutas odiis ? 
quo mens ignara nocendi , Quo sensus abiere pii ? 
tantumne licebit Inuidiae ? 
tantum strepitus ualuere maligni ? 
Me dolor incautus , me lubrica duxerit aetas , Me tumor impulerit , me deuius egerit ardor : Te tamen haud decuit paribus concurrere telis . 
Humanae superos numquam tetigere querellae Nec uaga securum penetrant conuicia caelum . 
Excessit iam poena modum . 
concede iacenti . 
En adsum ; ueniam confessus crimina posco . 
Manibus Hectoreis atrox ignouit Achilles ; Vltrices Furias matris placauit Orestes ; Reddidit Alcides Priamo , quas ceperat , arces . 
Pellaeum iuuenem regum flexere ruinae : Dareum famulis manibus doluisse peremptum Fertur et ingenti solatus fata sepulchro ; Tradita captiuo spatiosior India Poro . 
Conditor hic patriae ; sic hostibus ille pepercit ; Hunc uirtus tua digna sequi . 
quemcumque deorum Laesimus , insultet iugulo pascatque furorem . 
Gratia defluxit , sequitur feralis egestas ; Desolata domus , caris spoliamur amicis : Hunc tormenta necant , hic undique truditur exul . 
Quid superest damnis ? 
quae saeua pericula restant ? 
Emollit rabiem praedae mortisque facultas . 
Praetereunt subiecta ferae , toruique leones , Quae strauisse calent , eadem prostrata relinquunt Nec nisi bellantis gaudet ceruice iuuenci Nobiliore fames . 
secuit nascentia uota Liuor et ingesto turbauit gaudia luctu : Iamiam suppliciis fessos humilesque serenus Respice . 
quid tanta dignaris mole clientem ? 
In breuibus numquam sese probat Aeolus antris , Nec capit angustus Boreae certamina collis : Alpes ille quatit , Rhodopeia culmina lassat . 
Incubuit numquam caelestis flamma salictis Nec parui frutices iram meruere Tonantis : Ingentes quercus , annosas fulminat ornos . 
Hoc pro supplicibus ramis , pro fronde Mineruae , Hoc carmen pro ture damus . 
miserere tuorum . 
Me , precor , heu , me redde mihi grauibusque medere Vulneribus uitamque iube famamque reuerti . 
Quae per te cecidit , per te fortuna resurgat . 
Sanus Achilleis remeauit Telephus herbis , Cuius pertulerat uires , et sensit in uno Letalem placidamque manum : medicina per hostem Contigit , et pepulit quos fecerat ipse dolores . 
Quod si nec precibus fletu nec frangeris ullo , Eripe calcatis non prospera cingula Musis , Eripe militiam , comitem me pelle sodali Scilicet insignis de paupere uate triumphus ! 
Scilicet egregiis ornabere uictor opimis ! 
Inruat in miseros cognata potentia ciues ; Audiat haec commune solum longeque carinis Nota Pharos , flentemque attollens gurgite uultum Nostra gemat Nilus numerosis funera ripis . 
Sic non Aethiopum campos aestate pererrem Nec Scythico brumam sub Ioue nudus agam , Sic non imbriferam noctem ducentibus Haedis Ionio credam turgida uela mari , Sic non Tartareo Furiarum uerbere pulsus Irati relegam carmina grammatici : Nulla meos traxit petulans audacia sensus , Liberior iusto nec mihi lingua fuit . 
Versiculos , fateor , non cauta uoce notaui , Heu miser ! 
ignorans quam graue crimen erat . 
Orpheos alii libros inpune lacessunt Nec tua securum te , Maro , fama uehit ; Ipse parens uatum , princeps Heliconis , Homerus Iudicis excepit tela seuera notae . 
Sed non Vergilius , sed non accusaret Homerus : Neuter enim quaestor , pauper uterque fuit . 
En moueo plausus ! 
en pallidus omnia laudo , Et clarum repeto terque quaterque ' sophos ' ! 
Ignoscat placidus tandem flatusque remittat Et tuto recitet quod libet ore : placet . 
Horret apex capitis ; medio fera lumina surgunt Vertice ; cognatus dorso durescit amictus . 
Armauit natura cutem dumique rubentes Cuspidibus paruis multos acuere rubores . 
Carmina per thalamum quamuis festina negare Nec uolui genero nec potui socero . 
Hic socius , dux ille mihi , nostrique per aulam Ordinis hic consors , emicat ille prior . 
Hunc mihi coniugit studiis communibus aetas ; Illum praeponit uel senium uel honos . 
Carmen amor generi , soceri reuerentia poscit officio uatis , militis obsequio . 
choris . 
Forte Venus blando quaesitum frigore somnum Vitibus intexti gremio successerat antri Densaque sidereos per gramina fuderat artus Adclinis florum cumulo ; crispatur opaca Pampinus et musto sudantem uentilat uuam . 
Ora decet neclecta sopor ; fastidit amictum Aestus et exuto translucent pectore frondes . 
Idaliae iuxta famulae triplexque uicissim Nexa sub ingenti requiescit Gratia quercu . 
Pennati passim pueri quo quemque uocauit Vmbra iacent ; fluitant arcus ramisque propinquis Pendentes placido suspirant igne pharetrae . 
Pars uigiles ludunt aut per uirgulta uagantur , Scrutantur nidos auium uel roscida laeti Mala legunt , donum Veneri , flexusque sequuntur Palmitis et summas pennis librantur in ulmos , Defendunt alii lucum Dryadasque procaces Spectandi cupidas et rustica numina pellunt Siluestresque deos , longeque tuentibus antrum Flammea lasciuis intendunt spicula Faunis , Cum subito uarius uicina clamor ab urbe Et fausti iuuenum plausus mixtaeque choreis Auditae per rura lyrae . 
Celerina per omnes Italiae canitur montes omnisque maritum Palladium resonabat ager . 
peruenit ad aures Vox iucunda deae strepituque excita resedit Et reliquum nitido detersit pollice somnum Vtque fuit , turbata comas , intecta papillas , Mollibus exurgit stratis interque suarum Agmen et innumeros Hymenaeum quaerit Amores . 
( Hunc Musa genitum legit Cytherea ducemque Praefecit thalamis ; nullum iunxisse cubile Hoc sine nec primas fas est attollere taedas ) . 
Conspicitur tandem . 
platano namque ille sub alta Fusus inaequales cera texebat auenas Maenaliosque modos et pastoralia labris Murmura temptabat relegens orisque recursu Dissimilem tenui uariabat harundine uentum . 
Restitit ut uidit Venerem , digitisque remissis Ad terram tacito defluxit fistula lapsu . 
Dulce micant oculi ; niueas infecerat igni Solque pudorque genas ; dubiam lanuginis umbram Caesaries intonsa tegit . 
prior ipsa silentem Compellat : " numquamne , puer , dilecta relinques Carmina ? 
maternis numquam satiabere donis , Dedite Musarum studio nimiumque parentis Aemule ? 
quid medio tecum modularis in aestu ? 
Iamne tibi sordent citharae ? 
iam lustra Lycaei Atque pecus cordi redituraque rupibus echo ? 
Huc ades et tantae nobis edissere causas Laetitiae , cui pompa uiro tam clara resultet , Quae noua dotetur uirgo ; patriamque genusque Pande , quibus terris orti , quo semine ducti . 
Haud ignarus enim , nec te conubia fallunt Vlla ; tuo primae libantur foedere noctes . 
" Ille refert : " equidem dudum te , diua , morantem Mirabar , quod adhuc tanti secura maneres Coniugii . 
non parua tibi mandatur origo . 
Fascibus insignes et legum culmine fultae Conuenere domus et qui lectissimus orbi Sanguis erat . 
rubris quae fluctibus insula latrat , Qui locus Aethiopum , quae sic imperuia famae Secessit regio , quo non rumore secundo Palladii penetrauit amor mentisque benigna Temperies doctique sales et grata senectus ? 
Per cunctos iit ille gradus aulaeque labores Emensus tenuit summae fastigia sedis Eoum stabili moderatus iure senatum . 
Hic splendor iuueni . 
cunabula prima puellae Danubius ueteresque Tomi . 
Mauortia matris Nobilitas spoliis armisque exultat auitis Immensamque trahit Celerini robore lucem , Qui quondam Meroen iussus Nilumque tueri , Cum sibi post obitus et Parthica fulmina Cari Sceptra daret miles rebus que imponere uellet , Despexit fremitus et praetulit otia regno . 
Respuit ingestum , quod ui , quod poscere ferro Posthabita pietate solent . 
tum purpura primum Inferior uirtute fuit meruitque repulsam Obuia maiestas . 
doluit Fortuna minorem Se confessa uiro . 
magnum delata potestas , Maiorem contempta probat . 
cognomina sumpsit Plena ducum genitor . 
paulatim uectus ad altum Princeps militiae , qua non illustrior extat Altera , cunctorum tabulas adsignat honorum , Regnorum tractat numeros , constringit in unum Sparsas imperii uires cuneosque recenset Dispositos : quae Sarmaticis custodia ripis , Quae saeuis obiecta Getis , quae Saxona frenat Vel Scottum legio , quantae cinxere cohortes Oceanum , quanto pacatur milite Rhenus . 
Casta domus , sincera fides , industria sollers . 
Elegit Stilicho ; nihil ultra laudibus addi Iudicioue potest . 
tali nubente puella Nonne tibi cessare nefas ? 
duc protinus omnes , Duc age . 
marcentes cupio quassare coronas Et uibrare faces et noctem ducere ludo . 
Haec quoque non uilem iam fistula commodat usum , Responsura choris . 
" Vix haec Hymenaeus ; at illa Fontibus abluitur gelidis legemque capillo Reddit et ornatum formae prelisque solutis Mira Dioneae sumit uelamina telae . 
Floribus extruitur currus ; iuga floribus halant ; Florea purpureas adnectunt frena columbas . 
Vndique concurrunt uolucres , quaecumque frementem Permulcent Athesin cantu , quas Larius audit , Quas Benacus alit , quas excipit amne quieto Mincius : ereptis obmutuit unda querellis . 
Eridani ripas et raucae stagna Padusae Diffugiens nudauit olor . 
laetantur Amores Frenatisque truces auibus per nubila uecti Ostentant se quisque deae magnoque tumultu Confligunt pronique manus in uerbera tendunt Atque inpune cadunt : lapsus meliore uolatu Consequitur uincitque suos auriga iugales . 
Vt thalami tetigere fores , tum uere rubentes Desuper inuertunt calathos largosque rosarum Imbres et uiolas plenis sparsere pharetris , Collectas Veneris prato , quibus ipse pepercit Sirius et teneras clementi sidere fouit . 
Gemmatis alii per totum balsama tectum Effudere cadis , duro quae saucius ungue Niliacus pingui desudat uulnere cortex . 
Adgreditur Cytherea nurum flentemque pudico Detraxit matris gremio . 
matura tumescit Virginitas superatque niues ac lilia candor Et patrium flauis testatur crinibus Histrum . 
Tum dextram conplexa uiri dextramque puellae Tradit et his ultro sancit conubia dictis : " Viuite concordes et nostrum discite munus . 
Oscula mille sonent ; liuescant bracchia nexu ; Labra ligent animas . 
neu tu uirtute proterua Confidas , iuuenis : non est terrore domanda , Sed precibus placanda tibi . 
concede marito Tu quoque neu Scythicas infensis unguibus iras Exercere uelis : uinci patiare , rogamus . 
Sic uxor , sic mater eris . 
quid lumina tinguis , Virgo ? 
crede mihi , quem nunc horrescis amabis . 
" Dixit et aligera geminos arcuque manuque Praestantes de plebe uocat . 
puer ilicet Aethon Et Pyrois rutilas respersi murice plumas Prosiliunt puroque imbutis melle sagittis Hic nuptam petit , ille uirum . 
sonuere reducta Cornua ; certa Notos pariter sulcauit harundo Et pariter fixis haeserunt tela medullis . 
Fons , Antenoreae uitam qui porrigis urbi Fataque uicinis noxia pellis aquis , Cum tua uel mutis tribuant miracula uocem , Cum tibi plebeius carmina dictet honos Et sit nulla manus , cuius non pollice ductae Testentur memores prospera uota notae , Nonne reus Musis pariter Nymphisque tenebor , Si tacitus soli praetereare mihi ? 
Indictum neque enim fas est a uate relinqui Hunc qui tot populis provocat ora locum ? 
Alto colle minor , planis erectior aruis Conspicuo cliuus molliter orbe tumet , Ardentis fecundus aquae . 
quacumque cauernas Perforat , offenso truditur igne latex . 
Spirat putre solum , conclusaque subter anhelo Pumice rimosas perforat unda uias . 
Vmida flammarum regio , Vulcania terrae Vbera , sulphureae feruida regna plagae . 
Quis sterilem non credat humum ? 
fumantia uernant Pascua , luxuriat gramine cocta silex Et , cum sic rigidae cautes feruore liquescant , Contemptis audax ignibus herba uiret . 
Praeterea grandes effosso marmore sulci Saucia longinquo limite saxa secant . 
Herculei ( sic fama refert ) monstratur aratri Semita , uel casus uomeris egit opus . 
In medio , pelagi late flagrantis imago , Caerulus immenso panditur ore lacus Ingenti fusus spatio ; sed maior in altum Intrat et arcanae rupis inane subit , Densus nube sua tactuque immitis et haustu , Sed uitreis idem lucidus usque uadis . 
Consuluit natura sibi , ne tota lateret , Admisitque oculos quo uetat ire calor . 
Turbidus impulsu uenti cum spargitur aer Glaucaque fumiferae terga serenat aquae , Tunc omnem liquidi uallem mirabere fundi , Tum ueteres hastae , regia dona , micant , Quas inter nigrae tenebris obscurus harenae Discolor abruptum flumen hiatus agit ; Apparent infra latebrae , quas gurges opacus Implet et abstrusos ducit in antra sinus ; Tum montis secreta patent , qui flexus in arcum Aequora pendenti margine summa ligat . 
Viua coronatos adstringit scaena uapores , Et leuis exili cortice terra natat , Calcantumque oneri numquam cessura uirorum Sustentat trepidum fida ruina pedem . 
Facta manu credas : sic leuis circuit oras Ambitus et tenuis perpetuusque riget . 
Haerent stagna lacu plenas aequantia ripas Praescriptumque timent transiluisse modum ; Quod superat fluuius deuexa rupe uolutus Egerit et campi dorsa recurua petit . 
Deuehit exceptum natiuo spina meatu ; In patulas plumbi labitur inde uias ; Nullo cum strepitu madidis infecta fauillis Despumat niueum fistula cana salem . 
Multifidas dispergit opes artemque secutus , Qua iussere manus , mobile torquet iter Et iunctos rapido pontes subtermeat aestu Adflatosque uago temperat igne tholos . 
Acrior interius rauci cum murmure saxi Spumeus eliso pellitur amne uapor . 
Hinc pigras repetunt fessi sudore lacunas , Frigora quis longae blanda dedere morae . 
Salue , Paeoniae largitor nobilis undae , Dardanii , salue , gloria magna soli , Publica morborum requies , commune medentum Auxilium , praesens numen , inempta salus . 
Seu ruptis inferna ruunt incendia ripis Et nostro Phlegethon deuius orbe calet , Sulphuris in uenas gelidus seu decidit amnis Accensusque fluit , quod manifestat odor , Siue pari flammas undarum lance rependens Arbiter in foedus mons elementa uocat , Ne cedant superata sibi , sed legibus aequis Alterius uires possit utrumque pati : Quidquid erit causae , quocumque emitteris ortu , Non sine consilio currere certa fides . 
Quis casum meritis ascribere talibus audet , Quis negat auctores haec statuisse deos ? 
Ille pater rerum , qui saecula diuidit astris , Inter prima coli te quoque sacra dedit Et fragilem nostri miseratus corporis usum Telluri medicas fundere iussit aquas , Parcarumque colos exoratura seueras Flumina laxatis emicuere iugis . 
Felices , proprium qui te meruere , coloni , Fas quibus est Aponon iuris habere sui . 
Non illis terrena lues corrupta nec Austri Flamina nec saeuo Sirius igne nocet , Sed , quamuis Lachesis letali stamine damnet , Inde sibi fati prosperiora petunt . 
Quod si forte malus membris exuberat umor Languida uel nimio uiscera felle uirent Non uenas reserant nec uulnere uulnera sanant Pocula nec tristi gramine mixta bibunt : Amissum lymphis reparant impune uigorem Pacaturque aegro luxuriante dolor . 
Oceani summo circumfluus aequore lucus Trans Indos Eurumque uiret , qui primus anhelis Sollicitatur equis uicinaque uerbera sentit Vmida roranti resonant cum limina curru , Vnde rubet uentura dies longeque coruscis Nox adflata rotis refugo pallescit amictu . 
Haec fortunatus nimium Titanius ales Regna colit solusque plaga defensus iniqua Possidet intactas aegris animalibus oras Saeua nec humani patitur contagia mundi , Par uolucer superis , stellas qui uiuidus aequat Durando membrisque terit redeuntibus aeuum . 
Non epulis saturare famem , non fontibus ullis Adsuetus prohibere sitim , sed purior illum Solis feruor alit uentosaque pabula libat Tethyos , innocui carpens alimenta uaporis . 
Arcanum radiant oculi iubar . 
igneus ora Cingit honos . 
rutilo cognatum uertice sidus Attollit cristatus apex tenebrasque serena Luce secat : Tyrio pinguntur crura ueneno . 
Anteuolant Zephyros pinnae , quas caerulus ambit Flore color sparsoque super ditescit in auro . 
Hic neque concepto fetu nec semine surgit , Sed pater est prolesque sui nulloque creante Emeritos artus fecunda morte reformat Et petit alternam totidem per funera uitam . 
Namque ubi mille uias longinqua retorserit aestas , Tot ruerint hiemes , totidem uer cursibus actum , Quas tulit autumnus , dederit cultoribus umbras , Tum multis grauior tandem subiungitur annis , Lustrorum numero uictus : ceu lassa procellis Ardua Caucaseo nutat de culmine pinus Seram ponderibus pronis tractura ruinam ; Pars cadit assiduo flatu , pars imbre peresa Rumpitur , abripuit partem uitiosa uetustas . 
Iam breue decrescit lumen languetque senili Segnis stella gelu , qualis cum forte tenetur Nubibus et dubio uanescit Cynthia cornu ; Iam solitae medios alae transcurrere nimbos Vix ima tolluntur humo . 
tum conscius aeui Defuncti reducisque parans exordia formae Arentes tepidis de collibus eligit herbas Et cumulum texens pretiosa fronde Sabaeum Componit , bustumque sibi partumque futurum . 
Hic sedet et blando Solem clangore salutat Debilior miscetque preces ac supplice cantu Praestatura nouas uires incendia poscit . 
Quem procul adductis uidit cum Phoebus habenis , Stat subito dictisque pium solatur alumnum : " O senium positure rogo falsisque sepulchris Natales habiture uices , qui saepe renasci Exitio proprioque soles pubescere leto , Accipe principium rursus corpusque caducum Desere . 
mutata melior procede figura . 
" Haec fatus propere flauis e crinibus unum Concussa ceruice iacit missoque uolentem Vitali fulgore ferit . 
iam sponte crematur Vt redeat gaudetque mori festinus in ortum . 
Feruet odoratus telis caelestibus agger Consumitque senem . 
nitidos stupefacta iuuencos Luna premit pigrosque polus non concitat axes Parturiente rogo : curis Natura laborat , Aeternam ne perdat auem , flammasque fideles Admonet ut rerum decus inmortale remittant . 
Continuo dispersa uigor per membra uolutus Aestuat et uenas recidiuus sanguis inundat . 
Victuri cineres nullo cogente moueri Incipiunt plumaque rudem uestire fauillam . 
Qui fuerat genitor , natus nunc prosilit idem Succeditque nouus : geminae confinia uitae Exiguo medius discrimine separat ignis . 
Protinus ad Nilum manes sacrare paternos Auctoremque globum Phariae telluris ad oras Ferre iuuat . 
uelox alienum tendit in orbem Portans gramineo clausum uelamine funus . 
Innumerae comitantur aues stipatque uolantem Alituum suspensa cohors : exercitus ingens Obnubit uario late conuexa meatu . 
Nec quisquam tantis e milibus obuius audet Ire duci , sed regis iter fragrantis adorant ; Non ferus accipiter , non armiger ipse Tonantis Bella mouet : commune facit reuerentia foedus . 
Talis barbaricas flauo de Tigride turmas Ductor Parthus agit : gemmis et diuite cultu Luxurians sertis apicem regalibus ornat , Auro frenat equum , perfusam murice uestem Assyria signatur acu tumidusque regendo Celsa per famulas acies dicione superbit . 
Clara per Aegyptum placidis notissima sacris Vrbs Titana colit , centumque adcline columnis Inuehitur templum Thebaeo monte reuulsis Illic , ut perhibent , patriam de more reponit Congeriem uultumque dei ueneratus erilem Iam flammae commendat onus , iam destinat aris Semina reliquiasque sui : murrata relucent Limina , diuino spirant altaria fumo , Et Pelusiacas productus ad usque paludes Indus odor penetrat nares completque salubri Tempestate uiros et nectare dulcior aura Ostia nigrantis Nili septena uaporat . 
O felix heresque tui ! 
quo soluimur omnes , Hoc tibi suppeditat uires . 
praebetur origo Per cinerem , moritur te non pereunte senectus . 
Vidisti quodcumque fuit ; te saecula teste Cuncta reuoluuntur ; nosti quo tempore pontus Fuderit elatas scopulis stagnantibus undas , Quis Phaethonteis erroribus arserit annus , Et clades te nulla rapit solusque superstes Edomita tellure manes : non stamina Parcae In te dura legunt nec ius habuere nocendi . 
Felix qui Pharias proscindit uomere terras : Nubila non sperat tenebris condentia caelum Nec grauiter flantes pluuiali frigore Coros Inuocat aut arcum uariata luce rubentem . 
Aegyptus sine nube ferax imbresque serenos Sola tenet : secura poli , non indiga uenti Gaudet aquis quas ipsa uehit Niloque redundat , Qui rapido tractu mediis elatus ab Austris , Flammigerae patiens zonae Cancrique calentis , Fluctibus ignotis nostrum procurrit in orbem Secreto de fonte cadens , qui semper inani Quaerendus ratione latet , nec contigit ulli Hoc uidisse caput : fertur sine teste creatus Flumina profundens alieni conscia caeli . 
Inde uago lapsu Libyam dispersus in omnem Aethiopum per mille ruit nigrantia regna Et loca continuo solis damnata uapore Inrorat populisque salus sitientibus errat Per Meroen Blemyasque feros atramque Syenem . 
Hunc bibit infrenis Garamans domitorque ferarum Girraeus , qui uasta colit sub rupibus antra , Qui ramos hebeni , dentes qui uellit eburnos , Et gens compositis crinem uallata sagittis . 
Nec uero similes causas crescentibus undis Aut tempus meruit : glacie non ille soluta Nec circumfuso scopulis exuberat imbre . 
Nam cum tristis hiemps alias produxerit undas , Tum Nilum retinent ripae ; cum languida cessant Flumina , tum Nilus mutato iure tumescit . 
Quippe , quod ex omni fluuio spoliauerit aestas , Hoc Nilo natura refert , totumque per orbem Collectae partes unum reuocantur in amnem ; Quoque die Titana Canis flagrantior armat Et rapit umores madidos uenasque calore Conpescit radiisque potentibus aestuat axis , Nilo bruma uenit , contraria tempora mundo . 
Defectis solitum referens cultoribus aequor Effluit Aegaeo stagnantior , acrior alto Ionio seseque patentibus explicat aruis . 
Fluctuat omnis ager ; remis sonuere nouales ; Saepius , aestiuo iaceat cum forte sopore , Cernit cum stabulis armenta natantia pastor . 
Quisquis sollicita mundum ratione secutus Semina rimatur rerum , quo luna laborat Defectu , quae causa iubet pallescere solem , Vnde rubescentes ferali crine cometae , Vnde fluant uenti , trepidae quis uiscera terrae Concutiat motus , quis fulgura ducat hiatus , Vnde tonent nubes , quo lumine floreat arcus , Hoc mihi quaerenti , si quid deprendere ueri Mens ualet , expediat . 
lapis est cognomine magnes Decolor obscurus uilis . 
non ille repexam Caesariem regum , non candida uirginis ornat Colla nec insigni splendet per cingula morsu , Sed noua si nigri uideas miracula saxi , Tunc pulchros superat cultus et quidquid Eois Indus litoribus rubra scrutatur in alga . 
Nam ferro meruit uitam ferrique rigore Vescitur ; hoc dulces epulas , hoc pabula nouit ; Hinc proprias renouat uires ; hinc fusa per artus Aspera secretum seruant alimenta uigorem ; Hoc absente perit : tristi morientia torpent Membra fame , uenasque sitis consumit apertas . 
Mauors , sanguinea qui cuspide uerberat urbes , Et Venus , humanas quae laxat in otia curas , Aurati delubra tenent communia templi . 
Effigies non una deis , sed ferrea Martis Forma nitet , Venerem magnetica gemma figurat . 
Illis conubium celebrat de more sacerdos ; Ducit flamma choros ; festa frondentia myrto Limina cinguntur , roseisque cubilia surgunt Floribus , et thalamum dotalis purpura uelat . 
Hic mirum consurgit opus ; Cytherea maritum Sponte rapit caelique toros imitata priores Pectora lasciuo flatu Mauortia nectit Et tantum suspendit onus galeaeque lacertos Inplicat et uiuis totum complexibus ambit . 
Ille lacessitus longo spiraminis actu Arcanis trahitur gemma de coniuge nodis . 
Pronuba fit Natura deis ferrumque maritat Aura tenax : subitis sociantur numina furtis . 
Quis calor infudit geminis alterna metallis Foedera ? 
quae duras iungit concordia mentes ? 
Flagrat anhela silex et amicam saucia sentit Materiem placitosque chalybs cognoscit amores . 
Sic Venus horrificum belli conpescere regem Et uultu mollire solet , cum sanguine praeceps Aestuat et strictis mucronibus asperat iras . 
Sola feris occurrit equis soluitque tumorem Pectoris et blando praecordia temperat igni . 
Pax animo tranquilla datur , pugnasque calentes Deserit et rutilas declinat in oscula cristas . 
Quae tibi , saeue puer , non est permissa potestas ? 
Tu magnum superas fulmen caeloque relicto Fluctibus in mediis cogis mugire Tonantem . 
Iam gelidas rupes uiuoque carentia sensu Membra feris , iam saxa tuis obnoxia telis , Et lapides suus ardor agit , ferrumque tenetur lnlecebris : rigido regnant in marmore flammae . 
Dic , mea Calliope , tanto cur tempore differs Pierio meritam serto redimire Serenam ? 
Vile putas donum , solitam consurgere gemmis Et rubro radiare mari si floribus ornes Reginae regina comam ? 
sed floribus illis , Quos neque frigoribus Boreas nec Sirius urit Aestibus , aeterno sed ueris honore rubentes Fons Aganippea Permessius educat unda : Vnde piae pascuntur apes et prata legentes Transmittunt saeclis Heliconia mella futuris . 
Dignius an uates alios exercuit unum Femineae uirtutis opus ? 
consorte redempto Casta maritali successit Thessala fato Inque suos migrare uirum non abnuit annos . 
Hoc Grai memorant . 
Latiis mouet ora Camenis Praescia fatorum Tanaquil , rediensque per undas Cloelia Thybrinas , et eodem flumine ducens Claudia uirgineo cunctantem crine Cybelen . 
Anne aliud toto molitur carminis actu Maeonii mens alta senis ? 
quod stagna Charybdis Armauit , quod Scylla canes , quod pocula Circe , Antiphatae uitata fames surdoque carina Remige Sirenum cantus transuecta tenaces , Lumine fraudatus Cyclops , contempta Calypso , Penelopae decus est , uni cui tanta paratur Scaena pudicitiae . 
terrae pelagique labores Et totidem saeui bellis quot fluctibus anni Coniugii docuere fidem . 
sit Claudia felix Teste dea castosque probet sub numine mores Absoluens puppisque moras crimenque pudoris ; Penelope trahat arte procos fallatque furentes Stamina nocturnae relegens Laertia telae : Non tamen audebunt titulis certare Serenae . 
Quod si nobilitas cunctis exordia pandit Laudibus atque omnes redeunt in semina causae , Quis uenerabilior sanguis , quae maior origo Quam regalis erit ? 
non hoc priuata dedere Limina nec tantum poterat contingere numen Angustis laribus : patruo te principe celsam Bellipotens illustrat auus , qui signa Britanno Intulit Oceano Gaetulaque reppulit arma . 
Claram Scipiadum taceat Cornelia gentem Seque minus iactet Libycis dotata tropaeis . 
Cardine tu gemino laurus praetendis auitas : Inde Caledoniis , Australibus inde parentum Cingeris exuuiis . 
necdum moderamina mundi Sumpserat illa domus , cum te Lucina beatis Ederet astrorum radiis , o maxima rerum Gloria : post genitam didicit regnare Serenam . 
Quid dignum memorare tuis , Hispania , terris Vox humana ualet ? 
primo leuat aequore solem India : tu fessos exacta luce iugales Proluis inque tuo respirant sidera fluctu . 
Diues equis , frugum facilis , pretiosa metallis , Principibus fecunda piis : tibi saecula debent Traianum ; series his fontibus Aelia fluxit ; Hinc senior pater , hinc iuuenum diademata fratrum . 
Namque aliae gentes , quas foedere Roma recepit Aut armis domuit , uarios aptantur in usus Imperii : Phariae segetes et Punica messis Castrorum deuota cibo ; dat Gallia robur Militis ; Illyricis undant equitatibus alae ; Sola nouum Latiis uectigal Hiberia rebus Contulit Augustos . 
fruges , aeraria , miles Vndique conueniunt totoque ex orbe leguntur : Haec generat qui cuncta regant . 
nec laude uirorum Censeri contenta fuit , nisi matribus aeque Vinceret et gemino certatim splendida sexu Flaccillam Mariamque daret pulchramque Serenam . 
Te nascente ferunt per pinguia culta tumentem Diuitiis undasse Tagum ; Callaecia risit Floribus et roseis formosus Duria ripis Vellere purpureo passim mutauit ouile . 
Cantaber Oceanus uicino litore gemmas Expuit , effossis nec pallidus Astur oberrat Montibus ; oblatum sacris natalibus aurum Vulgo uena uomit , Pyrenaeisque sub antris Ignea flumineae legere ceraunia Nymphae ; Quaeque relabentes undas aestumque secutae In refluos uenere palam Nereides amnes Confessae plausu dominam cecinere futuris Auspicium thalamis . 
alio tum paruus in axe Crescebat Stilicho uotique ignarus agebat , Debita cui longe coniunx penitusque remoto Orbe parabatur tanti concordia fati . 
Nec tua mortalis meruit cunabula nutrix . 
Vbera prima dabant gremiis redolentibus Horae Ternaque te nudis innectens Gratia membris Adflauit docuitque loqui . 
quacumque per herbam Reptares , fulgere rosae , candentia nasci Lilia ; si placido cessissent lumina somno , Purpura surgebat uiolae , factura cubile Gramineum , uernatque tori regalis imago . 
Omina non audet genetrix tam magna fateri Successusque suos arcani conscia uoti Spe trepidante tegit . 
gestabat Honorius arto Te pater amplexu . 
quotiens ad limina princeps Theodosius priuatus adhuc fraterna ueniret , Oscula libabat teque ad sua tecta ferebat Laetior . 
in matrem teneris conuersa querellis ' Quid ? 
me de propriis auferre penatibus ! 
' inquis ; ' Imperat hic semper ! 
' praesagia luserat error Et dedit augurium regnis infantia linguae . 
Defuncto genitore tuo sublimis adoptat Te patruus , magnique animo solacia luctus Restituens propius quam si genuisset amauit Defuncti fratris subolem : nec carior olim Mutua Ledaeos deuinxit cura Lacones . 
Addidit et proprio germana uocabula nato Quaque datur fratris speciem sibi reddit adempti . 
Denique cum rerum summas electus habenas Susciperet , non ante suis inpendit amorem Pignoribus quam te pariter fidamque sororem Litus ad Eoum terris acciret Hiberis . 
Deseritur iam ripa Tagi Zephyrique relictis Sedibus Aurorae famulas properatur ad urbes . 
Incedunt geminae , proles fraterna , puellae , Inde Serena minor , prior hinc Thermantia natu , Expertes thalami , quarum Cythereia necdum Sub iuga ceruices niueas Hymenaeus adegit . 
Vtraque luminibus timidum micat , utraque pulchro Excitat ore faces . 
qualis Latonia uirgo Et solo Ioue nata soror cum forte reuisunt Aequorei sortem patrui ( spumantia cedunt Aequora castarum gressus uenerata dearum ; Non ludit Galatea procax , non improbus audet Tangere Cymothoen Triton totoque seueros Indicit mores pelago pudor ipsaque Proteus Arcet ab amplexu turpi Neptunia monstra ) : Tales sceptriferi uisurae tecta parentis Limen Honoriades penetrant regale sorores . 
Ambas ille quidem patrio conplexus amore , Sed merito pietas in te procliuior ibat . 
Et quotiens , rerum moles ut publica cogit , Tristior aut ira tumidus flagrante redibat , Cum patrem nati fugerent atque ipsa timeret Commotum Flaccilla uirum , tu sola frementem Frangere , tu blando poteras sermone mederi ! 
Adloquiis haerere tuis , secreta fideli Prisca puellares reuerentia transilit annos . 
Non talem Triuiae confert laudator Homerus Alcinoo genitam , quae , dum per litora uestes Explicat et famulas exercet laeta choreis , Auratam iaculata pilam post naufraga somni Otia progressum foliis expauit Vlixem . 
Pierius labor et ueterum tibi carmina uatum Ludus erat : quos Zmyrna dedit , quos Mantua libros Percurrens damnas Helenam nec parcis Elissae . 
Nobiliora tenent animos exempla pudicos , Laodamia sequens remeantem rursus ad umbras Phylaciden et prona ruens Capaneia coniunx , Communes ardente uiro mixtura fauillas , Et grauis incumbens casto Lucretia ferro , Vulnere quae proprio facinus testata tyranni Armauit patriae iustos in bella dolores : Exule Tarquinio memorandaque concidit uno Vlta pudicitiam libertatemque cruore . 
Talia facta libens non tu uirtute minore , Sed fato meliore legis . 
iam nubilis aetas Principe sollicito uotis erexerat aulam Incertis quem tanta tori fortuna maneret . 
Antiquos loquitur Musarum pagina reges , Qui dira sub lege procos certare iuberent , Empturos thalamum dubii discrimine leti , Et sua crudeles gauderent pignora mortis Ambitione peti . 
curru Pisaea marino Fugit tela Pelops ( nam perfidus obice regis Prodidit Oenomai deceptum Myrtilus axem ) ; Hippomenes trepidus cursu ferroque secutam Aurato uolucrem flexit Schoeneida pomo ; Herculeas uidit fluuio luctante palaestras Moenibus ex altis Calydon pretiumque labori Deianira fuit , cum pectore uictor anhelo Alcides fremeret retroque Achelous abiret Decolor : attonitae stringebant uulnera Nymphae ; Saucia truncato pallebant flumina cornu . 
Te non Hesperidum pomis , non amne subacto , Non socerum fallente rota , sed iudice dignus Augusto uariis Stilicho spectatus in armis Accipit et regni dotes uirtute parauit . 
Saepe duces meritas bello tribuere coronas : Hunc cingit muralis honos ; hunc ciuica quercus Nexuit ; hunc domitis ambit rostrata carinis ; Solus militiae mira mercede iugalem Promeruit Stilicho socero referente coronam . 
Agnouit patrui similem Thermantia curam : Nupsit et illa duci ; sed longe fata sororis Inferiora tuis . 
alio tibi lumine taedas Accendit Romana Salus magnisque coronis Coniugium fit causa tuum . 
dilectus equorum , Quos Phrygiae matres Argaeaque gramina pastae Semine Cappadocum sacris praesaepibus edunt , Primus honos . 
gemino mox inde e germine duxit Agmina commissosque labor sic gessit honores Vt semper merito princeps , cum magna dedisset , Deberet maiora tamen . 
si bellica nubes Ingrueret , quamuis annis et iure minori Cedere grandaeuos equitum peditumque magistros Aspiceres totumque palam permittere Martem , Nec gradus aetatisque pudor senioribus obstat Ne iuueni parere uelint . 
ceu flamine molli Tranquillisque fretis clauum sibi quisque regendum Vindicat ; incumbat si turbidus Auster et unda Pulset utrumque latus , posito certamine nautae Contenti meliore manu seseque ratemque Unius imperiis tradunt artemque pauore Confessis finem studiis fecere procellae : Haud aliter Stilicho , fremuit cum Thracia belli Tempestas , cunctis pariter cedentibus unus Eligitur ductor . 
suffragia quippe peregit Iudex uera timor ; uictus ratione salutis Ambitus et pulsus iacuit formidine liuor . 
Quis tibi tum per membra tremor quantaeque cadebant Vbertim lacrimae , cum saeua uocantibus arma Iam lituis madido respectans limina uultu Optares reducem galeaeque inserta minaci Oscula cristati raperes festina mariti ! 
Gaudia quae rursus , cum post uictricia tandem Classica sidereas ferratum pectus in ulnas Exciperes , castae tuto per dulcia noctis Otia pugnarum seriem narrare iuberes ! 
Non illo nitidos umquam bellante capillos Comere , non solitos gemmarum sumere cultus : Numinibus uotisque uacas et supplice crine Verris humum ; teritur neclectae gratia formae , Cum proprio reditura uiro . 
nec deside cura Segnis marcet amor : laudem prudentia belli Feminea pro parte subit . 
dum gentibus ille Confligit , uigili tu prospicis omnia sensu , Ne quid in absentem uirtutibus obuia semper Audeat inuidiae rabies neu feruor iniquus , Ne qua procul positis furto subsederit armis Calliditas nocitura domi . 
tu sedula quondam Rufino meditante nefas , cum quaereret artes In ducis exitium coniuratosque foueret Contra pila Getas , motus rimata latentes Mandatis tremebunda uirum scriptisque monebas . 
Orphea cum primae sociarent numina taedae Ruraque conpleret Thracia festus Hymen , Certauere ferae picturataeque uolucres Dona suo uati quae potiora darent , Quippe antri memores , cautes ubi saepe sonorae Praebuerant dulci mira theatra lyrae : Caucaseo crystalla ferunt de uertice lynces , Grypes Hyperborei pondera fulua soli ; Furatae Veneris prato per inane columbae Florea conexis serta tulere rosis , Fractaque nobilium ramis electra sororum Cycnus oloriferi uexit ab amne Padi , Et Nilo Pygmaea grues post bella remenso Ore legunt rubri germina cara maris ; Venit et extremo Phoenix longaeuus ab Euro Adportans unco cinnama rara pede : Nulla auium pecudumque fuit quae ferre negaret Vectigal meritae coniugiale lyrae . 
Tunc opibus totoque Heliconis sedula regno Ornabat propriam Calliopea nurum . 
Ipsam praeterea dominam stellantis Olympi Ad nati thalamos ausa rogare parens . 
Nec spreuit regina deum , uel matris honore Vel iusto uatis ducta fauore pii , Qui sibi carminibus totiens lustrauerat aras Iunonis blanda numina uoce canens Proeliaque altisoni referens Phlegraea mariti , Titanum fractas Enceladique minas . 
Ilicet aduentu noctem dignata iugalem Addidit augendis munera sacra toris , Munera mortales non admittentia cultus , Munera quae solos fas habuisse deos . 
Sed quod Threicio Iuno placabilis Orphei , Hoc poteris uotis esse , Serena , meis . 
Illius expectant famulantia sidera nutum : Sub pedibus regitur terra fretumque tuis . 
Non ego , cum peterem , sollemni more procorum Promisi gregibus pascua plena meis , Nec quod mille mihi lateant sub palmite colles Fluctuet et glauca pinguis oliua coma , Nec quod nostra Ceres numerosa falce laboret Aurataeque ferant culmina celsa trabes . 
Suffecit mandasse deam : tua littera nobis Et pecus et segetes et domus ampla fuit . 
Inflexit soceros et maiestate petendi Texit pauperiem nominis umbra tui . 
Quid non perficeret scribentis uoce Serenae Vel genius regni uel pietatis amor ? 
Atque utinam sub luce tui contingeret oris Coniugis et castris et solio generi Optatum celebrare diem ! 
me iungeret auspex Purpura , me sancto cingeret aula choro , Et mihi quam scriptis desponderat ante puellam Coniugiis eadem pronuba dextra daret . 
Nunc medium quoniam uotis maioribus aequor Inuidet et Libycae dissidet ora plagae , Saltem absens , regina , faue reditusque secundos Adnue sidereo laeta supercilio . 
Terrarum tu pande uias , tu mitibus Euris Aequora pacari prosperiora iube , Vt tibi Pierides doctumque fluens Aganippe Debita seruato uota cliente canant . 
Christe potens rerum , redeuntis conditor aeui , Vox summi sensusque dei , quem fudit ab alta Mente pater tantique dedit consortia regni , Inpia qui nostrae domuisti crimina uitae Passus corporea mundi uestire figura Adfarique palam populos hominemque fateri , Quemque utero inclusum Mariae mox numine uiso Virginei timuere sinus , innuptaque mater Arcano stupuit compleri uiscera partu , Auctorem paritura suum ( mortalia corda Artificem texere poli , mundique repertor Pars fuit humani generis , latuitque sub uno Pectore , qui totum late conplectitur orbem , Et qui non spatiis terrae , non aequoris unda , Non capitur caelo , paruos confluxit in artus ) ; Quin et supplicii nomen nexusque subisti Vt nos subriperes leto mortemque fugares Morte tua , mox aetherias euectus in auras Purgata repetens laetum tellure parentem : Augustum foueas , festis ut saepe diebus Annua sinceri celebret ieiunia sacri . 
Possedit glacies naturae signa prioris Et fit parte lapis , frigora parte negat . 
Sollers lusit hiemps , inperfectoque rigore Nobilior uiuis gemma tumescit aquis . 
Lymphae , quae tegitis cognato carcere lymphas , Et , quae nunc estis quaeque fuistis aquae , Quod uos ingenium iunxit ? 
qua frigoris arte Torpuit et maduit prodigiosa silex ? 
Quis tepor inclusus securas uindicat undas ? 
Interior glacies quo liquefacta Noto ? 
Gemma quibus claustris arcano mobilis aestu Vel concreta fuit uel resoluta gelu ? 
Solibus indomitum glacies Alpina rigorem Sumebat nimio iam pretiosa gelu Nec potuit toto mentiri corpore gemmam , Sed medio mansit proditor orbe latex . 
Auctus honos ; liquidi crescunt miracula saxi , Et conseruatae plus meruistis aquae . 
Aspice porrectam splendenti fragmine uenam , Qua trahitur limes lucidiore gelu . 
Hic nullum Borean nec brumam sentit opacus Vmor , sed uarias itque reditque uias . 
Non illum constrinxit hiemps , non Sirius hausit , Aetatis spatium non tenuauit edax . 
Clauditur immunis conuexo tegmine riuus Duratisque uagus fons operitur aquis . 
Nonne uides propriis ut spumet gemma lacunis Et refluos ducant pocula uiua sinus Vdaque pingatur radiis obstantibus Iris , Secretas hiemes sollicitante die ? 
Mira silex mirusque latex ! 
et flumina uincit Et lapides merito , quod fluit et lapis est . 
Dum crystalla puer contingere lubrica gaudet Et gelidum tenero pollice uersat onus , Vidit perspicuo deprensas marmore lymphas , Dura quibus solis parcere nouit hiemps , Et siccum relegens labris sitientibus orbem Irrita quaesitis oscula fixit aquis . 
Marmoreum ne sperne globum : spectacula transit Regia nec rubro uilior iste mari . 
Informis glacies , saxum rude , nulla figurae Gratia , sed raras inter habetur opes . 
Quid rear , adfatus quod non mihi derigis ullos Nec redit alterno pollice ducta salus ? 
Scribendine labor ? 
sed cui tam prona facultas , Carmina seu fundis seu Cicerone tonas ? 
Cedere diuitiis animi fortuna fatetur Et tantas oris copia uincit opes . 
An rarus qui scripta ferat ? 
quin tempore nullo Cessant Flaminiae puluerulenta uiae . 
Cum fluat ingenium , cum sit qui dicta reportet , Quae , nisi contemnor , causa relicta tibi ? 
Despicis ergo tuum , si fas est credere , uatem , Perfidus et spatio debilitatur amor ? 
Excidimusne tibi ? 
lucem iam condet Hydaspes Et Tartesiaco , Sol , oriere uado , Candescet Geticis Meroe conuersa pruinis Claraque se uetito proluet Vrsa mari , Et , si iam nostros fastidit Olybrius ignes , Constat Oresteam nil ualuisse fidem . 
Quin age rumpe moras solaturusque sodalem Absens eloquio fertiliore doce , Crebraque facundo festinet littera cursu auribus atque animis insinuanda meis . 
Dignatus tenui Caesar scripsisse Maroni , Nec tibi dedecori sit mea Musa . 
uale . 
Quem , precor , inter nos habitura silentia finem ? 
Quando dabit caras littera grata uices ? 
Me timidum uel te potius dixisse superbum Conuenit ? 
alterius crimen utrumque tenet . 
Transfluxere dies et , dum scripsisse priorem Paenitet , aeternas itur in usque moras . 
Sed quid agam ? 
coepisse uetat reuerentia uestri ; Hinc amor hortatur scribere . 
uincat amor . 
" Fors iuuat audentes " prisci sententia uatis . 
Hac duce non dubitem te reticente loqui , Audax ut , si quid penitus peccasse uidebor , Arguar , ingrati non subiturus onus . 
Romanos bibimus primum te consule fontes Et Latiae cessit Graia Thalia togae , Incipiensque tuis a fascibus omina cepi Fataque debebo posteriora tibi . 
Ergo lacessitus tandem rescribe roganti Et patria florens sorte , Probine , uale . 
Torvus aper fuluusque leo coiere superbis Viribus , hic saeta saeuior , ille iuba . 
Hunc Mars , hunc laudat Cybele . 
dominatur uterque Montibus ; Herculeus sudor uterque fuit . 
Fallaces uitreo stellas conponere mundo Et uaga Saturni sidera saepe queri Venturumque Iouem paucis promittere nummis Cureti genitor nouerat Vranius . 
In prolem dilata ruunt periuria patris Et poenam merito filius ore luit ; Nam spurcos auidae lambit meretricis hiatus , Consumens luxu flagitiisque domum , Et quas fallacis collegit lingua parentis , Has eadem nati lingua refundit opes . 
Si tua , Cureti , penitus cognoscere quaeris Sidera , patre tuo certius ipse loquar . 
Quod furis , aduersi dedit inclementia Martis ; Quod procul a Musis , debilis Arcas erat ; Quod turpem pateris iam cano podice morbum , Femineis signis Luna Venusque fuit ; Attriuit Saturnus opes . 
hoc prorsus in uno Haereo : quae cunnum lambere causa facit ? 
Transferat huc liquidos fontes Heliconia Nais Et patulo conchae diuitis orbe fluat ; Namque latex doctae qui lauerit ora Serenae Vltra Pegaseas numen habebit aquas . 
Non semper clipei metuendum gentibus orbem Dilecto studiosa parens fabricabat Achilli , Lemnia nec semper supplex ardentis adibat Antra dei , nato galeam factura comantem , Sed placidos etiam cinctus et mitia pacis Ornamenta dabat , bello quibus ille peracto Conspicuus reges inter fulgeret Achiuos . 
Ipsa manu chlamydes ostro texebat et auro , Frenaque quae uolucrem Xanthum Baliumque decerent Aequore quaesitis onerabat sedula gemmis . 
At tibi diuersis , princeps altissime , certant Obsequiis soceri . 
Stilicho Mauortia confert Munera , barbaricas strages Rhenique triumphos . 
Reginae contenta modum seruare Serena In tua sollicitas urget uelamina telas . 
O felix sonipes , tanti cui frena mereri Numinis et sacris licuit seruire lupatis , Seu tua per campos uento iuba lusit Hiberos , Seu te Cappadocum gelida sub ualle natantem Argaeae lauere niues , seu laeta solebas Thessaliae rapido perstringere pascua cursu , Accipe regales cultus et crine superbus Erecto uirides spumis perfunde zmaragdos . 
Luxurient tumido gemmata monilia collo , Nobilis auratos iam purpura uestiat armos , Et medium te zona liget uariata colorum Floribus et castae manibus sudata Serenae , Persarum gentile decus . 
sic quippe laborat Maternis studiis nec dedignatur equestres Moliri phaleras , genero latura decorem . 
Accipe parua tuae , princeps uenerande , sororis Munera , quae manibus texuit ipsa suis , Dumque auro phalerae , gemmis dum frena renident , Hac uterum zona cinge frementis equi , Siue illum Armeniis aluerunt gramina campis Turbidus Argaea seu niue lauit Halys , Sanguineo uirides morsu uexare zmaragdos Et Tyrio dignum terga rubere toro . 
O quantum formae sibi conscius erigit armos Spargit et excussis colla superba iubis ! 
Augescit breuitas doni pietate Serenae , Quae uolucres etiam fratribus ornat equos . 
Quis non indomitam dirae torpedinis artem Audiit et merito signatas nomine uires ? 
Illa quidem mollis segnique obnoxia tractu Reptat et adtritis uix languida serpit harenis . 
Sed latus armauit gelido natura ueneno Et frigus , quo cuncta rigent animata , medullis Miscuit et proprias hiemes per uiscera duxit . 
Naturam iuuat ipsa dolis et conscia sortis Vtitur ingenio longeque extenta per algas Attactu confisa suo [ immobilis haeret ] Qui tetigere iacent . 
successu laeta resurgit Et uiuos inpune ferox depascitur artus . 
Si quando uestita cibis incautior aera Hauserit et curuis frenari senserit hamis , Non fugit aut uano conatur uellere morsu , Sed propius nigrae iungit se callida saetae Et meminit captiua sui longeque per undas Pigra uenenatis effundit flamina uenis . 
Per saetam uis alta meat fluctusque relinquit , Absentem uictura uirum : metuendus ab imis Emicat horror aquis et pendula fila secutus Transit harundineos arcano frigore nodos Victricemque ligat concreto sanguine dextram . 
Damnosum piscator onus praedamque rebellem Iactat et amissa redit exarmatus auena . 
Per cineres Pauli , per cani limina Petri , Ne laceres uersus , dux Iacobe , meos . 
Sic tua pro clipeo sustentet pectora Thomas Et comes ad bellum Bartholomaeus eat ; Sic ope sanctorum non barbarus inruat Alpes , Sic tibi det uires sancta Susanna suas ; Sic quicumque ferox gelidum transnauerit Histrum , Mergatur uolucres ut Pharaonis equi ; Sic Geticas ultrix feriat romphaea cateruas Romanasque regat prospera Thecla manus ; Sic tibi det magnum moriens conuiua triumphum Atque tuam uincant dolia fusa sitim ; Sic numquam hostili maculetur sanguine dextra : Ne laceres uersus , dux Iacobe , meos . 
Iuppiter in paruo cum cerneret aethera uitro , Risit et ad superos talia dicta dedit " Hucine mortalis progressa potentia curae ? 
Iam meus in fragili luditur orbe labor ? 
Iura poli rerumque fidem legesque deorum Ecce Syracosius transtulit arte senex . 
Inclusus uariis famulatur spiritus astris Et uiuum certis motibus urget opus . 
Percurrit proprium mentitus Signifer annum , Et simulata nouo Cynthia mense redit . 
Iamque suum uoluens audax industria mundum Gaudet et humana sidera mente regit . 
Quid falso insontem tonitru Salmonea miror ? 
Aemula naturae parua reperta manus . 
Sordidus ex umeris nodo dependet amictus Exercentur equis et colla comantia pectunt . 
Terra parens quondam caelestibus inuida regnis Titanumque simul crebros miserata dolores Omnia monstrifero conplebat Tartara fetu , Inuisum genitura nefas , Phlegramque retexit Tanta prole tumens et in aethera protulit hostes . 
Fit sonus : erumpunt Erebo necdumque creati Iam dextras in bella parant superosque lacessunt Stridula uoluentes gemino uestigia lapsu . 
Pallescunt subito stellae flectitque rubentes Phoebus equos docuitque timor reuocare meatus . 
Oceanum petit Arctos inocciduique Triones Occasum didicere pati . 
tum feruida natos Talibus hortatur genetrix ad proelia dictis : " O pubes domitura deos , quodcumque uidetis , Pugnando dabitur ; praestat uictoria mundum . 
Sentiet ille meas tandem Saturnius iras , Cognoscet quid Terra potest , si uiribus ullis Vincor , si Cybele nobis meliora creauit . 
Cur nullus Telluris honos ? 
cur semper acerbis Me damnis urgere solet ? 
quae forma nocendi Defuit ? 
hinc uolucrem uiuo sub pectore pascit Infelix Scythica fixus conualle Prometheus ; Hinc Atlantis apex flammantia pondera fulcit Et per canitiem glacies asperrima durat . 
Quid dicam Tityon , cuius sub uulture saeuo Viscera nascuntur grauibus certantia poenis ? 
Sed uos , o tandem ueniens exercitus ultor , Soluite Titanas uinclis , defendite matrem . 
Sunt freta , sunt montes : nostris ne parcite membris ; In Iouis exitium telum non esse recuso . 
Ite , precor , miscete polum , rescindite turres Sidereas . 
rapiat fulmen sceptrumque Typhoeus ; Enceladi iussis mare seruiat ; Otus habenas Aurorae pro Sole regat ; te Delphica laurus Stringat , Porphyrion , Cirrhaeaque templa teneto . 
" His ubi consiliis animos elusit inanes , Iam credunt uicisse deos mediisque reuinctum Neptunum traxisse fretis ; hic sternere Martem Cogitat , hic Phoebi laceros diuellere crines ; Hic sibi promittit Venerem speratque Dianae Coniugium castamque cupit uiolare Mineruam . 
Interea superos praenuntia conuocat Iris , Qui fluuios , qui stagna colunt , cinguntur et ipsi Auxilio Manes ; nec te , Proserpina , longe Vmbrosae tenuere fores ; rex ille silentum Lethaeo uehitur curru lucemque timentes Insolitam mirantur equi trepidoque uolatu Spissas caeruleis tenebras e naribus efflant . 
Ac uelut hostilis cum machina terruit urbem , Vndique concurrunt arcem defendere ciues , Haud secus omnigenis coeuntia numina turmis Ad patrias uenere domos . 
tum Iuppiter infit : " O numquam peritura cohors , o debita semper Caelo progenies , nullis obnoxia fatis , Cernitis ut nostrum Tellus coniuret in orbem Prole noua dederitque alios interrita partus ? 
Ergo quot dederit natos , tot funera matri Reddamus . 
longo maneat per saecula luctu Tanto pro numero paribus damnata sepulchris . 
" Iam tuba nimborum sonuit , iam signa ruendi His Aether , his Terra dedit confusaque rursus Pro domino Natura timet . 
discrimina rerum Miscet turba potens : nunc insula deserit aequor , Nunc scopuli latuere mari . 
quot litora restant Nuda ! 
quot antiquas mutarunt flumina ripas ! 
Hic rotat Haemoniam praeduris uiribus Oeten ; Hic iuga conixus manibus Pangaea coruscat ; Hunc armat glacialis Athos ; hoc Ossa mouente Tollitur ; hic Rhodopen Hebri cum fonte reuellit Et socias truncauit aquas summaque leuatus Rupe Giganteos umeros irrorat Enipeus : Subsidit patulis Tellus sine culmine campis In natos diuisa suos . 
horrendus ubique it fragor et pugnae spatium discriminat aer . 
Primus terrificum Mauors non segnis in agmen Odrysios inpellit equos , quibus ille Gelonos Siue Getas turbare solet : splendentior igni Aureus ardescit clipeus , galeamque nitentes Arrexere iubae . 
tum concitus ense Pelorum Transigit aduerso , femorum qua fine uolutus Duplex semiferi conectitur ilibus anguis , Atque uno ternas animas interficit ictu . 
Dum superinsultans auidus languentia curru Membra terit multumque rotae sparsere cruoris , Occurrit pro fratre Mimans Lemnumque calentem , Cum lare Vulcani spumantibus eruit undis , Et prope torsisset , si non Mauortia cuspis Ante terebrato cerebrum fudisset ab ore . 
Ille , uiro toto moriens , serpentibus imis Viuit adhuc stridore ferox et parte rebelli Victorem post fata petit . 
Tritonia uirgo Prosilit ostendens rutila cum Gorgone pectus ; Aspectu contenta suo non utitur hasta ( Nam satis est uidisse semel ) primumque furentem Longius in faciem saxi Pallanta reformat . 
Ille procul subitis fixus sine uulnere nodis Vt se letifero sensit durescere uisu ( Et steterat iam paene lapis ) " quo uertimur ? 
" inquit , " Quae serpit per membra silex ? 
qui torpor inertem Marmorea me peste ligat ? 
" uix pauca locutus , Quod timuit , iam totus erat ; saeuusque Damastor , Ad depellendos iaculum cum quaereret hostes , Germani rigidum misit pro rupe cadauer . 
Hic uero interitum fratris miratus Echion , Inscius auctorem dum uult temptare nocendo , Te , Dea , respexit , solam quam cernere nulli Bis licuit . 
meruit sublata audacia poenas Et didicit cum morte deam . 
sed turbidus ira Palleneus , oculis auersa tuentibus atrox , Ingreditur caecasque manus in Pallada tendit . 
Hunc mucrone ferit dea comminus ; ac simul angues Gorgoneo riguere gelu corpusque per unum Pars moritur ferro , partes periere uidendo . 
Ecce autem medium spiris delapsus in aequor Porphyrion trepidam conatur rumpere Delon , Scilicet ad superos ut torqueat improbus axes . 
Horruit Aegaeus ; stagnantibus exilit antris Longaeuo cum patre Thetis desertaque mansit Regia Neptuni famulis ueneranda profundis . 
Exclamant placidae Cynthi de uertice Nymphae , Nymphae quae rudibus Phoebum docuere sagittis Errantes agitare feras primumque gementi Latonae struxere torum , cum lumina caeli Parturiens geminis ornaret fetibus orbem . 
Implorat Paeana suum conterrita Delos Auxiliumque rogat : " si te gratissima fudit In nostros Latona sinus , succurre precanti . 
En iterum conuulsa feror . 
