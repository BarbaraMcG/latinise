Qui amans egens ingressus est princeps in Amoris uias superauit aerumnis suis aerumnas Herculei . 
Nam cum leone , cum excetra , cum ceruo , cum apro Aetolico , cum auibus Stymphalicis , cum Antaeo deluctari mauelim quam cum Amore : ita fio miser quaerendo argento mutuo nec quicquam nisi " non est " sciunt mihi respondere quos rogo . 
Qui ero suo seruire uolt bene seruos seruitutem , ne illum edepol multa in pectore suo conlocare oportet quae ero placere censeat praesenti atque apsenti suo . 
Ego neque lubenter seruio neque sati sum ero ex sententia , sed quasi lippo oculo me eru meus manum apstinere hau quit tamen quin mi imperet , quin me suis negotiis praefulciat . 
Quis illic est qui contra me astat ? 
Quis hic est qui sic contra me astat ? 
Similis est Sagaristionis . 
Toxilus hicquidem meus amicust . 
Is est profecto . 
Eum esse opinor . 
Congrediar . 
Contra adgredibor . 
O Sagaristio , di ament te . 
O Toxile , dabunt di quae exoptes . 
Vt uales ? 
Vt queo . 
Quid agitur ? 
Viuitur . 
Satin ergo ex sententia ? 
Si eueniunt quae exopto , satis . 
Nimi stulte amicis utere . 
Quid iam ? 
Imperare oportet . 
Mihi quidem tu iam eras mortuos , quia non te uisitabam . 
Negotium edepol ferreum fortasse ? 
Plusculum annum fui praeferratus apud molas tribunus uapularis . 
Vetu iam istaec militiast tua . 
Satin tu usque ualuisti ? 
Hau probe . 
Ergo edepol palles . 
Saucius factus sum in Veneris proelio : sagitta Cupido cor meum transfixit . 
Iam serui hic amant ? 
Quid ego faciam ? 
Disne aduorser ? 
Quasi Titani cum is belligerem quibu sat esse non queam ? 
Vide modo ulmeae catapultae tuom ne transfigant latus . 
Basilice agito eleutheria . 
Quid iam ? 
Quia erus peregri est . 
Ain tu , peregri est ? 
Si tut tibi bene esse pote pati , ueni : uiues mecum , basilico accipiere uictu . 
Vah ! 
Iam scapulae pruriunt , quia te istaec audiui loqui . 
Sed hoc me unum excruciat . 
Quidnam id est ? 
an sempiternam seruitutem seruiat . 
Quid nunc uis ergo et ego uolo . 
Emere amicum tibi me potis es sempiternum . 
Quem ad modum ? 
Vt mihi des nummos sescentos quos pro capite illius pendam , quos continuo tibi reponam in hoc triduo aut quadriduo . 
Age fi benignus , subueni . 
Qua confidentia rogare tu a med argenti tantum audes , inpudens ? 
Quin si egomet totus ueneam , uix recipi potis est quod tu me rogas ; nam tu aquam a pumici nunc postulas , qui ipsus siti aret . 
Sicine hoc te mi facere ? 
Quid faciam ? 
Rogas ? 
Alicunde exora mutuom . 
Tu fac idem quod rogas me . 
Quaesiui , nusquam repperi . 
Quaeram equidem , si quis credat . 
Nempe habeo in mundo . 
Si id domi esset mihi , iam pollicerer : hoc meumst ut faciam sedulo . 
Quidquid erit , recipe te ad me . 
Quaere tamen , ego item sedulo . 
Si quid erit , iam ut scias Opsecro te Resecroque . 
Operam da hanc mihi fidelem . 
Ah ! 
Odio me enicas . 
Amoris uitio , non meo , nunc tibi morologus fio . 
At pol ego aps te concessero . 
Iamne abis ? 
ambulato . 
Sed recipe quam primum potes , caue fuas mi in quaestione . 
Vsque ero domi dum excoxero lenoni malam rem aliquam . 
Veterem atque antiquom quaestum maiorum meum seruo atque optineo et magna cum cura colo . 
Nam numquam quisquam meorum maiorum fuit quin parasitando pauerint uentris suos : pater , auos , proauos , abauos , atauos , tritauos quasi mures semper edere alienum cibum , neque edacitate eos quisquam poterat uincere , neque is cognomentum erat duris Capitonibus . 
Vnde ego hunc quaestum optineo et maiorum locum . 
Neque quadrupulari me uolo , neque enim decet sine meo periclo ire aliena ereptum bona neque illi qui faciunt mihi placent . 
Planen loquor ? 
Nam puplicae rei caussa quiquomque id facit magi quam sui quaesti , animus induci potest eum esse ciuem et fidelem et bonum . 
Si legerupam qui damnet , det in publicum dimidium ; atque etiam in ea lege adscribier : ubi quadrupulator quempiam iniexit manum , tantidem ille illi rusus iniciat manum , ut aequa parti prodeant ad trisuiros : si id fiat , ne isti faxim nusquam appareant qui hic albo rete aliena oppugnant bona . 
Sed sumne ego stultus qui rem curo publicam ubi sint magistratus quos curare oporteat ? 
Nunc huc intro ibo , uisam hesternas reliquias , quierintne recte necne , num infuerit febris , opertaen fuerint , ne quis obreptauerit . 
Sed aperiuntur aedes , remorandust gradus . 
Omnem rem inueni , ut sua sibi pecunia hodie illam faciat leno libertam suam . 
Sed eccum parasitum quoius mihi auxiliost opus . 
Simulabo quasi non uideam : ita adliciam uirum . 
Curate istic uos atque adproperate ocius , ne mihi morae sit quicquam ubi ego intro aduenero . 
Commisce mulsum , struthea coluteaque appara , bene ut in scutris concaleat , et calamum inice . 
Iam pol ille hic aderit , credo , congerro meus . 
Me dicit , eugae ! 
Lautum credo e balineis iam hic adfuturum . 
Vt ordine omnem rem tenet ! 
Collyrae facite ut madeant et colyphia , ne mihi incocta detis . 
Rem loquitur meram . 
Nihili sunt crudae nisi quas madidas gluttias ; tum nisi cremore crassost ius collyricum nihilist macrum illud epicrocum pellucidum : quasi iuream esse ius decet collyricum . 
Nolo in uesicam quod eat , in uentrem uolo . 
Prope me hic nescioquis loquitur . 
O mi Iuppiter terrestris , coepulonus compellat tuos . 
O Saturio , opportune aduenisti mihi . 
Mendacium edepol dicis atque hau te decet : nam essurio uenio , non aduenio saturio . 
At edes , nam iam intus uentris fumant focula . 
Calefieri iussi reliquias . 
Pernam quidem ius est adponi frigidam postridie . 
Ita fieri iussi . 
Ecquid hallecis ? 
Vah , rogas ? 
Sapi multum ad genium . 
Sed ecquid meministin here qua de re ego tecum mentionem feceram ? 
Memini : ut murena et conger ne calefierent ; nam nimio melius oppectuntur frigida . 
Sed quid cessamus proelium committere ? 
Dum mane est , omnis esse mortalis decet . 
Nimi paene manest . 
Mane quod tu occeperis negotium agere , id totum procedit diem . 
Quaeso animum aduorte hoc . 
Iam heri natraui tibi tecumque oraui ut nummos sescentos mihi dares utendos mutuos . 
Memini et scio et te me orare et mihi non esse quod darem . 
Nihili parasitus est qui Argentumdonidest : lubido extemplo coeperest conuiuium , tuburcinari de suo , si quid domist . 
Cynicum esse egentem oportet parasitum probe : ampullam , strigilem , scaphium , soccos , pallium , marsuppium habeat , inibi paullum praesidi qui familiarem suam uitam oblectet modo . 
Iam nolo argentum : filiam utendam tuam mihi da . 
Numquam edepol quoiquam etiam utendam dedi . 
Non ad istuc quod tu insimulas . 
Quid eam uis ? 
Scies . 
Quia forma lepida et liberali est . 
Res itast . 
Hic leno neque te nouit neque gnatam tuam . 
Me ut quisquam norit nisi ille qui praebet cibum ? 
Ita est . 
Hoc tu mi reperire argentum potes . 
Cupio hercle . 
Tum tu me sine illam uendere . 
Tun illam uendas ? 
Immo alium adlegauero qui uendat , qui esse se peregrinum praedicet . 
Sicut istic leno non sex menses Megaribus huc est quom commigrauit . 
Pereunt reliquiae . 
Posterius istuc tamen potest . 
Scin quam potest ? 
Numquam hercle hodie hic prius edis , ne frustra sis , quam te hoc facturum quod rogo adfirmas mihi ; atque nisi gnatam tecum huc iam quantum potest adducis , exigam hercle ego te ex hac decuria . 
Quid nunc ? 
Quid est ? 
Quin dicis quid facturu sis ? 
Quaeso hercle me quoque etiam uende , si lubet , dum saturum uendas . 
Hoc , si facturus , face . 
Faciam equidem quae uis . 
facis . 
Propera , abi domum ; praemostra docte , praecipe astu filiae , quid fabuletur : ubi se natam praedicet , qui sibi parentes fuerint , und surrupta sit . 
Sed longe ab Athenis esse se gnatam autumet ; et ut adfleat quom ea memoret . 
Etiam tu taces ? 
Ter tanto peior ipsa est quam illam tu esse uis . 
Lepide hercle dicis . 
Sed scin quid facias ? 
Cape tunicam atque zonam , et chlamydem adferto et causeam quam ille habeat qui hanc lenoni huic uendat Eu , probe ! 
Quasi sit peregrinus . 
Laudo . 
Et tu gnatam tuam ornatam adduce lepide in peregrinum modum . 
ornamenta ? 
Aps chorago sumito ; dare debet : praebenda aediles locauerunt . 
Iam faxo hic aderunt . 
Sed ego nihil horunc scio . 
Nihil hercle uero . 
Nam ubi ego argentum accepero , continuo tu illam a lenone adserito manu . 
Sibi habeat , si non extemplo ab eo abduxero . 
Abi et istuc cura . 
Interibi ego puerum uolo mittere ad amicam meam , ut habeat animum bonum , med esse ecfecturum hodie . 
Nimi longum loquor . 
Sati fuit indoctae , inmemori , insipienti dicere totiens . 
Nimi tandem me quidem pro barda et pro rustica reor habitam esse aps te . 
Quamquam ego uinum bibo , at mandata non consueui simul bibere una . 
Me quidem iam sati tibi spectatam censebam esse et meos mores . 
Nam equidem te iam sector quintum hunc annum , quom interea , credo , Oui si in ludum iret , potuisset iam fieri ut probe litteras sciret , quom interim tu meum ingenium fans atque infans nondum etiam edidicisti . 
Potin ut taceas ? 
Potin ne moneas ? 
Memini et scio et calleo et commemini . 
Amas pol misera : id tuo scatet animus . 
Ego istuc placidum tibi ut sit faciam . 
Miser est qui amat . 
Certo is quidem nihilist qui nihil amat : quid ei homini opu uita est ? 
Ire decet me , ut erae opsequens fiam , libera ea opera ocius ut sit . 
Conueniam hunc Toxilum : eius auris , quae mandata sunt , onerabo . 
Satin haec tibi sunt plana et certa ? 
Satin haec meministi et tenes ? 
Melius quam tu qui docuisti . 
Ain uero , uerbereum caput ? 
Aio enim uero . 
Quid ergo dixi ? 
Ego recte apud illam dixero . 
Non edepol scis . 
Da hercle pignus , ni omnia memini et scio , et quidem si scis tute quot hodie habeas digitos in manu . 
Egon dem pignus tecum ? 
Audacter , si lubidost perdere . 
Bona pax sit potius . 
Tum tu igitur sine me ire . 
Et iubeo et sino ; sed ita uolo te : curre ut domi sis , quom ego te esse illi censeam . 
Faciam . 
Quo ergo is nunc ? 
Domum ; uti domi sim , quom illi censeas . 
Scelu tu pueri es atque ob istanc rem ego aliqui te peculiabo . 
Scio fide hercle erili ut soleat inpudicitia opprobrari nec subigi queantur umquam ut pro ea fide habeant iudicem . 
Abi modo . 
Ego laudabis faxo . 
Sed has tabellas , Paegnium , ipsi Lemniseleni fac des et quae iussi nuntiato . 
cesso ire ego quo missa sum . 
Eo ego . 
I sane . 
Ego domum ibo . 
Face rem hanc cum cura geras . 
Vola curriculo . 
Istuc marinus passer per circum solet . 
Illic hinc abiit intro huc . 
Sed quis haec est quae me aduorsum incedit ? 
Paegnium hicquidem est . 
Sophoclidisca haec peculiarest eiius quo ego sum missus . 
Nullus esse hodie hoc puero peior perhibetur . 
Compellabo . 
Commorandust . 
Standumst apud hanc obicem . 
Paegnium , deliciae pueri , salue . 
Quid agis ? 
Vt uales ? 
Sophoclidisca , di me amabunt . 
Quid me ? 
Vtrum hercle illis lubet ; sed si ut digna es faciant , odio hercle habeant et faciant male . 
Mitte male loqui . 
Quom ut digna es dico , bene , non male loquor . 
Quid agis ? 
Feminam scelestam te astans contra contuor . 
Certe equidem puerum peiorem quam te noui neminem . 
Quid male facio aut quoi male dico ? 
Quoi pol quomque occasio est . 
Nemo homo umquam ita arbitratust . 
At pol multi esse ita sciunt . 
Heia ! 
Beia ! 
Tuo ex ingenio mores alienos probas . 
Fateor ego profecto me esse ut decet lenonis familiae . 
Sati iam dictum habeo . 
Sed quid tu ? 
Confitere ut te autumo ? 
Fatear , si ita sim . 
Iam abi , uicisti . 
Abi nunciam ergo . 
Hoc mi expedi , quo agis ? 
Quo tu ? 
Dic tu . 
Dic tu . 
Prior rogaui . 
At post scies . 
Eo ego hinc hau longe . 
Et quidem ego eo hau longe . 
quo ergo tu is , scelus ? 
Nisi sciero prius ex te , tu ex me numquam hoc quod rogitas scies . 
Numquam ecastor hodie scibis priuquam ex ted audiuero . 
Itane est ? 
Itane est . 
Mala es . 
Scelestus . 
Decet me . 
me quidem hau decet . 
Quid ais ? 
Certumnest celare quo iter facias , pessuma ? 
Offirmastin occultare quo te immittas , pessume ? 
Par pari respondes dicto . 
Abi iam , quando ita certa rest . 
Nihili facio scire . 
Valeas . 
Asta . 
At propero . 
Et pol ego item . 
Ecquid habes ? 
Ecquid tu ? 
Nil equidem . 
Cedo manum ergo . 
Estne haec manus ? 
Vbi illa altera est furtifica laeua ? 
Domi eccam . 
Huc nullam attuli . 
Habes nescioquid . 
Ne me attrecta , subigitatrix . 
Sin te amo ? 
Male operam locas . 
Qui ? 
Quia enim nihil amas quom ingratum amas . 
Temperi hanc uigilare oportet formulam atque aetatulam , ne , ubi uorsicapillus fias , foede semper seruias . 
Tuquidem haud etiam es octoginta pondo . 
At confidentia illa militia militatur multo magi quam pondere . 
Atque ego hanc operam perdo . 
Quid iam ? 
Quia peritae praedico . 
Sed ego cesso . 
Mane . 
Molesta es . 
Ergo ero quoque , nisi scio quo agas te . 
Ad uos . 
Et pol ego ad uos . 
quid eo ? 
Quid id ad te attinet ? 
Enim non ibis nunc , uicissim nisi scio . 
Odiosus . 
Lubet . 
Numquam hercle istuc exterebrabis , tu ut sis peior quam ego siem . 
Malitia certare tecum miseria est . 
Mers tu mala es . 
Quid est quod metuas ? 
Idem istuc quod tu : mora . 
Dic ergo . 
At uotita sum ne hoc quoiquam homini edicerem , omnes muti ut loquerentur prius . 
Edictum est magno opere mihi , ne quoiquam hoc homini crederem , omnes muti ut eloquerentur prius hoc quam ego . 
At tu hoc face : fide data credamus . 
Noui : omnes sunt lenae leuifidae , neque tippulae leuius pondust quam fides lenonia . 
Dic amabo . 
Dic amabo . 
Nolo ames . 
Facile impetras . 
Tecum habeto . 
Et tu hoc taceto . 
Tacitum erit . 
Celabitur . 
Toxilo has fero tabellas tuo ero . 
Abi , eccillum domi . 
At ego hanc ad Lemniselenem tuam eram opsignatam abietem . 
Quid istic scriptum ? 
Iuxta tecum , si tu nescis , nescio ; nisi fortasse blanda uerba . 
Abeo . 
Et ego abiero . 
Ambula . 
Ioui opulento , incluto , Ope gnato , supremo , ualido , uiripotenti , opes , spes bonas , copias commodanti lubens uitulorque merito , quia meo amico amiciter hanc commoditatis copiam danunt , argenti mutui ut ei egenti opem adferam ; quod ego non magi somniabam neque opinabar neque censebam , eam fore mihi occasionem , ea nunc quasi decidit de caelo ; nam eru meu me Eretriam misit , domitos boues uti sibi mercarer , dedit argentum , nam ibi mercatum dixit ess dieseptumei : stultus , qui hoc mihi daret argentum , quoius ingenium nouerat . 
nam hoc argentum alibi abutar : " boues quos emerem non erant . 
" Nunc et amico prosperabo et genio meo multa bona faciam , diu quo bene erit , die uno apsoluam : tuxtax tergo erit meo . 
Non curo . 
Nunc amico hominibus domitis mea ex crumina largiar . 
Nam id demum lepidumst , triparcos homines , uetulos , auidos , ardos bene admordere , qui salinum seruo opsignant cum sale . 
admonet , dispicere . 
Quid faciet mihi ? 
Verberibus caedi iusserit , compedis impingi . 
Vapulet , ne sibi me credat supplicem fore : uae illi ! 
Nihil iam mihi noui offerre potest quin sim peritus . 
Sed Toxili puerum Paegnium eccum . 
Pensum meum quod datumst confeci . 
Nunc domum propero . 
Mane , etsi properas . 
Paegnium , ausculta . 
Emere oportet , quem tibi oboedire Velis . 
Asta . 
Exhibeas molestiam , ut opinor , si quid debeam , qui nunc sic tamen es molestus . 
Scelerate , etiam respicis ? 
Scio ego quid sim aetatis , eo istuc maledictum inpune auferes . 
Vbi Toxilus est tuos erus ? 
Vbi illi lubet , nec te consulit . 
Etiam dicis ubi sit , uenefice ? 
Nescio , inquam , ulmitriba tu . 
Male dicis maiori . 
Prior promeritus perpetiare . 
seruam operam , linguam liberam eru iussit med habere . 
Dicisne mi ubi sit Toxilus ? 
Dico ut perpetuo pereas . 
Caedere hodie tu restibus . 
Tua quidem , cucule , caussa ! 
Non hercle , si os perciderim tibi , metuam , morticine . 
Video ego te : iam incubitatus es . 
Ita sum . 
Quid id attinet ad te ? 
at non sum , ita ut tu , gratiis . 
Confidens . 
Sum hercle uero . 
Nam ego me confido liberum fore , tu te numquam speras . 
Potin ut molestus ne sies ? 
Quod dicis facere non quis . 
Abi in malam rem . 
At tu domum : nam ibi tibi parata praestost . 
Vadatur hic me . 
Vtinam uades desint , in carcere ut sis . 
Quid hoc ? 
Quid est ? 
Etiam , scelus , male loquere ? 
Tandem uti liceat , quom seruos sis , seruom tibi male dicere . 
Itane ? 
Specta quid dedero . 
Nihil , nam nihil habes . 
Di deaeque me omnes perdant Amicus sum , eueniant uolo tibi quae optas . 
Atque id fiat , nisi te hodie , si prehendero , defigam in terram colapheis . 
Tun me defigas ? 
Te cruci ipsum adfigent propediem aliei . 
Qui te di deaeque scis quid hinc porro dicturus fuerim , ni linguae moderari queam . 
Potin abeas ? 
Abigis facile . 
Nam umbra mea hic intus uapulat . 
Vt istunc di deaeque perdant ! 
Tamquam proserpens bestiast bilinguis et scelestus . 
Hercle istum abiisse gaudeo . 
Foris aperit , eccere autem quem conuenire maxume cupiebam egreditur intus . 
Paratum iam esse dicito unde argentum sit futurum , iubeto habere animum bonum , dic me illam amare multum ; ubi se adiuuat , ibi me adiuuat . 
Quae dixi ut nuntiares , satin ea tenes ? 
Magi calleo quam aprugnum callum callet . 
Propera , abi domum . 
Nunc huic ego graphice facetus fiam . 
Subnixis alis me inferam atque amicibor gloriose . 
Sed quis hic ansatus ambulat ? 
Magnufice conscreabor . 
Sagaristio hicquidemst . 
Quid agitur , Sagaristio ? 
Vt ualetur ? 
Ecquid , quod mandaui tibi , estne in te specula ? 
Adito . 
Videbitur . 
Factum uolo . 
Venito . 
Promoneto . 
Quid hoc hic in collo tibi tumet ? 
Vomicast , pressare parce ; nam ubi qui mala tangit manu , dolores cooriuntur . 
Quando istaec innatast tibi ? 
Hodie . 
Secari iubeas . 
Metuo ne inmaturam secem , ne exhibeat plus negotei . 
Inspicere morbum tuom lubet . 
Ah ah ! 
Abi atque caue sis a cornu . 
Quid iam ? 
Quia boues bini hic sunt in crumina . 
Emitte sodes , ne enices fame ; sine ire pastum . 
Enim metuo ut possiem in bubile reicere , ne uagentur . 
Ego reiciam . 
Habe animum bonum . 
Credetur , commodabo . 
Sequere hac sis . 
Argentum hic inest quod mecum dudum orasti . 
Quid tu ais ? 
Dominus me boues mercatum Eretriam misit . 
Nunc mi Eretria erit haec tua domus . 
Nimi tu facete loquere . 
Atque ego omne argentum tibi hoc actutum incolume redigam ; nam iam omnis sycophantias instruxi et comparaui quo pacto ab lenone auferam hoc argentum Tanto melior . 
Et mulier ut sit libera atque ipse ultro det argentum . 
Sed sequere me : ad eam rem usus est tua mihi opera . 
Vtere ut uis . 
Quae res bene uortat mihi et tibi et uentri meo perennitatique adeo huic , perpetuo cibus ut mihi supersit , suppetat , superstitet : sequere hac , mea gnata , me , cum dis uolentibus . 
quoi rei opera detur scis , tenes , intellegis ; communicaui tecum consilia omnia . 
Ea caussa ad hoc exemplum te exornaui ego . 
Venibis tu hodie , uirgo . 
Amabo , mi pater , quamquam lubenter escis alienis studes , tuin uentris caussa filiam uendas tuam ? 
Mirum quin regi Philippi caussa aut Attali te potius uendam quam mea , quae sis mea . 
Vtrum pro ancilla me habes an pro filia ? 
Vtrum hercle magis in uentris rem uidebitur . 
Meum , opino , imperiumst in te , non in me tibi . 
Tua istaec potestas est , pater . 
Verum tamen , quamquam res nostrae sunt , pater , pauperculae , modice et modeste meliust uitam uiuere ; nam ad paupertatem si admigrant infamiae , grauior paupertas fit , fides sublestior . 
Enim uero odiosa es . 
Non sum neque me esse arbitror , quom parua natu recte praecipio patri . 
Nam inimici famam non ita ut natast ferunt . 
Ferant eantque maxumam malam crucem non ego inimicitias omnis plure existumo quam mensa inanis nunc si apponatur mihi . 
Pater , hominum inmortalis est infamia ; etiam tum uiuit quom esse credas mortuam . 
Quid ? 
metuis ne te uendam ? 
Non metuo , pater . 
Verum insimulari nolo . 
At nequiquam neuis . 
Meo modo istuc potius fiet quam tuo . 
Fiat . 
Quae hae res sunt ? 
cogita hoc uerbum , pater : eru si minatus est malum seruo suo , tam etsi id futurum non est , ubi captumst flagrum , dum tunicas ponit , quanta adficitur miseria ! 
Ego nunc quod non futurumst formido tamen . 
Virgo atque mulier nulla erit quin sit mala , quae praeter sapiet quam placet parentibus . 
Virgo atque mulier nulla erit quin sit mala , quae reticet si quid fieri peruorse uidet . 
Malo cauere meliust te . 
At si non licet cauere , quid agam ? 
Nam ego tibi cautum uolo . 
Malune ego sum ? 
Non es neque me dignumst dicere , uerum ei rei operam do ne alii dicant quibu licet . 
Dicat quod quisque uolt ; ego de hac sententia non demouebor . 
At , meo si liceat modo , sapienter potius facias quam stulte . 
Lubet . 
Lubere tibi per me licere intellego ; uerum lubere hau liceat , si lubeat mihi . 
Futura es dicto oboediens an non patri ? 
Futura . 
Scis nam tibi quae praecepi ? 
Omnia . 
Et ut ui surrupta fueris ? 
Docte calleo . 
Et qui parentes fuerint ? 
Habeo in memoria . 
Necessitate me mala ut fiam facis . 
Verum uideto , me ubi uoles nuptum dare , ne haec fama faciat repudiosas nuptias . 
Tace , stulta . 
Non tu nunc hominum mores uides , quoiiu modi hic cum mala fama facile nubitur ? 
Dum dos sit , nullum uitium uitio uortitur . 
Ergo istuc facito ut ueniat in mentem tibi me esse indotatam . 
Caue sis tu istuc dixeris . 
Pol deum uirtute dicam et maiorum meum , ne te indotatam dicas quoi dos sit domi : librorum eccillum hibeo plenum soracum . 
si hoc adcurassis lepide , quoi rei operam damus , dabuntur dotis tibi inde sescenti logei atque Attici omnes ; nullum Siculum acceperis : cum hac dote poteris uel mendico nubere . 
Quin tu me ducis , si quo ducturus , pater ? 
Vel tu me uende uel face quid tibi lubet . 
Bonum aequomque oras . 
Sequere hac . 
Dicto sum audiens . 
Quidnam esse acturum hunc dicam uicinum meum , qui mihi iuratust sese hodie argentum dare ? 
Quod si non dederit atque hic dies praeterierit , ego argentum , ille iusiurandum amiserit . 
Sed ibi concrepuit fori . 
Quisnam egreditur foras ? 
Curate isti intus , iam ego domum me recipiam . 
Oh , Toxile , quid agitur ? 
Oh , lutum lenonium , commixtum caeno sterculinum publicum , inpure , inhoneste , iniure , inlex , labes popli , pecuniai accipiter auide atque inuide , procax , rapax , trahax trecentis uersibus tuas inpuritias traloqui nemo potest accipin argentum ? 
Accipe sis argentum , inpudens , tene sis argentum , etiam tu argentum tenes ? 
Possum te facere ut argentum accipias , lutum ? 
Non mihi censebas copiam argenti fore , qui nisi iurato mihi nil ausus credere ? 
Sine respirare me , ut tibi respondeam . 
Vir summe populi , stabulum seruitricium , scortorum liberator , suduculum flagri , compedium tritor , pistrinorum ciuitas , perenniserue , lurcho , edax , furax , fugax , cedo sis mi argentum , da mihi argentum , inpudens , possum te exigere argentum ? 
Argentum , inquam , cedo , quin tu mi argentum reddis ? 
Nihilne te pudet ? 
Leno te argentum poscit , solida seruitus , pro liberanda amica , ut omnes audiant . 
Tace , opsecro hercle . 
ne tua uox ualide ualet Referundae ego habeo linguam natam gratiae . 
Eodem mihi pretio sal praehibetur quo tibi . 
Nisi me haec defendet , numquam delinget salem . 
Iam omitte iratus esse . 
Id tibi suscensui quia te negabas credere argentum mihi . 
Mirum quin tibi ego crederem , ut idem mihi faceres quod partim faciunt argentarii : ubi quid credideris , citius extemplo foro fugiunt quam ex porta ludis quom emissust lepus . 
Cape hoc sis . 
Quin das ? 
Nummi sescenti hic erunt , probi , numerati . 
Fac sit mulier libera atque huc continuo adduce . 
Iam faxo hic erit . 
Non hercle quoi nunc hoc dem spectandum scio . 
Fortasse metuis in manum concredere ? 
Mirum quom citius iam a foro argentarii abeunt quam in cursu rotula circumuortitur . 
Abi istac trauorsis angiportis ad forum ; eadem istaec facito mulier ad me transeat per hortum . 
Iam hic faxo aderit . 
At ne propalam . 
Sapienter sane . 
Supplicatum cras eat . 
Ita hercle uero . 
Dum stas , reditum oportuit . 
Si quam rem accures sobrie aut frugaliter , solet illa recte sub manus succedere . 
Atque edepol ferme ut quisque rem accurat suam , sic ei procedit postprincipio denique , si malus aut nequamst , male res uortunt quas agit , sin autem frugist , eueniunt frugaliter . 
Hanc ego rem exorsus sum facete et callide , igitur prouenturam bene confido mihi . 
Nunc ego lenonem ita hodie intricatum dabo ut ipsus sese qua se expediat nesciat . 
Sagaristio , heus , exi atque educe uirginem et istas tabellas quas consignaui tibi , quas tu attulisti mi ab ero meo usque e Persia . 
Numquid moror ? 
Eugae , eugae ! 
Exornatus basilice tiara ornatum lepida condecorat schema . 
Tum hanc hospitam autem crepidula ut graphice decet ! 
Sed satin estis meditati ? 
Tragici et comici numquam aeque sunt meditati . 
Lepide hercle adiuuas . 
Age , illuc apscede procul e conspectu , tace . 
Vbi cum lenone me uidebis conloqui id erit adeundi tempus . 
Nunc agerite uos . 
Quoi homini di propitii sunt , aliquid obiciunt lucri ; nam ego hodie compendi feci binos panis in dies . 
Ita ancilla mea quae fuit hodie , sua nunc est : argento uicit ; iam hodie alienum cenabit , nihil gustabit de meo . 
Sumne probus , sum lepidus ciuis , qui Atticam hodie ciuitatem maxumam maiorem feci atque auxi ciui femina ? 
Sed ut ego hodie fui benignus , ut ego multis credidi ! 
Nec satis a quiquam homine accepi : ita prosum credebam omnibus ; nec metuo , quibu credidi hodie , ne quis mihi in iure abiurassit : bonu uolo iam ex hoc die esse quod neque fiet neque fuit . 
Hunc hominem ego hodie in trasennam doctis deducam dolis , itaque huic insidiae paratae sunt probe . 
Adgrediar uirum . 
Quid agis ? 
Credo . 
Vnde agis te , Dordale ? 
credo tibi . 
Di dent quae uelis . 
Eho , an iam manu emisisti mulierem ? 
Credo edepol , credo , inquam , tibi . 
Iam liberta auctus ? 
Enicas . 
Quin tibi me dico credere . 
Dic bona fide : iam liberast ? 
Pol aio . 
I ad forum ad praetorem , exquire , siquidem credere mihi non uis . 
Libera , inquamst : ecquid audis ? 
At tibi di bene faciant omnes ! 
Numquam enim posthac tibi nec tuorum quoiquam quod nolis uolam . 
Abi , ne iura , sati credo . 
Vbi nunc tua libertast ? 
Apud te . 
Ain , apud mest ? 
Aio , inquam , apud te est , inquam . 
Ita me di ament ut ob istanc rem tibi multa bona instant a me . 
Nam est res quaedam quam occultabam tibi dicere : nunc eam narrabo , und tu pergrande lucrum facias : faciam ut mei memineris , dum uitam uiuas . 
dictis tuis bene facta aures meae auxilium exposcunt . 
Tuom promeritumst merito ut faciam . 
Et ut me scias esse ita facturum , tabellas tene has , pellege . 
Hae quid ad me ? 
Immo ad te attinent et tua re fert , nam ex Persia ad med adlatae modo sunt istaec a meo ero . 
Quando ? 
Hau dudum . 
Quid istae narrant ? 
Percontare ex ipsis : ipsae tibi narrabunt . 
Cedo sane mihi . 
At clare recitato . 
Tace , dum pellego . 
Recita : hau uerbum faciam . 
" Salutem dicit Toxilo Timarchides et familiae omni . 
Si ualetis , gaudeo . 
Ego ualeo recte et rem gero et facio lucrum neque istoc redire his octo possum mensibus , itaque hic est quod me detinet negotium . 
Chrysopolim Persae cepere urbem in Arabia , plenam bonarum rerum atque antiquom oppidum ea comportatur praeda , ut fiat auctio publicitus ; ea res me domo expertem facit . 
Operam atque hospitium ego isti praehiberi uolo qui tibi tabellas adfert . 
Cura quae is uolet , nam is mihi honores suae domi habuit maxumos . 
" Quid id ad me aut ad meam rem refert Persae quid rerum gerant aut quid eru tuo ? 
Tace , stultiloque ; nescis quid te instet boni neque quam tibi Fortuna faculam lucriferam adlucere uolt . 
Quae istaec lucrifera est Fortuna ? 
Istas quae norunt roga . 
Ego tantumdem scio quantum tu , nisi quod pellegi prior . 
Sed , ut occepisti , ex tabellis nosce rem . 
me mones . 
Fac silentium . 
nunc ad illud uenies quod refert tua . 
" Ist qui tabellas adfert adduxit simul forma expetenda liberalem uirginem , furtiuam , abductam ex Arabia penitissuma ; eam te uolo curare ut istic ueneat . 
Ac suo periclo is emat qui eam mercabitur : mancupio neque promittet neque quisquam dabit . 
Probum et numeratum argentum ut accipiat face . 
Haec cura et hospes cura ut curetur . 
Vale . 
" Quid igitur ? 
Postquam recitasti quod erat cerae creditum , iam mihi credis ? 
Vbi nunc illest hospes qui hasce huc attulit ? 
Iam hic credo aderit : arcessiuit illam a naui . 
Nil mi opust litibus neque tricis . 
Quamobrem ego argentum enumerem foras ? 
Nisi mancupio accipio , quid eo mihi opust mercimonio ? 
Tacen an non taces ? 
Numquam ego te tam esse matulam credidi . 
Quid ? 
Metuis ? 
Metuo hercle uero . 
Sensi ego iam compluriens , neque mi haud inperito eueniet tali ut in luto haeream . 
Nihil pericli mihi uidetur . 
Scio istuc , sed metuo mihi . 
Mea quidem istuc nihil refert : tui ego hoc facio gratia , ut tibi recte conciliandi primo facerem copiam . 
Gratiam habeo . 
Sed te de aliis quam alios de te suauiust fieri doctos . 
Ne quis uero ex Arabia penitissuma persequatur . 
Etiam tu illam destinas ? 
Videam modo mercimonium . 
Aequa dicis . 
Sed optume eccum ipse aduenit hospes ille qui has tabellas attulit . 
Hicinest ? 
Hic est . 
Haecine illist furtiua uirgo ? 
Iuxta tecum aeque scio , nisi quia specie quidem edepol liberalist , quisquis est . 
Sat edepol concinnast facie . 
Vt contemptim carnufex ! 
Taciti contemplemus formam . 
Laudo consilium tuom . 
Satin Athenae tibi sunt uisae fortunatae atque opiparae ? 
Vrbis speciem uidi , hominum mores perspexi parum . 
Numquid in principio cessauit uerbum docte dicere ? 
Hau potui etiam in primo uerbo perspicere sapientiam . 
Quid id quod uidisti ? 
Vt munitum muro tibi uisum oppidumst ? 
Si incolae bene sunt morati , id pulchre moenitum arbitror . 
Perfidia et peculatus ex urbe et auaritia si exsulant , quarta inuidia , quinta ambitio , sexta obtrectatio , septumum peiiurium , Eugae ! 
Octaua indiligentia , nona iniuria , decumum , quod pessumum adgressust , scelus : haec unde aberunt , ea urbs moenita muro sat erit simplici ; ubi ea aderunt , centumplex murus rebus seruandis parumst . 
Quid ais tu ? 
Quid uis ? 
Tu in illis es decem sodalibus : te in exsilium ire hinc oportet . 
Quid iam ? 
Quia peiiurus es . 
Verba quidem haud indocte fecit . 
Ex tuo , inquam , usust : eme hanc . 
Edepol qui quom hanc magi contemplo , magi placet . 
Si hanc emeris , di inmortales ! 
Nullus leno te alter erit opulentior . 
Euortes tuo arbitratu homines fundis , familiis ; cum optumis uiris rem habebis , gratiam cupient tuam : uenient ad te comissatum . 
At ego intro mitti uotuero . 
At enim illi noctu occentabunt ostium , exurent fores : proin tu tibi iubeas concludi aedis foribus ferreis , ferreas aedis commutes , limina indas ferrea , ferream seram atque anellum ; ne sis ferro parseris : ferreas tute tibi impingi iubeas crassas compedis . 
I sis malum cruciatum . 
I sane tu hanc eme ; ausculta mihi . 
Modo uti sciam quanti indicet . 
Vin huc uocem ? 
Ego illo accessero . 
Quid agis , hospes ? 
Venio , adduco hanc ad te , ut dudum dixeram . 
Nam heri in portum noctu nauis uenit . 
Veniri hanc uolo , si potest ; si non potest , iri hinc uolo quantum potest . 
Saluos sis , adulescens . 
Siquidem hanc uendidero pretio suo . 
Atqui aut hoc emptore uendes pulchre aut alio non potis . 
Esne tu huic amicus ? 
Tam quam di omnes qui caelum colunt . 
Tum tu mihi es inimicus certus . 
Nam generi lenonio numquam ullus deu tam benignus fuit qui fierit propitius . 
Hoc age . 
Opusnest hac tibi empta ? 
Si tibi uenissest opus , mihi quoque emptast ; si tibi subiti nihil est , tantumdemst mihi . 
Indica , fac pretium . 
Tua mers est , tua indicatiost . 
Aequom hic orat . 
Vin bene emere ? 
Vin tu pulchre uendere ? 
Ego scio hercle utrumque uelle . 
Age , indica prognariter . 
Priu dico : hanc mancupio nemo tibi dabit . 
Iam scis ? 
Scio . 
Indica minimo daturus qui sis , qui duci queat . 
Tace , tace . 
Nimi tu quidem hercle homo stultus es pueriliter . 
Quid ita ? 
Quia enim te ex puella priu percontari uolo quae ad rem referunt . 
Atque hercle tu me monuisti hau male . 
Vide sis , ego ille doctus leno paene in foueam decidi , ni hic adesses . 
Quantum est adhibere hominem amicum ubi quid geras ! 
Quo genere aut qua in patria nata sit aut quibu parentibus , ne temere hanc te emisse dicas me impulsore aut inlice , uolo te percontari . 
Quin laudo , inquam , consilium tuom . 
Nisi molestum est , percontari hanc paucis hic uolt . 
Maxume , suo arbitratu . 
Quid stas ? 
Adi sis tute atque ipse itidem roga ut tibi percontari liceat quae uelis ; etsi mihi dixit dare potestatem eiius ; sed ego te malo tamen eumpse adire , ut ne contemnat te ille . 
Sati recte mones . 
Hospes , uolo ego hanc percontari . 
A terra ad caelum , quidlubet . 
Iube dum ea huc accedat ad me . 
I sane ac morem illi gere . 
Percontare , exquire quiduis . 
Age , age nunc tu , in proelium uide ut ingrediare auspicato . 
Liquidumst auspicium , tace . 
Curabo ut praedati pulchre ad castra conuortamini . 
Concede istuc , ego illam adducam . 
Age , ut rem esse in nostram putas . 
Ehodum huc , uirgo . 
Vide sis quid agas . 
Taceas , curabo ut uoles . 
Sequere me . 
Adduco hanc , si quid uis ex hac percontarier . 
Enim uolo te adesse . 
Hau possum quin huic operam dem hospiti , quoi erus iussit . 
Quid si hic non uolt me una adesse ? 
Immo i modo . 
Do tibi ego operam . 
Tibi ibidem das , ubi tu tuom amicum adiuuas . 
Exquire . 
Heus tu , aduigila . 
Satis est dictum : quamquam ego serua sum , scio ego officium meum , ut quae rogiter uera , ut accepi , eloquar . 
Virgo , hic homo probus est . 
Credo . 
Non diu apud hunc seruies . 
Ita pol spero , si parentes facient officium suom . 
Nolo ego te mirari , si nos ex te percontabimur aut patriam tuam aut parentes . 
Qur ego hic mirer , mi homo ? 
Seruitus mea mi interdixit ne quid mirer meum malum . 
Noli flere . 
Ah , di istam perdant ! 
Ita catast et callida . 
Vt sapiens habet cor , quam dicit quod opust ! 
Quid nomen tibist ? 
Nunc metuo ne peccet . 
Lucridi nomen in patria fuit . 
Nomen atque omen quantiuis iam est preti . 
Quin tu hanc emis ? 
Nimi pauebam ne peccaret . 
Expediuit . 
Si te emam , mihi quoque Lucridem confido fore te . 
Tu si hanc emeris , numquam hercle hunc mensem uortentem , credo , seruibit tibi . 
Ita uelim quidem hercle . 
Optata ut eueniant operam addito . 
Nihil adhuc peccauit etiam . 
Vbi tu nata es ? 
Vt mihi mater dixit , in culina , in angulo ad laeuam manum . 
Haec erit tibi fausta meretrix : natast in calido loco , ubi rerum omnium bonarum copiast saepissuma . 
Tactus lenost ; qui rogaret ubi nata esset diceret , lepide lusit . 
At ego patriam te rogo quae sit tua . 
Quae mihi sit , nisi haec ubi nunc sum ? 
At ego illam quaero quae fuit . 
Omne ego pro nihilo esse duco quod fuit , quando fuit : tamquam hominem , quando animam ecflauit , quid eum quaeras qui fuit ? 
Ita me di bene ament , sapienter ! 
Atque eo miseret tamen . 
Sed tamen , uirgo , quae patriast tua , age mi actutum expedi . 
Quid taces ? 
Dico equidem : quando hic seruio , haec patriast mea . 
Iam de istoc rogare omitte ( non uides nolle eloqui ? 
) ne suarum se miseriarum in memoriam inducas . 
Quid est ? 
Captusne est pater ? 
Non captus , sed quod habuit perdidit . 
Haec erit bono genere nata : nihil scit nisi uerum loqui . 
Quis fuit ? 
Dic nomen . 
Quid illum miserum memorem qui fuit ? 
Nunc et illum Miserum et me Miseram aequom est nominarier . 
Quoiusmodi is in populo habitust ? 
Nemo quisquam acceptior : serui liberique amabant . 
Hominem miserum praedicas , quom et ipsus prope perditust et beneuolentis perdidit . 
Emam , opinor . 
Etiam " opinor " ? 
Summo genere esse arbitror ; diuitias tu ex istac facies . 
Ita di faxint ! 
Eme modo . 
Iam hoc tibi dico : actutum ecastor meu pater , ubi me sciet ueniisse , ipse aderit et me aps te redimet . 
Quid nunc ? 
Quid est ? 
Audin quid ait ? 
Nam etsi res sunt fractae , amici sunt tamen . 
Ne sis plora ; libera eris actutum , si crebro cades . 
Vin mea esse ? 
Dum quidem ne nimi diu tua sim , uolo . 
Satin ut meminit libertatis ? 
Dabit haec tibi grandis bolos . 
Age si quid agis . 
Ego ad hunc redeo . 
Sequere . 
Redduco hanc tibi . 
Adulescens , uin uendere istanc ? 
Magi lubet quam perdere . 
Tum tu pauca in uerba confer : qui datur , tanti indica . 
Faciam ita ut te uelle uideo , ut emas . 
Habe centum minis . 
Nimiumst . 
Octoginta . 
Nimiumst . 
Nummus abesse hinc non potest , quod nunc dicam . 
Quid id est ergo ? 
Eloquere actutum atque indica . 
Tuo periclo sexaginta haec datur argenti minis . 
Toxile , quid ago ? 
Di deaeque te agitant irati , scelus , qui hanc non properes destinare . 
habeto . 
Abi , argentum ecfer huc , non edepol minis trecentis carast . 
Fecisti lucri . 
habeto . 
Eu ! 
praedatus probe . 
Heus tu , etiam pro uestimentis huc decem accedant minae . 
Apscedent enim , non accedent . 
Tace sis , non tu illum uides quaerere ansam , infectum ut faciat ? 
Abin atque argentum petis ? 
Atque ut dignust perit . 
Heus tu serua istum . 
Quin tu is intro ? 
Abeo atque argentum adfero . 
Edepol dedisti , uirgo , operam adlaudabilem , probam et sapientem et sobriam . 
Si quid bonis boni fit , esse id et graue et gratum solet . 
Audin tu , Persa ? 
Vbi argentum ab hoc acceperis , simulato quasi eas prosum in nauem . 
Ne doce . 
Per angiportum rusum te ad me recipito illac per hortum . 
Quod futurum est praedicas . 
At ne cum argento protinam permittas domum , moneo , te . 
Quod te dignumst , me dignum esse uis ? 
Tace , parce uoci : praeda progreditur foras . 
Probae hic argenti sunt sexaginta minae , duobus nummis minus est . 
Quid ei nummi sciunt ? 
Cruminam hanc emere aut facere uti remigret domum . 
Ne non sat esses leno , id metuebas miser , inpure , auare , ne crumillam amitteres ? 
Sine , quaeso . 
Quando lenost , nihil mirum facit . 
Lucro faciundo ego auspicaui in hunc diem : nil mihi tam paruist quin me id pigeat perdere . 
Age , accipe hoc sis . 
Hunc in collum , nisi piget , impone . 
Vero fiat . 
Numquid ceterum me uoltis ? 
Quid tam properas ? 
Ita negotiumst : mandatae quae sunt , uolo deferre epistulas ; geminum autem fratrem seruire audiui hic meum , eum ego ut requiram atque uti redimam uolo . 
Atque edepol tu me commonuisti hau male . 
Videor uidisse hic forma persimilem tui , eadem statura . 
Quippe qui frater siet . 
Quid est tibi nomen ? 
Quod ad te attinet . 
Quid attinet non scire ? 
Ausculta ergo , ut scias : Vaniloquidorus Virginesuendonides Nugiepiloquides Argentumextenebronides Tedigniloquides Nugides Palponides Quodsemelarripides Numquameripides . 
em tibi ! 
Eu hercle ! 
Nomen multimodis scriptumst tuom . 
Ita sunt Persarum mores , longa nomina , contortiplicata habemus . 
Numquid ceterum uoltis ? 
Vale . 
Et Vos , nam animus iam in nauist mihi . 
Cras ires potius , hodie hic cenares . 
Vale . 
Postquam illic abiit , dicere hic quiduis licet . 
Ne hic tibi dies inluxit lucrificabilis ; nam non emisti hanc , uerum fecisti lucri . 
Ille quidem iam scit quid negoti gesserit , qui mihi furtiuam meo periclo uendidit , argentum accepit , abiit . 
Qui ego nunc scio an iam adseratur haec manu ? 
Quo illum sequar ? 
In Persas ? 
Nugas ! 
Credidi gratum fore beneficium meum apud te . 
Immo equidem gratiam tibi , Toxile , habeo ; nam te sensi sedulo mihi dare bonam operam . 
Tibin ego ? 
Immo sedulo . 
Attat ! 
Oblitus sum intus dudum edicere quae uolui edicta . 
Adserua hanc . 
Saluast haec quidem . 
Pater nunc cessat . 
Quid si admoneam ? 
Tempus est . 
Heus , Saturio , exi . 
Nunc est illa occasio inimicum ulcisci . 
Ecce me . 
Numquid moror ? 
Age , illuc apscede procul e conspectu , tace ; ubi cum lenone me uidebis conloqui , tum turbam facito . 
Dictum sapienti sat est . 
Tunc , quando abiero Quin taces ? 
Scio quid uelis . 
Transcidi loris omnis adueniens domi , ita mihi supellex squalet atque aedes meae . 
Redis tu tandem ? 
Redeo . 
Ne ego hodie tibi bona multa feci . 
Fateor , habeo gratiam . 
Num quippiam aliud me uis ? 
Vt bene sit tibi . 
Pol istuc quidem omen iam ego usurpabo domi , nam iam inclinabo me cum liberta tua . 
Nisi ego illunc hominem perdo , perii . 
Atque optume eccum ipsum ante aedes . 
Salue multum , mi pater . 
Salue , mea gnata . 
Ei ! 
Persa me pessum dedit . 
Pater hic meus est . 
Hem , quid ? 
Pater ? 
Perii oppido ! 
Quid ego igitur cesso infelix lamentarier minas sexaginta ? 
Ego pol te faciam , scelus , te quoque etiam ipsum ut lamenteris . 
Occidi ! 
Age ambula in ius , leno . 
Quid me in ius uocas ? 
Illi apud praetorem dicam . 
Sed ego in ius uoco . 
Nonne antestaris ? 
Tuan ego caussa , carnufex , quoiquam mortali libero auris atteram , qui hic commercaris ciuis homines liberos ? 
Sine dicam . 
Nolo . 
Audi . 
Surdus sum . 
Ambula . 
Sequere hac , scelesta feles uirginaria . 
Sequere hac , mea gnata , me usque ad praetorem . 
Sequor . 
Hostibu uictis , ciuibu saluis , re placida , pacibu perfectis , bello exstincto , re bene gesta , integro exercitu et praesidiis , quom bene nos , Iuppiter , iuuisti , dique alii omnes caelipotentes , eas uobis gratis habeo atque ago , quia probe sum ultus meum inimicum . 
Nunc ob eam rem inter participes diuidam praedam et participabo . 
Ite foras : hic uolo ante ostium et ianuam meos participes bene accipere . 
Statuite hic lectulos , ponite hic quae adsolent . 
Hic statui uolo primum aquilam , unde ego omnis hilaros , ludentis , laetificantis faciam ut fiant , quorum opera mihi facilia factu facta haec sunt quae uolui ecfieri . 
Nam inprobus est homo qui beneficium scit accipere et reddere nescit . 
Toxile mi , qur ego sine te sum , qur tu autem sine med es ? 
Agedum er go accede ad me atque amplectere sis . 
Ego uero . 
Oh , nil hoc magi dulcest . 
Sed , amabo , oculus meu , quin lectis nos actutum commendamus ? 
Omnia quae tu uis , ea cupio . 
Mutua fiunt a me . 
Age , age , age ergo , tu Sagaristio , accumbe in summo . 
Ego nil moror : cedo parem , quem pepigi . 
Temperi . 
Mihi istuc temperi serost . 
Hoc age , accumbe . 
Hunc diem suauem meum natalem agitemus amoenum . 
Date aquam manibus , apponite mensam . 
Do hanc tibi florentem florenti . 
Tu hic eri dictatrix nobis . 
ab summo septenis cyathis committe hos ludos . 
Moue manus , propera . 
Paegnium , tarde cyathos mihi das ; cedo sane . 
mihi , bene uobis , bene meae amicae , optatus hic mi dies datus hodiest ab dis , quia te licet liberam med amplecti . 
Tua factum opera . 
omnibu nobis . 
Hoc mea manu tuae poclum donat , ut amantem amanti decet . 
Cedo . 
Accipe . 
ei qui inuidet mi et ei qui hoc gaudet . 
Qui sunt , qui erunt quique fuerunt quique futuri sunt posthac , solus ego omnibus antideo facile , miserrumus hominum ut uiuam . 
Perii , interii ! 
Pessumus hic mi dies hodie inluxit corruptor , ita me Toxilu perfabricauit itaque meam rem diuexauit . 
Vehiclum argenti miser eieci , amisi , neque quam ob rem eieci , habeo . 
qui illum Persam atque omnis Persas atque etiam omnis personas male di omnes perdant ! 
Ita misero Toxilus haec mihi conciuit . 
Quia ei fidem non habui argenti , eo mihi eas machinas molitust : quem pol ego ut non in cruciatum atque in compedis cogam , si uiuam ! 
Siquidem huc umquam eru redierit eiius , quod spero sed quid ego aspicio ? 
Hoc uide , quae haec fabulast ? 
Pol hic quidem potant . 
Adgrediar . 
O bone uir , salueto , et tu , bona liberta . 
Dordalus hicquidemst . 
Quin iube adire . 
Adi , si lubet . 
Agite , adplaudamus . 
Dordale , homo lepidissume , salue . 
Locus hic tuos est , hic accumbe . 
Ferte aquam pedibus . 
Praeben tu puere ? 
Ne sis me uno digito attigeris , ne te ad terram , scelus , adfligam . 
At tibi ego hoc continuo cyatho oculum excutiam tuom . 
Quid ais , crux , stimulorum tritor ? 
Quomodo me hodie uorsauisti , ut me in tricas coniecisti , quomodo de Persa manu mi aditast ? 
Iurgium hinc auferas , si sapias . 
At , bona liberta , haec sciuisti et me celauisti ? 
Stultitiast , quoi bene esse licet , eum praeuorti litibu . 
Posterius istaec te magi par agerest . 
Vritur cor mi . 
Da illi cantharum , exstingue ignem , si cor uritur , caput ne ardescat . 
Ludos me facitis , intellego . 
Vin cinaedum nouom tibi dari , Paegnium ? 
Quin elude , ut soles , quando liber locust hic . 
Hui , babae ! 
Basilice te intulisti et facete . 
Decet me facetum esse et hunc inridere lenonem lubidost , quando dignus est . 
Perge ut coeperas . 
Hoc , leno , tibi . 
Perii ! 
Perculit me prope . 
em , serua rusum . 
Delude , ut lubet , erus dum hinc abest . 
Viden ut tuis dictis pareo ? 
Sed quin tu meis contra item dictis seruis atque hoc quod tibi suadeo faci ? 
Quid est id ? 
Restim tu tibi cape crassam ac suspende te . 
Caue sis me attigas , ne tibi hoc scipione malum magnum dem . 
Tu utere , te condono . 
Iam iam , Paegnium , da pausam . 
Ego pol uos eradicabo . 
At te ille , qui supra nos habitat , qui tibi male uolt maleque faciet . 
Non hi dicunt , uerum ego . 
Age , circumfer mulsum , bibere da usque plenis cantharis . 
Iam diu factum est , postquam bibimus ; nimi diu sicci sumus . 
di faciant ut id bibatis quod uos numquam transeat . 
nequeo , leno , quin tibi saltem staticulum olim quem Hegea faciebat . 
Vide uero , si tibi sati placet . 
Me quoque uolo reddere Diodorus quem olim faciebat in Ionia . 
Malum ego uobis dabo , ni abitis . 
Etiam muttis , inpudens ? 
Iam ego tibi , si me inritassis , Persam adducam denuo . 
Iam taceo hercle . 
Ac tu Persa es , qui me usque admutilasti ad cutem . 
Tace , stulte : hic eius geminust frater . 
Hicinest ? 
Ac geminissumus . 
Di deaeque et te et geminum fratrem excrucient ! 
Qui te perdidit : nam ego nihil merui . 
At enim quod ille meruit , tibi id opsit uolo . 
Agite sultis , hunc ludificemus . 
Nisi si dignust , non opust . 
Et me hau par est . 
Credo eo quia non inconciliat , quom te emo . 
At tamen non tamen Caue ergo sis malo et sequere me . 
Te mihi dicto audientem esse addecet , nam hercle apsque me foret et meo praesidio , hic faceret te prostibilem propediem . 
Sed ita pars libertinorum est : nisi patrono qui aduorsatust , nec sati liber sibi uidetur nec sati frugi nec sat honestus , ni id ecfecit , ni ei male dixit , ni grato ingratus repertust . 
Pol bene facta tua me hortantur tuo ut imperio paream . 
Ego sum tibi patronus plane qui huic pro te argentum dedi . 
Graphice hunc uolo ludificari . 
Meo ego in loco sedulo curabo . 
Certo illi homines mihi nescioquid mali consulunt , quod faciant . 
Heus uos ! 
Quid ais ? 
Hicin Dordalus est leno qui hic liberas uirgines mercatur ? 
Hicinest qui fuit quondam fortis ? 
Quae haec res est ? 
Ei ! 
Colapho me icit . 
Malum uobis dabo . 
At tibi nos dedimus dabimusque etiam . 
Ei ! 
Natis peruellit . 
Licet : iam diu saepe sunt expunctae . 
Loquere tu etiam , frustum pueri ? 
Patrone mi , i intro , amabo , ad cenam . 
Mea Ignauia , tu nunc me inrides ? 
Quiane te uoco , bene ut tibi sit ? 
Nolo mihi bene esse . 
Ne sit . 
Quid igitur ? 
Sescente nummi quid agunt , quas turbas danunt ? 
Male disperii ! 
Sciunt referre probe inimico gratiam . 
Sati sumpsimu supplici iam . 
Fateor , manus do uobis . 
Et post dabis sub furcis . 
abi intro in crucem . 
An me hic parum exercitum hisce habent ? 
Conuenisse te Toxilum . 
Mei spectatores , bene ualete . 
Leno periit . 
Plaudite . 
