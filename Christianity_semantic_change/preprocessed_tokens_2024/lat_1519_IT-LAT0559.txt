Mustelam obliquo dilapsa foramine fugi . 
Sed feror humanos heu misera in laqueos . 
Hic ego non vitam , celerem non impetro mortem . 
Servor ut heu rapidis obiciar canibus . 
Qui mea dum laniant scelerato viscera morsu , spectat , et effuso sanguine ridet homo . 
O durum genus , atque fera truculentius omni , nex cui crudelem praebet acerba iocum . 
Insidiata vagam comprendit aranea muscam , et lentis trepidam cassibus implicuit . 
Iamque hiat in morsum , sed saepe os inter et offam , ut verbum vetus est , multa venire solent . 
Sors muscae miseretur , et adversatur Arachnae , inque malam e misera transtulit exitium . 
En stimulante fame properans invadis utramque sturne , ruunt casses , haec fugit , illa perit . 
Sic misero spes est plerumque secure sub ipsa , inter et armatos mille malo metus est . 
Lis agitur , surdusque reus , surdus fuit actor . 
Ipse tamen iudex surdus utroque magis . 
Pro aedibus hic petit aes , quinto iam mense peracto . 
Ille refert , ; Tota nocte mihi acta mola est . 
; Aspicit hos iudex , et ; Quid contenditis ? 
; inquit . 
; An non utrique est mater ? 
Utrique alite . 
Fleres , si scires unum tua tempora mensem . 
Rides , cum non sit forsitan una dies . 
Heus homo si memor es , quid te dum gigneret , egit tum pater , ex animo iam tumor ille cadet . 
At Plato te fastu dum somniat inflat inani , aeternumque vocat semen et aethereum . 
Factus es ecce luto , quid suspicis alta ? 
sed istud plasmate qui te ornat nobiliore feret . 
Quin si vera voles audire , libidine foeda natus es e coitu , guttula et e misera . 
Astra tibi aethereo pandunt sese omnia vati , omnibus et quae sint fata futura , monent . 
Omnibus ast uxor quod se tua publicat , id te astra , licet videant omnia , nulla monent . 
Nugamur , mortemque procul , procul esse putamus . 
At mediis latet haec abdita visceribus . 
Scilicet ex illa , qua primum nascimur hora , prorepunt iuncto vitaque morsque pede . 
Partem aliquam furtim qua se metitur , et ipsam surripit e vita quaelibet hora tua . 
Paulatim morimur , momento extinguimur uno ; sic oleo lampas deficiente perit . 
Ut nihil interimat , tamen ipso in tempore mors est . 
Quin nunc , interea dum loquimur , morimur . 
Somniat , hic ditem qui se putat esse , videtque morte experrectus ilico quam sit inops . 
Dum furti metuit damnari Clepticus , amplo non sine consuluit munere causidicum . 
Hic ubi saepe diuque immensa volumina volvit , ; Spero ; ait ; effugies , Cleptice , si fugias . 
Damnati ac morituri in terrae claudimur omnes carcere , in hoc mortem carcere nemo fugit , carceris in multas describitur area partes , inque aliis alii partibus aedificant . 
Non aliter quam de regno de carcere certant . 
In caeco cupidus carcere condit opes , carcere obambulat hic vagus , hic vincitur in antro . 
Hic servit , regit hic , hic canit , ille gemit . 
Iam quoque dum carcer non tanquam carcer amatur , hinc aliis alii mortibus extrahimur . 
Quid modo saeclorum miremur monstra priorum , quod loquitur taurus , quod cadit imbre lapis ? 
Monstra antiqua novum superat : surrexerat ecce ante tenebrosum Gellia vesper heri . 
Plus dicturus eram , nisi me ridere putares , surrexit mediam , sed tamen ante diem . 
Mira licet saepe illa tamen videre priores , saepe potest forsan cernere posteritas , istud at hesternam nemo unquam viderat ante , et post hanc poterit nemo videre diem . 
Muscas e cratere tulit conviva priusquam ipse bibit , reddit rursus , ut ipse bibit . 
Addidit et causam , ; Muscas ego non amo , ; dixit , ; sed tamen e vobis nescio num quis amet . 
Iam tempus id petit monetque , Candide , vagis amoribus tandem renunties , tandemque desinas incerta Cypridis sequi cubilia , quaerasque virginem , quam rite iam tibi concorde vincias amore coniugem , quae iam genus tuum , quo nil beatius , fecunda dulcibus natis adaugeat . 
Pater tibi tuus hoc ante praestitit . 
Quod a prioribus prius receperis non absque faenore repende posteris . 
Non sit tibi tamen haec cura maxima spectare , Candide , quid dotis afferat , quam sitve candida . 
Infirmus est amor , quem stultus impetus decore concitus parit , vel improbus ardor pecuniae . 
Quicumque amaverit propter pecuniam amatur huic nihil praeter pecuniam . 
Capta pecunia vanescit ilico item fugax amor , fereque iam prius perit quam nascitur . 
At nec pecunia , quam avarus antea miser cupiverat , iuvare postea quicquam potest , ubi quam non amaverit invitus attamen omnino cogitur tenere coniugem . 
Quid forma ? 
numquid haec vel febre decidit , Annisve deperit Ut sole flosculus ? 
Tum defluentibus genae coloribus , amor ligaverant quem haec sola vincula , solutus aufugit . 
At verus est amor quem mente perspicax , ratione consule prudens iniverit ; et quem bono omine virtutis inclutae , ( quae certa permanens non febre decidit , annisve deperit ) respectus efficit . 
Primum ergo quam voles amice , ducere , quibus parentibus sit orta perspice : ut mater optimis sit culta moribus , cuius tenellula mores puellula insugat , exprimat . 
Tum qua sit indole , quam dulcis , hoc vide , ut ore virginis insit serenitas , ab ore virginis absitque torvitas ; at rursus ut tamen sit in genis pudor , nec ore virginis insit procacitas . 
Et sit quieta , nec cingat salacibus viros lacertulis . 
Vultu modesta sit , nec spectet undique vagis ocellulis . 
Proculque stulta sit parvis labellulis semper loquacitas , proculque rusticum semper silentium . 
Sit illa vel modo instructa literis , vel talis ut modo sit apta literis , felix quibus bene priscis ab optimis possit libellulis vitam beantia haurire dogmata . 
Armata cum quibus nec illa prosperis superba turgeat , nec illa turbidis misella lugeat prostrata casibus . 
Iucunda sic erit semper , nec unquam erit gravis , molestave vitae comes tuae . 
Quae docta parvulos docebit et tuos cum lacte literas olim nepotulos . 
Iam te iuvaverit viros relinquere , doctaeque coniugis sinu quiescere , dum grata te fovet , manuque mobili dum plectra personant et voce ( qua nec est , Progne , sororculae tuae suavior ) amoena cantilat , Apollo quae velit audire carmina . 
Iam te iuvaverit sermone blandulo docto tamen , dies noctesque ducere , notare Vula mellita maximis non absque gratiis ab ore melleo semper fluentia , quibus coherceat si quando te levet inane gaudium , quibus levaverit , si quando deprimat te maeror anxius , certabit in quibus summa eloquentia iam cum omnium gravi rerum scientia . 
Talem olim ego putem , et vatis Orphei fuisse coniugem nec unquam ab inferis curasset improbo labore feminam referre rusticam . 
Talemque credimus Nasonis inclutam , quae vel patrem queat aequare carmine , fuisse filiam . 
Talemque suspicor ( qua nulla carior unquam fuit patri , quo nemo doctior ) fuisse Tulliam . 
Talisque , quae tulit Gracchos duos , fuit , quae quos tulit , bonis instruxit artibus . 
Nec profuit minus magistra quam parens . 
Quid prisca saecula tandem revolvimus ? 
Utcumque rusticum , unam tamen tenet nostrumque virginem , tenet , sed unicam , at sic ut unicam plerisque praeferat , cuique conferat ex his , fuisse , quae narrantur omnibus tot retro saeculis , quae nunc et ultimam monet Britanniam perlata pennulis famae volucribus , laus atque gloria orbis puellula totius unica , ac non modo suae Cassandra patriae . 
Dic ergo Candide , si talis et tibi puella nuberet , quales ego tibi supra recensui , desit licet queas formam requirere , dotisve quod parum lucrere conqueri ? 
Hic sermo verus est , quaecumque sit , satis est bella quae placet , nec quisquam habet magis quam qui sibi satis quodcumque habet , putat . 
Sic nunc me amet mea , ut nil ego tibi , amice , mentiar . 
Cuicumque gratiam formae negaverit natura virgini , certe licet siet carbone nigrior , foret tamen mihi hac virtutis indole olore pulchrior . 
Cuicumque lubrica dotem negaverit fortuna virgini , certe siet licet vel Iro egentior , foret tamen mihi hac virtutis indole te Croese ditior . 
Conspiceret solam iuvenis cum forte puellam , et sibi oportunum crederet esse locum , improbus invitam cupidis amplectitur ulnis , basia et plus quam basia ferre parat . 
Illa reluctata est , legemque irata minatur , qua miser , effuso sanguine , raptor obit . 
Institit ille tamen iuvenili ardore protervus , nunc precibus satagit , nunc superare metu . 
Non precibus , non illa metu superata reclamat . 
Calce petit , mordet dente , manuque ferit . 
Ira subit iuvenem iam paene libidine maior , et ferus ; O demens , siccine pergis ? 
; ait . 
; Per tibi ego hunc ensem iuro , ; simul extulit ensem , ; Commoda ni iaceas , ac taceas , abeo . 
; Ilico succubuit tam tristi territa verbo , Atque ; Age , sed quod agis , vi tamen ; inquit ; agis . 
Quaeris uter melius , Rexne imperet anne Senatus . 
Neuter ( quod saepe est ) si sit uterque malus . 
Sin sit uterque bonus , numero praestare Senatum , inque bonis multis plus reor esse boni . 
Difficile est numerum forsan reperire bonorum , sic facile est unum saepius esse malum , et fuerit medius saepe inter utrumque Senatus , sed tibi vix unquam Rex mediocris erit . 
Consilioque malus regitur meliore Senator , Rex consultores sed regit ipse suos . 
Alter ut eligitur populo , sic nascitur alter . 
Sors hic caeca regit , certum ibi consilium . 
Illeque se factum populo , populum sibi factum scilicet hic ut sint quos regat ipse putat . 
Rex est in primo semper blandissimus anno , omni anno consul rex erit ergo novus . 
Rex cupidus longo populum corroserit aevo . 
Si consul malus est , spes melioris adest . 
Nec me nota movet quae pastam fabula muscam ferre iubet , subeat ne male pransa locum . 
Fallitur , expleri regem qui credit avarum , nunquam haec non vacuam mittet hirudo cutem . 
At patrum consulta gravis dissensio turbat , Regi dissentit nemo , malum hoc gravius . 
Nam cum de magnis varia est sententia rebus - - Quaestio sed tamen haec nascitur unde tibi ? 
Estne usquam populus , cui Regem sive Senatum praeficere arbitrio tu potes ipse tuo ? 
Si potes hoc , regnas : nec iam cui , consule , tradas imperium : prior est quaestio , an expediat . 
Rusticus in silvis nutritus venit in urbem , rusticior Fauno , rusticior Satyro . 
En populus plena stetit hinc , stetit inde platea , unaque vox tota , ; Rex venit ! 
; , urbe fuit . 
Rusticus insolita vocis novitate movetur , quidnam ita respectet turba , videre cupit . 
Rex subito invehitur , celebri praeeunte caterva , aureus excelso conspiciendus equo . 
Tum vero ingeminant , ; Vivat rex ! 
; : undique regem attonito populus suspicit ore suum . 
Rusticus ; O ubi rex , ubi rex est ? 
; clamat : at unus ; Ille ; ait ; est illo qui sedet altus equo . 
; ; Hiccine rex ? 
Puto me derides ; rusticus inquit . 
; Ille mihi picta veste videtur homo . 
Ergo puella viri quis te negat esse capacem , cum tua tam magnum circumdant crura caballum ? 
Ex more sacro dum sacerdoti Hesperus commissa fassus expiaret crimina , explorat huius ille conscientiam et cautus omne examinat scelerum genus , interque multa quaerit anne unquam malos ritu profano crediderat in daemones . 
; Vah , egone credam in daemones , ; inquit , ; pater ? 
Multo labore vix adhuc credo in Deum . 
Sectile ne taetros porrum tibi spiret odores , protinus a porro fac mihi caepe vores . 
Denuo foetorem si vis depellere caepae , hoc facile efficient allia mansa tibi . 
Spiritus at si post etiam gravis allia restat , aut nihil , aut tantum tollere merda potest . 
Cara Thomae iacet hic Iohanna uxorcula Mori , qui tumulum Aliciae hunc destino , quique mihi . 
Una mihi dedit hoc coniuncta virentibus annis , me vocet ut puer et trina puella patrem . 
Altera privignis ( quae gloria rara novercae est ) tam pia , quam natis vix fuit ulla suis . 
Altera sic mecum vixit , sic alter vivit , carior incertum est , haec sit , an haec fuerit . 
O simul O iuncti poteramus vivere nos tres quam bene , si fatum religioque sinant . 
At societ tumulus , societ nos obsecro caelum . 
Sic mors , non potuit quod dare vita , dabit . 
Vivis adhuc , primis o me mihi carior annis , redderis atque oculis Elisabetha meis ! 
Quae mala distinuit mihi te fortuna tot annos ? 
Paene puer vidi , paene reviso senex . 
Annos vita quater mihi quattuor egerat , inde aut duo defuerant aut duo paene tibi , cum tuus innocuo rapuit me vultus amore , vultus , qui quo nunc fugit ab ore tuo ? 
Cum quondam dilecta mihi succurrit imago , hei , facies quam nil illius ista refert ! 
Tempora quae , tenerae nunquam non invida formae , te rapuere tibi , non rapuere mihi : ille decor nostros toties remoratus ocellos nunc tenet a vultu pectora nostra tuo . 
Languidus admoto solet ignis crescere flatu frigidus obruerat quem suus ante cinis , tuque facis , quamvis longe diversa priori , ut micet admonitu flamma vetusta novo . 
Iam subit illa dies , quae ludentem obtulit olim inter virgineos te mihi prima choros ; lactea cum flavi decuerunt colla capilli , cum gena par nivibus visa , labella rosis ; cum tua perstringunt oculos duo sidera nostros perque oculos intrant in mea corda meos ; cum velut attactu stupefactus fulminis haesi , pendulus a vultu tempora longa tuo ; cum sociis risum exhibuit nostrisque tuisque tam rudis et simplex et male tectus amor . 
Sic tua me cepit species : seu maxima vere seu maior visa est quam fuit esse mihi ; seu fuit in causa primae lanugo iuventae cumque nova suetus pube venire calor ; sidera seu quaedam nostro communia natu viribus afflarant utraque corda suis ; namque tui consors arcani conscia pectus garrula prodiderat concaluisse tuum . 
Hinc datus est custos ipsisque potentior astris ianua quos vellent illa coire vetat . 
Ergo ita disiunctos diversaque fata secutos tot nunc post hiemes reddidit ista dies - - ista dies , qua rara meo mihi laetior aevo contigit , occursu sospitis alma tui . 
Tu praedata meos olim sine crimine sensus , nunc quoque non ullo crimine cara manes ; castus amor fuerat , ne nunc incestior esset , si minus hoc probitas , ipsa dies faceret . 
At superos , qui lustra boni post quinque valentem te retulere mihi , me retulere tibi , comprecor ut lustris iterum post quinque peractis incolumis rursus contuar incolumem . 
Quattuor una meos invisat epistola natos servet et incolumes a patre missa salus . 
Dum peragratur iter , pluvioque madescimus imbre , dumque luto implicitus saepius haeret equus , hoc tamen interea vobis excogito carmen , quod gratum ( quamquam sit rude ) spero fore . 
Collegisse animi licet hinc documenta paterni , quanto plus oculis vos amet ipse suis , quem non putre solum , quem non male turbidus aer exiguusque altas trans equus actus aquas , a vobis poterant divellere , quo minus omni se memorem vestri comprobet esse loco . 
Nam crebro dum nutat equus casumque minatur condere non versus desinit ille tamen : carmina quae multis vacuo vix pectore manant sollicito patrius rite ministrat amor . 
Non adeo mirum si vos ego pectore toto complector , nam non est genuisse nihil : provida coniunxit suboli natura parentem atque animos nodo colligat Herculeo . 
Inde mihi tenerae est illa indulgentia mentis vos tam saepe meo sueta fovere sinu ; inde est vos ego quod soleo pavisse placenta , mitia cum pulchris et dare mala piris ; inde quod et Serum textis ornare solebam , quod nunquam potui vos ego flere pati . 
Scitis enim quam crebra dedi oscula , Vera rara , flagrum pavonis non nisi cauda fuit ; hanc tamen admovi timideque et molliter ipsam , ne vibex teneras signet amara nates . 
Ah ferus est dicique pater non ille meretur , qui lacrimas nati non fleat ipse sui ! 
Nescio quid faciant alii , sed vos bene scitis ingenium quam sit molle piumque mihi , semper enim quos progenui vehementer amavi et facilis ( debet quod pater esse ) fui . 
At nunc tanta meo moles accrevit amori ut mihi iam videar vos nec amasse prius . 
Hoc faciunt mores puerili aetate seniles , artibus hoc faciunt pectora culta bonis , hoc facit eloquio formatae gratia linguae pensaque tam certo singula verba modo : haec mea tam miro pertemptant pectora motu astringuntque meis nunc ita pignoribus , ut iam quod genui , quae patribus unica multis causa est affectus , sit prope nulla mei . 
Ergo , natorum carissima turba meorum , pergite vos vestro conciliare patri , et quibus effectum est vobis virtutibus istud , ut mihi iam videar vos nec amasse prius , efficitote ( potestis enim ) virtutibus isdem ut posthac videar vos nec amare modo . 
