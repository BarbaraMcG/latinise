Ex libris Acholii , qui magister admissionum Valeriani principis fuit , libro actorum eius nono Acholium , qui et interiora huius principis scripsit . 
EX LIBRIS ACTORVM FRAGMENTA Scio sane plerosque negare , hunc a senatu Caesarem appellatum esse sed a militibus , qui uerum prorsus ignorant ; dicere praeterea non hunc fuisse consobrinum Heliogabali . 
qui ut nos sequantur , historicos eius temporis legant et maxima Acholium , qui et interiora huius principis scripsit . 
Cum quidam Ouinius Camilus senator antiquae familiae delicatissimus rebellare uoluisset tyrannidem adfectans , eique nuntiatum esset ac statim probatum , ad Palatium eum rogauit eique gratias egit , quod curam rei p . 
, quae recusantibus bonis inponeretur , sponte reciperet ; deinde ad senatum processit et timentem ac tantae conscientiae tabe confectum participem imperii appellauit , in Palatium recepit , conuiuio adhibuit , ornamentis imperialibus et melioribus quam ipse utebatur adfecit . 
et cum expeditio barbarica esset nuntiata , uel ipsum si uellet ire uel ut se cum proficisceretur , hortatus est . 
et cum ipse pedes iter faceret , illum inuitauit ad laborem , quem post quinque milia cunctantem equo sedere iussit , cumque post duas mansiones equo etiam fatigatus esset , carpento inposuit , hoc quoque seu timore seu uere respuentem , abdicantem quin etiam imperium et mori paratum dimisit commendatumque militibus , a quibus Alexander unice amabatur , tutum ad uillas suas ire praecepit , in quibus diu uixit . 
sed post iussu imperatoris occisus est , quod et ille militaris esset [ et a militibus occisus est ] . 
scio uulgum hanc rem , quam contexui , Traiani putare - . 
contra autem et Septimius [ . 
] et Acholius et Encolpius [ . 
] [ uitae scriptores ] ceterique de hoc talia praedicauerunt . 
. 
Et quoniam etiam de adrogatione eius aliqua me dixeram positurum , quae ad tantum principem pertinerent , quaeso ne odiosior uerbosiorue in ea re uidear , quam fidei causa inserendam putaui ex libris Acholi , qui magister admissionurn Valeriani principis fuit , libro actorum eius nono : Cum consedisset Valerianus Augustus in thermis apud Byzantium , praesente exercitu , praesente etiam officio Palatino , adsidentibus Memmio Tusco consule ordinario , Baebio Macro praefecto praetorii , Quinto Ancario praeside Orieritis , adsidentibus etiam a parte laeua Auulnio Saturnino Scythici limitis duce et Murrentio Mauricio ad Aegyptum destinato , Iulio Tryphone orientalis limitis duce et Maecio Brundisino praefecto annonae orientis et Vlpio Crinito duce Illyriciani limitis et Thracici et Fuluio Boio duce Retici limitis Valerianus Augustus dixit : ; Gratias tibi agit , Aureliane , res p . 
, quod eam a Gothorum potestate liberasti . 
abundamus per te praeda , abundamus gloria et is omnibus , quibus Romana felicitas crescit . 
cape igitur tibi pro rebus gestis tuis coronas murales quattuor , coronas uallares quinque , coronas nauales duas , coronas ciuicas duas , hastas puras decem , uexilla bicolora quattuor , tunicas russas ducales quattuor , pallia proconsularia duo , togam praetextam , tunicam palmatam , togam pictam , subarmalem profundum , sellam eburatam . 
nam te consulem hodie designo , scripturus ad senatum , ut tibi deputet scipionem , deputet etiam fasces ; haec enim imperator non solet dare sed a senatu , quando fit consul , accipere . 
; Post haec Valeriani dicta Aurelianus surrexit atque ad manus accessit agens gratias militaribus uerbis , quae propria et ipsa adponenda decreui . 
Aurelianus dixit : ; Et , ego , domine Valeriane , imperator Auguste , ideo cuncta feci , ideo uulnera patienter excepi , ideo et equos et coniuratos meos lassaui ut mihi gratias ageret res p . 
et conscientia mea . 
at tu plus fecisti . 
ago ergo gratias bonitati tuae et accipio consulatum , quem das . 
deus faciat et deus certus , ut et senatus de me sic iudicet . 
; Agentibus igitur gratias omnibus circumstantibus Vlpius Crinitus surrexit atque hac oratione usus est : ; Apud maiores nostros , Valeriane Auguste , quod et familiae meae amicum ac proprium fuit , ab optimis quibusque in filiorum locum fortissimi uiri semper electi sunt , ut uel senescentes familias uel fetus matrimoniis iam caducos substitutae fecunditas prolis ornaret . 
hoc igitur , quod Cocceius Nerua in Traiano adoptando , quod Vlpius Traianus in Hadriano , quod Hadrianus in Antonino et ceteri deinceps proposita suggestione fecerunt , in adrogando Aureliano , quem mihi uicarium iudicii tui auctoritate fecisti , censui esse referendum . 
iube igitur , ut lege agatur , sitque Aurelianus heres sacrorum nominis et bonorum totiusque iuris Vlpio Crinito iam consulari uiro ipse actutum te iudice consularis . 
; Longum est cuncta pertexere . 
nam et actae sunt Crinito a Valeriano gratiae , et adoptio , ut solebat , impleta . 
