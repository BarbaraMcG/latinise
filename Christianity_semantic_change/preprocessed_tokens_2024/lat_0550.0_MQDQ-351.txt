Qui meriti florem , maturis sensibus ortum , Nominis ore tui iam , Floriane , tenes ( Nam , primaeuus adhuc , senibus documenta dedisti , E quibus in caelum uita pararet iter ) Ad carmen concurre meum , pedibusque labanti Porrige de placido saepe fauore manum . 
Ieiuno sermone quidem , sed pinguia gesta Scripsimus , ac pelagi pondere gutta fluit . 
Inter grandiloquos per mille uolumina libros Maxima cum teneas , et breuiora lege , Naturaeque modo , quam rerum condidit Auctor , Concordent studiis celsa uel ima tuis . 
Quae genuit tigres , quae nutrit terra leones , Formicis , apibus praebuit ipsa sinum . 
Et si respicias dispenset ut omnia rector , Ingenium mites , uim meruere truces . 
Ipsaque continuum uirtus infracta laborem Deserit , et uarias quaerit habere uices . 
Loricam solitus membris imponere miles Gymnasii gaudet nudus adire locum . 
Et , qui ferratas acies atque agmina uincunt , Imbelles feriunt per sua tela feras . 
Ergo gradum retinens et prisca uolumina linquens , Cede dies operi quod pia causa iuuat . 
