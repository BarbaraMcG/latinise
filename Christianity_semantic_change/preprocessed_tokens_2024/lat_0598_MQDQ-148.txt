Sunt hic plura sacra , sunt hic mundialia plura ; Ex his si qua placent carmina , tolle , lege . 
Prata vides plena spinis et copia floris ; Si non vis spinas sumere , sume rosas . 
Hic geminae radiant veneranda volumina legis ; Condita sunt pariter hic nova cum veteri . 
Ille Origenes ego , doctor verissimus olim , Quem primum fidei Graecia clara dedit . 
Celsus eram meritis et clarus copia fandi ; Praeruptus subito lingua nocente rui . 
Condere , si credis , studui tot millia libros Quot legio missos ducit in arma viros . 
Nulla meos unquam tetigit blasphemia sensus , Sed vigil et prudens , tutus ab hoste fui . 
Sola mihi casum Periarchon dicta dederunt ; His me coniectum impia tela premunt . 
Gallia me genitum , me Pictavis ore tonanti Doctorem Hilarium misit alumna suum . 
Ambrosius doctor , signis insignis et hymnis , Enitet hic titulis , enitet eloquiis . 
Mentitur , qui te totum legisse fatetur ; Aut quis cuncta tua lector habere potest ? 
Namque voluminibus mille , Augustine , refulges ; Testantur libri quod loquor ipse tui . 
Quamvis multorum placeat praesentia libris , Si Augustinus adest , sufficit ipse tibi . 
Hieronyme , interpres variis doctissime linguis , Te Bethlem celebrat , te totus personat orbis , Te quoque nostra tuis promit bibliotheca libris . 
Nomine Iohannes Chrysostomus inde vocatus , Aurea quod nostrum lingua coruscet opus ; Constantinopolis me praeceptore refulget , Et celebror libris doctor ubique meis . 
Composui mores , virtutum praemia dixi , Et docui miseros crimina flere reos . 
Clarior eloquio cunctis , Cypriane , refulges ; Tu modo doctor eras , tu modo martyr ades . 
Si Maro , si Flaccus , si Naso , et Persius horret , Lucanus si te Papiniusque tedet , Pareat eximio dulcis Prudentius ore , Carminibus variis nobilis ille satis ; Perlege facundi studiosum carmen Aviti ; Ecce Iuvencus adest Seduliusque tibi , Ambo lingua pares , florentes versibus ambo , Fonte evangelico pocula larga ferunt . 
Desine gentilibus ergo inservire poetis : Dum bona tanta potes , quid tibi Calliroen ? 
Historias rerum et transacti tempora saecli Condita membranis haec simul arca gerit . 
Quantum Augustino clares tu , Hippone , magistro , Tantum Roma suo praesule Gregorio . 
Non satis antiquis doctoribus impar haberis , Leander vates : hoc tua dicta docent . 
Conditur hic iuris series amplissima legum , Veridico Latium quae regit ore forum . 
En multos libros gestant haec scrinia nostra ; Qui cupis , ecce lege , si tua vota libent . 
Tolle hic segnitiem , pone fastidia mentis ; Crede mihi , frater , doctior inde redis . 
An dicis forte : " Quid iam mihi ista necesse est ? 
Quod meditem studii non superesse mei ; Explicui historias , percurri omnia legis " : Vere , hoc si dicis , iam nihil ipse sapis . 
Quos claros orbe celebrat medicina magistros , Hos praesens pictos signat imago viros . 
Sunt medico dona quamdiu quisque laborat ; Aeger iam surgit : nulla lagoena venit . 
Quod debes medico redde , aeger , ne mala rursus Occurrant : currit denuo nemo tibi . 
Pauperis attende , medice , censum atque potentis ; Dispar conditio dispari habenda modo est . 
Si fuerit dives , sit iusta occasio lucri ; Si pauper , merces sufficit una tibi . 
Quidquid Arabs aris , quidquid fert Indus odoris , Quidquid et Ionii pervehit unda maris , Cinnamomum myrram folium casiamque nitentem , Balsama tus calamum Coryciumque crocum : Haec possunt magnorum pigmentaria regum Et domus inmensis proflua divitiis . 
Nos viles fruimur pratorum germinis herbas , Quas humiles valles et iuga celsa ferunt . 
Ergo sacri Hesperidum montes et rura , valete , Nam multis curis munera nostra valent . 
Hic odorata iacent , hic spirant cinnama , tura , Quaeque serunt Seres quaeque Sabaea feret . 
Unguenti genera dum sint gratissima plura , Nil nardo et stacte suavius esse potest . 
Unguenti genera dum constent florida plura , Nil rosa vel violis gratius esse potest . 
Cedet telinus , cedet amaracinus illis , Cedet et his Cypro qui regione venit . 
Unguenta hic cernis varia , quae Graecia misit ; Plurima Hesperia de regione sumus . 
Vascula concreta fragili de pulvere cretae Pigmenta gerimus ; pocula nulla damus . 
Qui calamo certare novit cum mortua pelle , Si placet , hic veniat , hic sua bella gerat . 
Quisque vagus fuerit media librarius hora , Suspensus binis ferietur terga flagellis . 
Si plus dis terque quaterque fieri quod vult Scriba magis nosset eo oportet amice . 
Si sapis , et sentis , hoc tibi dico , tace . 
Non patitur quemquam coram se scriba loquentem , Non est hic , quod agas , garrule , perge foras . 
