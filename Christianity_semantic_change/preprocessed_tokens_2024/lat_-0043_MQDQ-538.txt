Tityre , tu patulae recubans sub tegmine fagi siluestrem tenui musam meditaris auena : nos patriae finis et dulcia linquimus arua . 
Nos patriam fugimus : tu , Tityre , lentus in umbra formosam resonare doces Amaryllida siluas . 
O Meliboee , deus nobis haec otia fecit . 
Namque erit ille mihi semper deus , illius aram saepe tener nostris ab ouilibus imbuet agnus . 
Ille meas errare boues , ut cernis , et ipsum ludere quae uellem calamo permisit agresti . 
Non equidem inuideo , miror magis ; undique totis usque adeo turbatur agris . 
en , ipse capellas protenus aeger ago ; hanc etiam uix , Tityre , duco . 
Hic inter densas corylos modo namque gemellos , spem gregis , a , silice in nuda conixa reliquit . 
Saepe malum hoc nobis , si mens non laeua fuisset , de caelo tactas memini praedicere quercus . 
Sed tamen iste deus qui sit , da , Tityre , nobis . 
Vrbem quam dicunt Romam , Meliboee , putaui stultus ego huic nostrae similem , quo saepe solemus pastores ouium teneros depellere fetus . 
Sic canibus catulos similes , sic matribus haedos noram , sic paruis componere magna solebam . 
Verum haec tantum alias inter caput extulit urbes quantum lenta solent inter uiburna cupressi . 
Et quae tanta fuit Romam tibi causa uidendi ? 
Libertas , quae sera tamen respexit inertem , candidior postquam tondenti barba cadebat , respexit tamen et longo post tempore uenit , postquam nos Amaryllis habet , Galatea reliquit . 
Namque , fatebor enim , dum me Galatea tenebat , nec spes libertatis erat nec cura peculi . 
Quamuis multa meis exiret uictima saeptis , pinguis et ingratae premeretur caseus urbi , non umquam grauis aere domum mihi dextra redibat . 
Mirabar quid maesta deos , Amarylli , uocares , cui pendere sua patereris in arbore poma ; Tityrus hinc aberat . 
ipsae te , Tityre , pinus , ipsi te fontes , ipsa haec arbusta uocabant . 
Quid facerem ? 
neque seruitio me exire licebat nec tam praesentis alibi cognoscere diuos . 
Hic illum uidi iuuenem , Meliboee , quotannis bis senos cui nostra dies altaria fumant . 
Hic mihi responsum primus dedit ille petenti : " Pascite ut ante boues , pueri ; summittite tauros . 
Fortunate senex , ergo tua rura manebunt . 
Et tibi magna satis , quamuis lapis omnia nudus limosoque palus obducat pascua iunco : Non insueta grauis temptabunt pabula fetas , nec mala uicini pecoris contagia laedent . 
Fortunate senex , hic inter flumina nota et fontis sacros frigus captabis opacum . 
Hinc tibi quae semper uicino ab limite saepes Hyblaeis apibus florem depasta salicti saepe leui somnum suadebit inire susurro : hinc alta sub rupe canet frondator ad auras ; nec tamen interea raucae , tua cura , palumbes , nec gemere aeria cessabit turtur ab ulmo . 
Ante leues ergo pascentur in aethere cerui et freta destituent nudos in litore piscis , ante pererratis amborum finibus exul aut Ararim Parthus bibet aut Germania Tigrim , quam nostro illius labatur pectore uultus . 
At nos hinc alii sitientis ibimus Afros , pars Scythiam et rapidum cretae ueniemus Oaxen et penitus toto diuisos orbe Britannos . 
En umquam patrios longo post tempore finis pauperis et tuguri congestum caespite culmen , post aliquot , mea regna , uidens mirabor aristas ? 
Impius haec tam culta noualia miles habebit , barbarus has segetes : en quo discordia ciuis produxit miseros : his nos conseuimus agros ! 
Insere nunc , Meliboee , piros , pone ordine uitis . 
Ite meae , quondam felix pecus , ite capellae . 
Non ego uos posthac uiridi proiectus in antro dumosa pendere procul de rupe uidebo ; carmina nulla canam ; non me pascente , capellae , florentem cytisum et salices carpetis amaras . 
Hic tamen hanc mecum poteras requiescere noctem fronde super uiridi : sunt nobis mitia poma , castaneae molles et pressi copia lactis , et iam summa procul uillarum culmina fumant , maioresque cadunt altis de montibus umbrae . 
Formosum pastor Corydon ardebat Alexin , delicias domini ; nec quid speraret habebat . 
Tantum inter densas , umbrosa cacumina , fagos adsidue ueniebat . 
Ibi haec incondita solus montibus et siluis studio iactabat inani : " O crudelis Alexi , nihil mea carmina curas ? 
Nil nostri miserere ? 
mori me denique coges . 
Nunc etiam pecudes umbras et frigora captant ; nunc uiridis etiam occultant spineta lacertos , Thestylis et rapido fessis messoribus aestu alia serpullumque herbas contundit olentis ; at mecum raucis , tua dum uestigia lustro , sole sub ardenti resonant arbusta cicadis . 
Nonne fuit satius tristis Amaryllidos iras atque superba pati fastidia ? 
nonne Menalcan , quamuis ille niger , quamuis tu candidus esses ? 
O formose puer , nimium ne crede colori ! 
Alba ligustra cadunt , uaccinia nigra leguntur . 
Despectus tibi sum , nec qui sim quaeris , Alexi , quam diues pecoris , niuei quam lactis abundans . 
Mille meae Siculis errant in montibus agnae , lact mihi non aestate nouom , non frigore defit . 
Canto quae solitus , si quando armenta uocabat , Amphion Dircaeus in Actaeo Aracyntho . 
Nec sum adeo informis : nuper me in litore uidi , cum placidum uentis staret mare ; non ego Daphnin iudice te metuam , si numquam fallit imago . 
O tantum libeat mecum tibi sordida rura atque humilis habitare casas et figere ceruos , haedorumque gregem uiridi compellere hibisco ! 
Mecum una in siluis imitabere Pana canendo ( Pan primum calamos cera coniungere pluris instituit , Pan curat ouis ouiumque magistros ) , nec te paeniteat calamo triuisse labellum : haec eadem ut sciret , quid non faciebat Amyntas ? 
Est mihi disparibus septem compacta cicutis fistula , Damoetas dono mihi quam dedit olim , et dixit moriens : " te nunc habet ista secundum " : dixit Damoetas , inuidit stultus Amyntas . 
Praeterea duo nec tuta mihi ualle reperti capreoli , sparsis etiam nunc pellibus albo ; bina die siccant ouis ubera : quos tibi seruo . 
Iam pridem a me illos abducere Thestylis orat ; et faciet , quoniam sordent tibi munera nostra . 
Huc ades , o formose puer : tibi lilia plenis ecce ferunt Nymphae calathis ; tibi candida Nais , pallentis uiolas et summa papauera carpens , narcissum et florem iungit bene olentis anethi ; Tum casia atque aliis intexens suauibus herbis mollia luteola pingit uaccinia caltha . 
Ipse ego cana legam tenera lanugine mala castaneasque nuces , mea quas Amaryllis amabat . 
Addam cerea pruna ( honos erit huic quoque pomo ) ; et uos , o lauri , carpam et te , proxuma myrte ; sic positae quoniam suauis miscetis odores . 
Rusticus es , Corydon ; nec munera curat Alexis , nec , si muneribus certes , concedat Iollas . 
Heu heu , quid uolui misero mihi ? 
floribus Austrum perditus et liquidis immisi fontibus apros . 
Quem fugis , a , demens ? 
habitarunt di quoque siluas Dardaniusque Paris . 
Pallas quas condidit arces ipsa colat ; nobis placeant ante omnia siluae . 
Torua leaena lupum sequitur , lupus ipse capellam , florentem cytisum sequitur lasciua capella , te Corydon , o Alexi : trahit sua quemque uoluptas . 
Aspice , aratra iugo referunt suspensa iuuenci , et sol crescentis decedens duplicat umbras : me tamen urit amor : quis enim modus adsit amori ? 
Corydon , Corydon , quae te dementia cepit ! 
Semiputata tibi frondosa uitis in ulmo est : quin tu aliquid saltem potius , quorum indiget usus , uiminibus mollique paras detexere iunco ? 
Inuenies alium , si te hic fastidit , Alexin . 
Dic mihi , Damoeta , cuium pecus ? 
an Meliboei ? 
Non , uerum Aegonis ; nuper mihi tradidit Aegon . 
Infelix o semper , oues , pecus ! 
ipse Neaeram dum fouet ac ne me sibi praeferat illa ueretur , hic alienus ouis custos bis mulget in hora , et sucus pecori et lact subducitur agnis . 
Parcius ista uiris tamen obicienda memento ; nouimus et qui te transuersa tuentibus hirquis et quo , set faciles Nymphae risere , sacello . 
Tum , credo , cum me arbustum uidere Miconis atque mala uitis incidere falce nouellas . 
Aut hic ad ueteres fagos cum Daphnidis arcum fregisti et calamos : quae tu , peruerse Menalca , et cum uidisti puero donata , dolebas , et si non aliqua nocuisses , mortuus esses . 
Quid domini faciant , audent cum talia fures ? 
Non ego te uidi Damonis , pessime , caprum excipere insidiis multum latrante Lycisca ? 
Et cum clamarem " quo nunc se proripit ille ? 
Tityre , coge pecus " , tu post carecta latebas . 
An mihi cantando uictus non redderet ille , quem mea carminibus meruisset fistula caprum ? 
Si nescis , meus ille caper fuit ; et mihi Damon ipse fatebatur ; sed reddere posse negabat . 
Cantando tu illum ? 
aut umquam tibi fistula cera Vincta fuit ? 
non tu in triuiis , indocte , solebas stridenti miserum stipula disperdere carmen ? 
Vis ergo inter nos quid possit uterque uicissim experiamur ? 
Ego hanc uitulam ( ne forte recuses , bis uenit ad mulctram , binos alit ubere fetus ) depono : tu dic mecum quo pignore certes . 
De grege non ausim quicquam deponere tecum : est mihi namque domi pater , est iniusta nouerca ; bisque die numerant ambo pecus , alter et haedos . 
Verum , id quod multo tute ipse fatebere maius ( insanire libet quoniam tibi ) , pocula ponam fagina , caelatum diuini opus Alcimedontis , lenta quibus torno facili superaddita uitis diffusos hedera uestit pallente corymbos . 
In medio duo signa , Conon , et quis fuit alter , descripsit radio totum qui gentibus orbem , tempora quae messor , quae curuos arator haberet ? 
Necdum illis labra admoui , set condita seruo . 
Et nobis idem Alcimedon duo pocula fecit , et molli circum est ansas amplexus acantho , Orpheaque in medio posuit siluasque sequentis . 
Necdum illis labra admoui , sed condita seruo . 
Si ad uitulam spectas , nihil est quod pocula laudes . 
Numquam hodie effugies ; ueniam quocumque uocaris . 
Audiat haec tantum uel qui uenit ecce Palaemon . 
Efficiam posthac ne quemquam uoce lacessas . 
Quin age , si quid habes ; in me mora non erit ulla , nec quemquam fugio : tantum , uicine Palaemon , sensibus haec imis ( res est non parua ) reponas . 
Dicite , quandoquidem in molli consedimus herba , et nunc omnis ager , nunc omnis parturit arbos , nunc frondent siluae , nunc formosissimus annus . 
Incipe , Damoeta ; tu deinde sequere , Menalca . 
Alternis dicetis ; amant alterna Camenae . 
Ab Ioue principium musae : Iouis omnia plena ille colit terras , illi mea carmina curae . 
Et me Phoebus amat ; Phoebo sua semper aput me munera sunt , lauri et suaue rubens hyacinthus . 
Malo me Galatea petit , lasciua puella , et fugit ad salices et se cupit ante uideri . 
At mihi sese offert ultro meus ignis , Amyntas , notior ut iam sit canibus non Delia nostris . 
Parta meae Veneri sunt munera : namque notaui ipse locum , aeriae quo congessere palumbes . 
Quod potui , puero siluestri ex arbore lecta aurea mala decem misi ; cras altera mittam . 
O quotiens et quae nobis Galatea locutast ! 
Partem aliquam , uenti , diuum referatis ad auris ! 
Quid prodest quod me ipse animo non spernis , Amynta , si , dum tu sectaris apros , ego retia seruo ? 
Phyllida mitte mihi : meus est natalis , Iolla : cum faciam uitula pro frugibus , ipse uenito . 
Phyllida amo ante alias : nam me discedere fleuit et longum " formose , uale , uale , " inquit , " Iolla . 
Triste lupus stabulis , maturis frugibus imbres , arboribus uenti , nobis Amaryllidis irae . 
Dulce satis umor , depulsis arbutus haedis , lenta salix feto pecori , mihi solus Amyntas . 
Pollio amat nostram , quamuis est rustica , Musam : Pierides , uitulam lectori pascite uestro . 
Pollio et ipse facit noua carmina : pascite taurum , iam cornu petat et pedibus qui spargat harenam . 
Qui te , Pollio , amat , ueniat quo te quoque gaudet ; mella fluant illi , ferat et rubus asper amomum . 
Qui Bauium non odit , amet tua carmina , Maeui , atque idem iungat uulpes et mulgeat hircos . 
Qui legitis flores et humi nascentia fraga , frigidus , o pueri , fugite hinc , latet anguis in herba . 
Parcite , oues , nimium procedere : non bene ripae creditur ; ipse aries etiam nunc uellera siccat . 
Tityre , pascentis a flumine reice capellas : ipse , ubi tempus erit , omnis in fonte lauabo . 
Cogite ouis , pueri : si lac praeceperit aestus , ut nuper , frustra pressabimus ubera palmis . 
Heu heu , quam pingui macer est mihi taurus in eruo ! 
Idem amor exitium pecori pecorisque magistro . 
His certe neque amor causa est , uix ossibus haerent ; nescio quis teneros oculus mihi fascinat agnos . 
Dic , quibus in terris , et eris mihi magnus Apollo , tris pateat caeli spatium non amplius ulnas . 
Dic quibus in terris inscripti nomina regum nascantur flores , et Phyllida solus habeto . 
Non nostrum inter uos tantas componere lites . 
Et uitula tu dignus et hic : et quisquis amores aut metuet dulcis , aut experietur amaros . 
Claudite iam riuos , pueri ; sat prata biberunt . 
Sicelides Musae , paulo maiora canamus ! 
Non omnis arbusta iuuant humilesque myricae si canimus siluas , siluae sint consule dignae . 
Vltima Cymaei uenit iam carminis aetas ; magnus ab integro saeclorum nascitur ordo . 
Iam redit et Virgo , redeunt Saturnia regna , iam noua progenies caelo demittitur alto . 
Tu modo nascenti puero , quo ferrea primum desinet ac toto surget gens aurea mundo , casta faue Lucina : tuus iam regnat Apollo . 
Teque adeo decus hoc aeui , te consule , inibit , Pollio , et incipient magni procedere menses ; te duce , si qua manent sceleris uestigia nostri , irrita perpetua soluent formidine terras . 
Ille deum uitam accipiet diuisque uidebit permixtos heroas et ipse uidebitur illis , pacatumque reget patriis uirtutibus orbem . 
At tibi prima , puer , nullo munuscula cultu errantis hederas passim cum baccare tellus mixtaque ridenti colocasia fundet acantho . 
Ipsae lacte domum referent distenta capellae ubera , nec magnos metuent armenta leones ; ipsa tibi blandos fundent cunabula flores . 
Occidet et serpens , et fallax herba ueneni occidet ; Assyrium uulgo nascetur amomum . 
At simul heroum laudes et facta parentis iam legere et quae sit poteris cognoscere uirtus , molli paulatim flauescet campus arista , incultisque rubens pendebit sentibus uua , et durae quercus sudabunt roscida mella . 
Pauca tamen suberunt priscae uestigia fraudis , quae temptare Thetin ratibus , quae cingere muris oppida , quae iubeant telluri infindere sulcos . 
Alter erit tum Tiphys , et altera quae uehat Argo delectos heroas ; erunt etiam altera bella atque iterum ad Troiam magnus mittetur Achilles . 
Hinc , ubi iam firmata uirum te fecerit aetas , cedet et ipse mari uector , nec nautica pinus mutabit merces : omnis feret omnia tellus . 
Non rastros patietur humus , non uinea falcem ; robustus quoque iam tauris iuga soluet arator ; nec uarios discet mentiri lana colores , ipse sed in pratis aries iam suaue rubenti murice , iam croceo mutabit uellera luto ; sponte sua sandyx pascentis uestiet agnos . 
" Talia saecla " suis dixerunt " currite " fusis concordes stabili fatorum numine Parcae . 
Aggredere o magnos ( aderit iam tempus ) honores , cara deum suboles , magnum Iouis incrementum ! 
Aspice conuexo nutantem pondere mundum , terrasque tractusque maris caelumque profundum . 
Aspice uenturo laetentur ut omnia saeclo ! 
O mihi tum longae maneat pars ultima uitae , spiritus et quantum sat erit tua dicere facta : non me carminibus uincet nec Thracius Orpheus , nec Linus , huic mater quamuis atque huic pater adsit , Orphei Calliopea , Lino formosus Apollo . 
Pan etiam , Arcadia mecum si iudice certet , Pan etiam Arcadia dicat se iudice uictum . 
Incipe , parue puer , risu cognoscere matrem ( Matri longa decem tulerunt fastidia menses ) incipe , parue puer : quoi non risere parentes , nec deus hunc mensa , dea nec dignata cubilist . 
Cur non , Mopse , boni quoniam conuenimus ambo , tu calamos inflare leuis , ego dicere uersus , hic corylis mixtas inter consedimus ulmos ? 
Tu maior ; tibi me est aequum parere , Menalca , siue sub incertas Zephyris motantibus umbras , siue antro potius succedimus . 
aspice , ut antrum siluestris raris sparsit labrusca racemis . 
Montibus in nostris solus tibi certat Amyntas . 
Quid , si idem certet Phoebum superare canendo ? 
Incipe , Mopse , prior , si quos aut Phyllidis ignis aut Alconis habes laudes aut iurgia Codri . 
Incipe : pascentis seruabit Tityrus haedos . 
Immo haec , in uiridi nuper quae cortice fagi carmina descripsi et modulans alterna notaui , experiar : tu deinde iubeto ut certet Amyntas . 
Lenta salix quantum pallenti cedit oliuae , Puniceis humilis quantum saliunca rosetis , iudicio nostro tantum tibi cedit Amyntas . 
Sed tu desine plura , puer : successimus antro . 
Exstinctum Nymphae crudeli funere Daphnim flebant ( uos coryli testes et flumina Nymphis ) , cum complexa sui corpus miserabile nati , atque deos atque astra uocat crudelia mater . 
Non ulli pastos illis egere diebus frigida , Daphni , boues ad flumina ; nulla neque amnem libauit quadrupes nec graminis attigit herbam . 
Daphni , tuum Poenos etiam ingemuisse leones interitum montesque feri siluaeque loquuntur . 
Daphnis et Armenias curru subiungere tigris instituit , Daphnis thiasos inducere Bacchi et foliis lentas intexere mollibus hastas . 
Vitis ut arboribus decori est , ut uitibus uuae , ut gregibus tauri , segetes ut pinguibus aruis , tu decus omne tuis . 
postquam te fata tulerunt ipsa Pales agros atque ipse reliquit Apollo . 
Grandia saepe quibus mandauimus hordea sulcis , infelix lolium et steriles nascuntur auenae ; pro molli uiola , pro purpureo narcisso carduos et spinis surgit paliurus acutis . 
Spargite humum foliis , inducite fontibus umbras , pastores ( mandat fieri sibi talia Daphnis ) , et tumulum facite , et tumulo superaddite carmen : " Daphnis ego in siluis , hinc usque ad sidera notus , formosi pecoris custos , formosior ipse . 
Tale tuum carmen nobis , diuine poeta , quale sopor fessis in gramine , quale per aestum dulcis aquae saliente sitim restinguere riuo . 
Nec calamis solum aequiperas , set uoce magistrum : fortunate puer , tu nunc eris alter ab illo . 
Nos tamen haec quocumque modo tibi nostra uicissim dicemus , Daphninque tuum tollemus ad astra ; Daphnin ad astra feremus : amauit nos quoque Daphnis . 
An quicquam nobis tali sit munere maius ? 
Et puer ipse fuit cantari dignus , et ista iam pridem Stimichon laudauit carmina nobis . 
Candidus insuetum miratur limen Olympi sub pedibusque uidet nubes et sidera Daphnis . 
Ergo alacris siluas et cetera rura uoluptas Panaque pastoresque tenet Dryadasque puellas . 
Nec lupus insidias pecori , nec retia ceruis ulla dolum meditantur : amat bonus otia Daphnis . 
Ipsi laetitia uoces ad sidera iactant intonsi montes ; ipsae iam carmina rupes , ipsa sonant arbusta : " deus , deus ille , Menalca ! 
" Sis bonus o felixque tuis ! 
en quattuor aras : ecce duas tibi , Daphni , duas altaria Phoebo . 
Pocula bina nouo spumantia lacte quotannis craterasque duo statuam tibi pinguis oliui , et multo in primis hilarans conuiuia Baccho , ante focum , si frigus erit , si messis , in umbra uina nouum fundam calathis Ariusia nectar . 
Cantabunt mihi Damoetas et Lyctius Aegon ; saltantis Satyros imitabitur Alphesiboeus . 
Haec tibi semper erunt , et cum sollemnia uota reddemus Nymphis , et cum lustrabimus agros . 
Dum iuga montis aper , fluuios dum piscis amabit , dumque thymo pascentur apes , dum rore cicadae , semper honos nomenque tuum laudesque manebunt . 
Vt Baccho Cererique , tibi sic uota quotannis agricolae facient : damnabis tu quoque uotis . 
Quae tibi , quae tali reddam pro carmine dona ? 
Nam neque me tantum uenientis sibilus Austri nec percussa iuuant fluctu tam litora , nec quae saxosas inter decurrunt flumina ualles . 
Hac te nos fragili donabimus ante cicuta ; haec nos " formosum Corydon ardebat Alexin , " haec eadem docuit " cuium pecus ? 
an Meliboei ? 
At tu sume pedum , quod , me cum saepe rogaret , non tulit Antigenes ( et erat tum dignus amari ) , formosum paribus nodis atque aere , Menalca . 
Prima Syracosio dignata est ludere uersu nostra neque erubuit siluas habitare Thalea . 
Cum canerem reges et proelia , Cynthius aurem uellit et admonuit : " pastorem , Tityre , pinguis pascere oportet ouis , deductum dicere carmen . 
" Nunc ego ( namque super tibi erunt qui dicere laudes , Vare , tuas cupiant et tristia condere bella ) agrestem tenui meditabor harundine Musam . 
Non iniussa cano . 
Si quis tamen haec quoque , si quis captus amore leget , te nostrae , Vare , myricae , te nemus omne canet ; nec Phoebo gratior ullast quam sibi quae Vari praescripsit pagina nomen . 
Pergite , Pierides . 
Chromis et Mnasyllus in antro Silenum pueri somno uidere iacentem , inflatum hesterno uenas , ut semper , Iaccho ; serta procul tantum capiti delapsa iacebant , et grauis attrita pendebat cantharus ansa . 
Aggressi ( nam saepe senex spe carminis ambo luserat ) iniciunt ipsis ex uincula sertis . 
Addit se sociam timidisque superuenit Aegle , Aegle Naiadum pulcherrima , iamque uidenti sanguineis frontem moris et tempora pingit . 
Ille dolum ridens " quo uincula nectitis ? 
" inquit . 
" Soluite me , pueri ; satis est potuisse uideri . 
Carmina quae uultis cognoscite ; carmina uobis , huic aliud mercedis erit . 
" Simul incipit ipse . 
Tum uero in numerum Faunosque ferasque uideres ludere , tum rigidas motare cacumina quercus ; nec tantum Phoebo gaudet Parnasia rupes , nec tantum Rhodope miratur et Ismarus Orphea . 
Namque canebat uti magnum per inane coacta semina terrarumque animaeque marisque fuissent et liquidi simul ignis ; ut his ex omnia primis omnia et ipse tener mundi concreuerit orbis ; tum durare solum et discludere Nerea ponto coeperit et rerum paulatim sumere formas ; iamque nouum terrae stupeant lucescere solem , altius atque cadant summotis nubibus imbres ; incipiant siluae cum primum surgere , cumque rara per ignaros errent animalia montis . 
Hinc lapides Pyrrhae iactos , Saturnia regna , Caucasiasque refert uolucris furtumque Promethei . 
His adiungit , Hylan nautae quo fonte relictum clamassent , ut litus " Hyla , Hyla " omne sonaret ; et fortunatam , si numquam armenta fuissent , Pasiphaen niuei solatur amore iuuenci . 
A , uirgo infelix , quae te dementia cepit ! 
Proetides implerunt falsis mugitibus agros , at non tam turpis pecudum tamen ulla secuta concubitus , quamuis collo timuisset aratrum , et saepe in leui quaesisset cornua fronte . 
A , uirgo infelix , tu nunc in montibus erras : ille latus niueum molli fultus hyacintho ilice sub nigra pallentis ruminat herbas aut aliquam in magno sequitur grege . 
" Claudite , Nymphae , Dictaeae Nymphae , nemorum iam claudite saltus , si qua forte ferant oculis sese obuia nostris errabunda bouis uestigia ; forsitan illum aut herba captum uiridi aut armenta secutum perducant aliquae stabula ad Gortynia uaccae . 
" Tum canit Hesperidum miratam mala puellam ; tum Phaethontiadas musco circumdat amarae corticis atque solo proceras erigit alnos . 
Tum canit errantem Permessi ad flumina Gallum Aonas in montis ut duxerit una sororum , Vtque uiro Phoebi chorus adsurrexerit omnis ; ut Linus haec illi diuino carmine pastor floribus atque apio crinis ornatus amaro dixerit : " hos tibi dant calamos , en accipe , Musae , Ascraeo quos ante seni , quibus ille solebat cantando rigidas deducere montibus ornos . 
His tibi Grynei nemoris dicatur origo , ne quis sit lucus quo se plus iactet Apollo . 
" Quid loquar aut Scyllam Nisi , quam fama secutast candida succinctam latrantibus inguina monstris Dulichias uexasse rates et gurgite in alto , a , timidos nautas canibus lacerasse marinis , aut ut mutatos Terei narrauerit artus , quas illi Philomela dapes , quae dona pararit , quo cursu deserta petiuerit et quibus ante infelix sua tecta super uolitauerit alis ? 
Omnia , quae Phoebo quondam meditante beatus audiit Eurotas iussitque ediscere lauros , ille canit ( pulsae referunt ad sidera ualles ) , cogere donec ouis stabulis numerumque referre iussit et inuito processit Vesper Olympo . 
Forte sub arguta consederat ilice Daphnis , compulerantque greges Corydon et Thyrsis in unum , Thyrsis ouis , Corydon distentas lacte capellas , ambo florentes aetatibus , Arcades ambo , et cantare pares et respondere parati . 
Huc mihi , dum teneras defendo a frigore myrtos , vir gregis ipse caper deerrauerat ; atque ego Daphnin aspicio . 
Ille ubi me contra uidet , " ocius ' inquit " huc ades , o Meliboee ; caper tibi saluus et haedi ; et , si quid cessare potes , requiesce sub umbra . 
Huc ipsi potum uenient per prata iuuenci , hic uiridis tenera praetexit harundine ripas Mincius , eque sacra resonant examina quercu . 
" Quid facerem ? 
neque ego Alcippen nec Phyllida habebam depulsos a lacte domi quae clauderet agnos , et certamen erat , Corydon cum Thyrside , magnum . 
Posthabui tamen illorum mea seria ludo . 
Alternis igitur contendere uersibus ambo coepere , alternos Musae meminisse uolebant . 
Hos Corydon , illos referebat in ordine Thyrsis . 
Nymphae noster amor Libethrides aut mihi carmen , quale meo Codro , concedite ( proxima Phoebi uersibus ille facit ) aut , si non possumus omnes , hic arguta sacra pendebit fistula pinu . 
Pastores , hedera nascentem ornate poetam , Arcades , inuidia rumpantur ut ilia Codro ; aut , si ultra placitum laudarit , baccare frontem cingite , ne uati noceat mala lingua futuro . 
Saetosi caput hoc apri tibi , Delia , paruos et ramosa Micon uiuacis cornua cerui . 
Si proprium hoc fuerit , leui de marmore tota Puniceo stabis suras euincta coturno . 
Sinum lactis et haec te liba , Priape , quotannis exspectare sat est : custos es pauperis horti . 
Nunc te marmoreum pro tempore fecimus ; at tu , si fetura gregem suppleuerit , aureus esto . 
Nerine Galatea , thymo mihi dulcior Hyblae , candidior cycnis , hedera formosior alba , cum primum pasti repetent praesaepia tauri , si qua tui Corydonis habet te cura , uenito . 
Immo ego Sardoniis uidear tibi amarior herbis , horridior rusco , proiecta uilior alga , si mihi non haec lux toto iam longior annost . 
Ite domum pasti , si quis pudor , ite iuuenci . 
Muscosi fontes et somno mollior herba , et quae uos rara uiridis tegit arbutus umbra , solstitium pecori defendite : iam uenit aestas torrida , iam lento turgent in palmite gemmae . 
Hic focus et taedae pingues , hic plurimus ignis semper , et adsidua postes fuligine nigri . 
Hic tantum Boreae curamus frigora quantum aut numerum lupus aut torrentia flumina ripas . 
Stant et iuniperi et castaneae hirsutae , strata iacent passim sua quaeque sub arbore poma , omnia nunc rident : at si formosus Alexis montibus his abeat , uideas et flumina sicca . 
Aret ager ; uitio moriens sitit aeris herba ; Liber pampineas inuidit collibus umbras : Phyllidis aduentu nostrae nemus omne uirebit , Iuppiter et laeto descendet plurimus imbri . 
Populus Alcidae gratissima , uitis Iaccho , formosae myrtus Veneri , sua laurea Phoebo ; Phyllis amat corylos ; illas dum Phyllis amabit , nec myrtus uincet corylos , nec laurea Phoebi . 
Fraxinus in siluis pulcherrima , pinus in hortis , populus in fluuiis , abies in montibus altis ; saepius at si me , Lycida formose , reuisas , fraxinus in siluis cedat tibi , pinus in hortis . 
Haec memini , et uictum frustra contendere Thyrsin . 
Ex illo Corydon Corydon est tempore nobis . 
Pastorum Musam Damonis et Alphesiboei , immemor herbarum quos est mirata iuuenca certantis , quorum stupefactae carmine lynces , et mutata suos requierunt flumina cursus , Damonis Musam dicemus et Alphesiboei . 
Tu mihi seu magni superas iam saxa Timaui , siue oram Illyrici legis aequoris , en erit umquam ille dies , mihi cum liceat tua dicere facta ? 
en erit ut liceat totum mihi ferre per orbem sola Sophocleo tua carmina digna coturno ? 
A te principium , tibi desinam : accipe iussis carmina coepta tuis , atque hanc sine tempora circum inter uictrices hederam tibi serpere lauros . 
Frigida uix caelo noctis decesserat umbra , cum ros in tenera pecori gratissimus herba : incumbens tereti Damon sic coepit oliuae . 
Nascere , praeque diem ueniens age , Lucifer , almum , coniugis indigno Nysae deceptus amore dum queror et diuos , quamquam nil testibus illis profeci , extrema moriens tamen adloquor hora . 
Incipe Maenalios mecum , mea tibia , uersus . 
Maenalus argutumque nemus pinosque loquentis semper habet , semper pastorum ille audit amores Panaque , qui primus calamos non passus inertis . 
Incipe Maenalios mecum , mea tibia , uersus . 
Mopso Nysa datur : quid non speremus amantes ? 
iungentur iam grypes equis , aeuoque sequenti cum canibus timidi uenient ad pocula dammae . 
Incipe Maenalios mecum , mea tibia , uersus . 
Mopse , nouas incide faces : tibi ducitur uxor . 
sparge , marite , nuces : tibi deserit Hesperus Oetan . 
Incipe Maenalios mecum , mea tibia , uersus O digno coniuncta uiro , dum despicis omnis , dumque tibi est odio mea fistula , dumque capellae hirsutumque supercilium promissaque barba , nec curare deum credis mortalia quemquam . 
Incipe Maenalios mecum , mea tibia , uersus . 
Saepibus in nostris paruam te roscida mala ( dux ego uester eram ) uidi cum matre legentem . 
Alter ab undecimo tum me iam acceperat annus , iam fragilis poteram a terra contingere ramos . 
Vt uidi , ut perii , ut me malus abstulit error ! 
Incipe Maenalios mecum , mea tibia , uersus . 
Nunc scio quid sit Amor : nudis in cotibus illum aut Tmaros aut Rhodope aut extremi Garamantes nec generis nostri puerum nec sanguinis edunt . 
Incipe Maenalios mecum , mea tibia , uersus . 
Saeuus Amor docuit natorum sanguine matrem commaculare manus ; crudelis tu quoque , mater . 
Crudelis mater magis , an puer improbus ille ? 
inprobus ille puer ; crudelis tu quoque , mater . 
Incipe Maenalios mecum , mea tibia , uersus . 
Nunc et ouis ultro fugiat lupus , aurea durae mala ferant quercus , narcisso floreat alnus , pinguia corticibus sudent electra myricae , certent et cycnis ululae , sit Tityrus Orpheus , Orpheus in siluis , inter delphinas Arion . 
Incipe Maenalios mecum , mea tibia , uersus . 
Omnia uel medium fiat mare . 
Viuite siluae : praeceps aerii specula de montis in undas deferar ; extremum hoc munus morientis habeto . 
Desine Maenalios , iam desine , tibia , uersus . 
Haec Damon : uos , quae responderit Alphesiboeus Dicite , Pierides ; non omnia possumus omnes . 
Effer aquam et molli cinge haec altaria uitta , uerbenasque adole pinguis et mascula tura , coniugis ut magicis sanos auertere sacris experiar sensus ; nihil hic nisi carmina desunt . 
Ducite ab urbe domum , mea carmina , ducite Daphnin . 
Carmina uel caelo possunt deducere Lunam , carminibus Circe socios mutauit Vlixi , frigidus in pratis cantando rumpitur anguis . 
Ducite ab urbe domum , mea carmina , ducite Daphnin . 
Terna tibi haec primum triplici diuersa colore licia circumdo , terque haec altaria circum effigiem duco ; numero deus impare gaudet . 
Ducite ab urbe domum , mea carmina , ducite Daphnin . 
Necte tribus nodis ternos , Amarylli , colores ; necte , Amarylli , modo et " Veneris " dic " uincula necto . 
" Ducite ab urbe domum , mea carmina , ducite Daphnin . 
Limus ut hic durescit , et haec ut cera liquescit uno eodemque igni , sic nostro Daphnis amore . 
Sparge molam et fragiles incende bitumine lauros : Daphnis me malus urit , ego hanc in Daphnide laurum . 
Ducite ab urbe domum , mea carmina , ducite Daphnin . 
Talis amor Daphnin qualis cum fessa iuuencum per nemora atque altos quaerendo bucula lucos propter aquae riuom uiridi procumbit in ulua perdita , nec serae meminit decedere nocti , talis amor teneat , nec sit mihi cura mederi . 
Ducite ab urbe domum , mea carmina , ducite Daphnin . 
Has olim exuuias mihi perfidus ille reliquit , pignora cara sui : quae nunc ego limine in ipso , Terra , tibi mando ; debent haec pignora Daphnin . 
Ducite ab urbe domum , mea carmina , ducite Daphnin . 
Has herbas atque haec Ponto mihi lecta uenena ipse dedit Moeris ; nascuntur plurima Ponto . 
His ego saepe lupum fieri et se condere siluis Moerim , saepe animas imis excire sepulchris , atque satas alio uidi traducere messis . 
Ducite ab urbe domum , mea carmina , ducite Daphnin . 
Fer cineres , Amarylli , foras riuoque fluenti transque caput iace , nec respexeris ! 
His ego Daphnin adgrediar ; nihil ille deos , nil carmina curat . 
Ducite ab urbe domum , mea carmina , ducite Daphnin . 
Aspice : corripuit tremulis altaria flammis sponte sua , dum ferre moror , cinis ipse . 
Bonum sit ! 
Nescio quid certest et Hylax in limine latrat . 
Credimus ? 
an , qui amant , ipsi sibi somnia fingunt ? 
Parcite , ab urbe uenit , iam parcite carmina , Daphnis . 
Quo te , Moeri , pedes ? 
an , quo uia ducit , in urbem ? 
O Lycida , uiui peruenimus , aduena nostri ( quod numquam ueriti sumus ) ut possessor agelli diceret : " haec mea sunt ; ueteres migrate coloni . 
" Nunc uicti , tristes , quoniam fors omnia uersat , hos illi ( quod nec uertat bene ) mittimus haedos . 
Certe equidem audieram , qua se subducere colles incipiunt mollique iugum demittere cliuo , usque ad aquam et ueteres , iam fracta cacumina , fagos , omnia carminibus uestrum seruasse Menalcan . 
Audieras , et fama fuit ; sed carmina tantum nostra ualent , Lycida , tela inter Martia quantum Chaonias dicunt aquila ueniente columbas . 
Quod nisi me quacumque nouas incidere lites ante sinistra caua monuisset ab ilice cornix , nec tuus hic Moeris nec uiueret ipse Menalcas . 
Heu , cadit in quemquam tantum scelus ? 
heu , tua nobis paene simul tecum solacia rapta , Menalca ? 
Quis caneret Nymphas ? 
quis humum florentibus herbis spargeret aut uiridi fontis induceret umbra ? 
Vel quae sublegi tacitus tibi carmina nuper , cum te ad delicias ferres Amaryllida nostras ? 
" Tityre , dum redeo ( breuis est uia ) pasce capellas , et potum pastas age , Tityre , et inter agendum occursare capro ( cornu ferit ille ) caueto . 
Immo haec , quae Varo necdum perfecta canebat " Vare , tuum nomen , superet modo Mantua nobis , Mantua uae miserae nimium uicina Cremonae , cantantes sublime ferent ad sidera cycni . 
Sic tua Cyrneas fugiant examina taxos , sic cytiso pastae distendant ubera uaccae , incipe , si quid habes . 
Et me fecere poetam Pierides , sunt et mihi carmina , me quoque dicunt uatem pastores ; sed non ego credulus illis . 
Nam neque adhuc Vario uideor nec dicere Cinna digna , sed argutos inter strepere anser olores . 
Id quidem ago et tacitus , Lycida , mecum ipse uoluto , si ualeam meminisse ; neque est ignobile carmen . 
" Huc ades , o Galatea ; quis est nam ludus in undis ? 
Hic uer purpureum , uarios hic flumina circum fundit humus flores , hic candida populus antro imminet et lentae texunt umbracula uites . 
Huc ades ; insani feriant sine litora fluctus . 
Quid , quae te pura solum sub nocte canentem audieram ? 
" Daphni , quid antiquos signorum suspicis ortus ? 
Ecce Dionaei processit Caesaris astrum , astrum quo segetes gauderent frugibus et quo duceret apricis in collibus uua colorem . 
Insere , Daphni , piros : carpent tua poma nepotes . 
" Omnia fert aetas , animum quoque ; saepe ego longos cantando puerum memini me condere soles : nunc oblita mihi tot carmina , uox quoque Moerim iam fugit ipsa : lupi Moerim uidere priores . 
Sed tamen ista satis referet tibi saepe Menalcas . 
Causando nostros in longum ducis amores . 
Et nunc omne tibi stratum silet aequor , et omnes , aspice , uentosi ceciderunt murmuris aurae . 
Hinc adeo mediast nobis uia ; namque sepulchrum incipit apparere Bianoris . 
hic , ubi densas agricolae stringunt frondes , hic , Moeri , canamus : hic haedos depone , tamen ueniemus in urbem . 
Aut si nox pluuiam ne colligat ante ueremur , cantantes licet usque ( minus uia laedet ) eamus ; cantantes ut eamus , ego hoc te fasce leuabo . 
Desine plura , puer , et quod nunc instat agamus ; carmina tum melius , cum uenerit ipse , canemus . 
Extremum hunc , Arethusa , mihi concede laborem : pauca meo Gallo , sed quae legat ipsa Lycoris , carmina sunt dicenda : neget quis carmina Gallo ? 
Sic tibi , cum fluctus subterlabere Sicanos , Doris amara suam non intermisceat undam , incipe ; sollicitos Galli dicamus amores , dum tenera attondent simae uirgulta capellae . 
Non canimus surdis , respondent omnia siluae . 
Quae nemora aut qui uos saltus habuere , puellae Naides , indigno cum Gallus amore peribat ? 
Nam neque Parnasi uobis iuga , nam neque Pindi ulla moram fecere , neque Aonie Aganippe . 
Illum etiam lauri , etiam fleuere myricae , pinifer illum etiam sola sub rupe iacentem Maenalus , et gelidi fleuerunt saxa Lycaei . 
Stant et oues circum ( nostri nec paenitet illas , nec te paeniteat pecoris , diuine poeta ; et formosus ouis ad flumina pauit Adonis ) , uenit et upilio , tardi uenere subulci , uuidus hiberna uenit de glande Menalcas . 
Omnes " unde amor iste " rogant " tibi ? 
" uenit Apollo , " Galle , quid insanis ? 
" inquit " tua cura Lycoris perque niues alium perque horrida castra secutast . 
" Venit et agresti capitis Siluanus honore , florentis ferulas et grandia lilia quassans . 
Pan deus Arcadiae uenit , quem uidimus ipsi sanguineis ebuli bacis minioque rubentem . 
" Ecquis erit modus ? 
" inquit " Amor non talia curat , nec lacrimis crudelis Amor nec gramina riuis nec cytiso saturantur apes nec fronde capellae . 
" Tristis at ille " tamen cantabitis , Arcades " inquit " montibus haec uestris , soli cantare periti Arcades . 
O mihi tum quam molliter ossa quiescant , uestra meos olim si fistula dicat amores ! 
Atque utinam ex uobis unus uestrique fuissem aut custos gregis aut maturae uinitor uuae ! 
Certe siue mihi Phyllis siue esset Amyntas , seu quicumque furor ( quid tum , si fuscus Amyntas ? 
Et nigrae uiolae sunt et uaccinia nigra ) , mecum inter salices lenta sub uite iaceret ; serta mihi Phyllis legeret , cantaret Amyntas . 
Hic gelidi fontes , hic mollia prata , Lycori , hic nemus ; hic ipso tecum consumerer aeuo . 
Nunc insanus amor duri me Martis in armis tela inter media atque aduersos detinet hostis . 
Tu procul a patria ( nec sit mihi credere tantum ) alpinas a , dura , niues et frigora Rheni me sine sola uides . 
A , te ne frigora laedant ! 
A , tibi ne teneras glacies secet aspera plantas ! 
Ibo et Chalcidico quae sunt mihi condita uersu carmina pastoris Siculi modulabor auena . 
Certum est in siluis inter spelaea ferarum malle pati tenerisque meos incidere amores arboribus : crescent illae , crescetis , amores . 
Interea mixtis lustrabo Maenala Lymphis aut acris uenabor apros . 
non me ulla uetabunt frigora Parthenios canibus circumdare saltus . 
Iam mihi per rupes uideor lucosque sonantis ire , libet Partho torquere Cydonia cornu spicula tamquam haec sit nostri medicina furoris , aut deus ille malis hominum mitescere discat . 
Iam neque Amadryades rursus nec carmina nobis ipsa placent ; ipsae rursus concedite siluae . 
Non illum nostri possunt mutare labores , nec si frigoribus mediis Hebrumque bibamus , Sithoniasque niues hiemis subeamus aquosae , nec si , cum moriens alta liber aret in ulmo , Aethiopum uersemus ouis sub sidere Cancri . 
Omnia uincit Amor : et nos cedamus Amori . 
" Haec sat erit , diuae , uestrum cecinisse poetam , dum sedet et gracili fiscellam texit hibisco , Pierides : uos haec facietis maxima Gallo , Gallo , cuius amor tantum mihi crescit in horas quantum uere nouo uiridis se subicit alnus . 
Surgamus : solet esse grauis cantantibus umbra , iuniperi grauis umbra ; nocent et frugibus umbrae . 
Ite domum saturae , uenit Hesperus , ite capellae . 
