Venerunt aliquando rosae . 
pro ueris amoeni ingenium ! 
una dies ostendit spicula florum , altera pyramidas nodo maiore tumentes , tertia iam calathos ; totum lux quarta peregit floris opus . 
pereunt hodie , nisi mane legantur . 
Bacche , uitium repertor , plenis adsis uitibus , effluas dulcem liquorem conparandum nectari , conditumque fac uetustum , nec malignis uenulis asperum ducat saporem uersus usum in alterum . 
Omnis mulier intra pectus celat uirus pestilens . 
dulce de labris locuntur , corde uiuunt noxio . 
Sic Apollo , deinde Liber sic uidetur ignifer : ambo sunt flammis creati prosatique ex ignibus ; ambo de comis calorem , uite et radio conferunt ; noctis hic rumpit tenebras , hic tenebras pectoris . 
Quando ponebam nouellas arbores mali et piri , cortici summae notaui nomen ardoris mei . 
nulla fit exinde finis uel quies cupidinis : crescit arbor , gliscit ardor : ramus implet litteras . 
Qui mali sunt , non fuere matris ex aluo mali , sed malos faciunt malorum falsa contubernia . 
Sperne mores transmarinos , mille habent offucias . 
ciue Romano per orbem nemo uiuit rectius . 
quippe malim unum Catonem quam trecentos Socratas . 
Nemo non haec vera dicit , nemo non contra facit . 
Tam malum est habere nummos non habere quam malum est . 
tam malum est audere semper quam malum est semper pudor . 
tam malum est tacere multum quam malum est multum loqui . 
tam malum est foris amica quam malum est uxor domi . 
Consules fiunt quotannis et noui proconsules ; solus aut rex aut poeta non quotannis nascitur . 
