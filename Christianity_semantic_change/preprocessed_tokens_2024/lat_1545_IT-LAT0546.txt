Martinus Luther pio lectori salutem . 
Multum diuque restiti illis , qui meos libros seu verius confusiones mearum lucubrationum voluerunt editas , tum quod nolui antiquorum labores meis novitatibus obrui et lectorem a legendis illis impediri , tam quod nunc Dei gratia exstent methodici libri quam plurimi , inter quos Loci communes Philippi excellunt , quibus theologus et episcopus pulchre et abunde formari potest , ut sit potens in sermone doctrinae pietatis , praesertim cum ipsa sacra biblia nunc in omni prope lingua haberi possint , mei autem libri , ut ferebat , immo cogebat rerum gerendarum nullus ordo , ita etiam ipsi sint quoddam rude et indigestum cahos , quod nunc nec mihi ipsi sit facile digerere . 
His rationibus adductus cupiebam omnes libros meos perpetua oblivione sepultos , ut melioribus esset locus . 
verum improbitas et importune pertinacia aliorum , qui mihi quotidie aures implebant , futurum esse , si ego vivus non permitterem edi , tamen post mortem meam essent certissime edituri ii , qui prorsus nescirent causas et tempora rerum gestarum , et ita ex una confusione fierent plurimae , vicit ( inquam ) eorum improbitas , ut edi permitterem . 
accessit simul voluntas et imperium illustrissimi principis nostri Iohannis Friderici electoris etc . 
qui iussit , immo coegit typographos non solum excudere , sed et maturare editionem . 
Sed ante omnia oro pium lectorem , et oro propter ipsum dominum nostrum Iesum Christum , ut ista legat cum iudicio , immo cum multa miseratione . 
et sciat , me fuisse aliquando monachum , et papistam insanissimum , cum istam causam aggressus sum , ita ebrium , immo submersum in dogmatibus papae , ut paratissimus fuerim , omnes , si potuissem , occidere , aut occidentibus cooperari et consentire , qui papae vel una syllaba obedientiam detractarent . 
tantus eram Saulus , ut sunt adhuc multi . 
non eram ita glacies et frigus ipsum in defendendo papatu , sicut fuit Eccius et sui similes , qui mihi verius propter suum ventrem papam defendere videbantur , quam quod serio rem agerent , immo ridere mihi papam adhuc hodie videntur , velut Epicuraei . 
ego serio rem agebam , ut qui diem extremum horribiliter timui , et tamen salvus fieri ex intimis medullis cupiebam . 
Ita invenies in istis meis scriptis prioribus , quam multa et magna humillime concesserim papae , quae posterioribus et istis temporibus pro summa blasphemia et abominatione habeo et execror . 
dabis ergo hunc errorem , pie lector , vel ( ut ipsi calumniantur ) antilogiam tempori et imperitiae meae . 
solus primo eram , et certe ad tantas res tractandas ineptissimus et indoctissimus , casu enim , non voluntate nec studio in has turbas incidi Deum ipsum testor . 
Igitur cum anno MDXVII . 
indulgentiae in his regionibus venderentur ( promulgarentur volui dicere ) turpissimo quaestu , ego tum eram contionator , iuvenis ( ut dicitur ) doctor Theologiae , et coepi dissuadere populis , et eos dehortari , ne indulgentiariorum clamoribus aurem praeberent , habere eos meliora quae facerent , et in iis certus mihi videbar , me habiturum patronum papam , cuius fiducia tunc fortiter nitebar , qui in suis decretis clarissime damnat quaestorum ( ita vocat indulgentiarios praedicatores ) immodestiam . 
Mox scripsi epistolas duas , alteram ad Moguntinensem archiepiscopum Albertum , qui dimidium pecuniae ex indulgentiis habebat , alterum dimidium papa , id quod tunc nesciebam , alteram ad ordinarium ( ut vocant ) loci episcopum Brandenburgensem Hieronymum , rogans , ut compescerent quaestorum impudentiam et blasphemiam , sed pauperculus frater contemnebatur . 
ego contemptus edidi disputationis scedulam simul et Germanicam contionem de indulgentiis , paulo post etiam resolutiones , in quibus pro honore papae hoc agebam , ut indulgentiae non damnarentur quidem , sed bona opera caritatis illlis praeferrentur . 
Hoc erat coelum deturbasse et mundum incendio consumpsisse . 
accusor apud papam , mittitur citatio mei ad urbem , et consurgit totus papatus in me unicum . 
haec aguntur anno MDXVIII . 
sub comitiis Maximiliani Augustae celebratis , in quibus agebat legatum a latere pontificis cardinalis Caietanus , quem dux illustrissimus Saxoniae Fridericus , elector princeps , causa mea adiit , et impetravit , ne Romam cogerer ire , sed ipse me vocato rem cognosceret et componeret . 
mox soluta sunt comitia . 
Interim , quia fessi erant Germani omnes ferendis expilationibus , nundinationibus et infinitis imposturis Romanensium nebulonum , suspensis animis exspectabant eventum tantae rei , quam nullus antea neque episcopus neque theologus ausus esset attingere . 
et fovebat me utcunque aura ista popularis , quod invisae iam essent omnibus artes et Romanationes illae , quibus totum orbem impleverant et fatigaverant . 
Veni igitur pedester et pauper Augustam , stipatus sumptibus et literis principis Friderici ad senatum et quosdam bonos viros commendatitiis . 
triduo eram ibi , antequam accederem cardinalem , prohibebant enim viri illi optimi et dissuadebant summis viribus , ne citra salvum conductum Caesaris cardinalem adirem , licet ille me singulis diebus per quendam oratorem vocaret . 
erat hic mihi satis molestus , ut tantum revocarem , tum essent omnia salva . 
sed longa est iniuria , longae ambages . 
Tandem tertio die venit expostulans , cur non accederem cardinalem , qui benignissime me expectaret ? 
respondi , mihi obtemperandum esse consiliis optimorum virorum , quibus essem a principe Friderico commendatus , esse autem eorum consilium , ne ullo modo absque tutela Caesaris seu fide publica cardinalem accederem , qua impetrata ( agebant autem illi apud senatum caesareum , ut impetrarent ) mox essem accesurus . 
hic commotus ille : quid ? 
( inquit ) putas principem Fridericum propter te arma sumpturum ? 
dixi : hoc nollem prorsus . 
et ubi manebis ? 
respondi : sub coelo . 
tum ille : si tu papam et cardinales in potestate tua haberes , quid esses facturus ? 
omnem , inquam , reverentiam et honorem exhibiturus . 
tum ille , gestu Italico movens digitum , dixit : hem . 
et sic abiit , neque reversus est . 
Eo die denunciavit senatus caesareus cardinali , mihi esse datam Caesaris tutelam seu fidem publicam , admonens , ne quid asperius in me designaret . 
hic fertur respondisse : bene est , ego tamen faciam , quod mei officii fuerit . 
haec fuere principia istius turbae , cetera ex actis infra cognosci poterunt . 
Eodem anno iam m . 
Philippus Melanthon a principe Friderico vocatus huc fuerat ad docendas literas graecas , haud dubie , ut haberem socium laboris in theologia . 
nam quid operatus sit dominus per hoc organum non in literis tantum , sed in theologia , satis testantur eius opera , etiamsi irascatur satan et omnes squamae eius . 
Anno sequente decessit in Februario Maximilianus , et factus est iure imperii vicarius dux Fridericus . 
tum desiit paululum saevire tempestas , et sensim obrepsit contemptus excommunicationis seu fulminis papistici . 
nam cum Eccius et Caracciolus ex urbe attulissent bullam damnatricem Lutheri eamque insinuassent ille hic , iste illic duci Friderico , qui Coloniae tum erat Carolum recens electum cum aliis principibus suscepturus , indignissime tulit et magna fortitudine et constantia obiurgabat pontificium illum nebulonem , quod se absente perturbassent ipse et Eccius ditiones fratris Iohannis et suam , et exagitabat eos magnifice , ita ut cum rubore et dedecore ab eo discederent . 
intellexit princeps ingenio incredibili praeditus artes Romanae curiae , et eos digne tractare novit , erat enim emunctissimae naris , et plus et longius olfaciebat , quam Romanenses aut sperare aut timere poterant . 
Itaque deinceps ab eo tentando abstinebant . 
nam et Rosam , quam vocant auream , eodem anno ei a Leone missam , nullo honore dignatus est , immo pro ridiculo habuit , ita desperare coacti sunt Romanistae a studiis fallendi tanti principis . 
et procedebat feliciter evangelium sub umbra istius principis et late propagabatur , movebat eius autoritas plurimos , qui , cum esset sapientissimus et oculatissimus princeps , non poterat nisi apud invidos suspicionem incurrere , quod haeresim aut haereticos vellet alere et tueri , quae res papatui magnum intulit detrimentum . 
Eodem anno habita est disputatio Lipsiae , ad quam Eccius nos duos , Carlstadium et me , provocavit , sed ego nullis literis potui impetrare fidem a duce Georgio , ita ut non disputator , sed spectator futurus , sub fide Carlstadio data , Lipsiam ingrederer . 
quis autem me impedierit , ignoro , nam adhuc erat dux Georgius mihi non iniquus , quod sciebam certo . 
Hic Eccius me accessit in hospitio dicens , sese audisse me detrectare disputationem . 
respondi : quomodo disputare potero , cum nequeam impetrare fidem a duce Georgio ? 
ille : si tecum , inquit , non licet disputare , neque cum Carlstadio volo , propter te enim huc veni . 
quid si ego tibi fidem impetravero ? 
nunquid disputabis mecum ? 
impetra ( inquam ) et fiat . 
abiit ille , et mox data est mihi quoque fides publica et facta copia disputandi . 
Faciebat hoc Eccius , quia certam sibi gloriam propositam cernebat , propter propositionem meam , in qua negabam papam esse iure divino caput ecclesiae . 
hic patuit ei campus magnus , et occasio summa plausibiliter adulandi , et gratiam pontificis emerendi , tum odio et invidia me obruendi . 
quod strenue fecit per totam disputationem , nec tamen sua firmavit , nec mea confutavit , ita ut ipse dux Georgius inter prandendum ad Eccium et me diceret : sive sit iure humano sive divino papa , ipse est papa . 
quod verbum , nisi argumentis fuisset motus , nequaquam dixisset , sed Eccium solum probasset . 
Atque hic vide vel in meo casu , quam difficile sit eluctari et emergere ex erroribus , totius orbis exemplo firmatis , et longa consuetudine velut in naturam mutatis . 
quam verum est proverbium : difficile est consueta relinquere , et : consuetudo est altera natura , et quam vere dicit Augustinus : consuetudo , si ei non resistitur , fit necessitas . 
ego , qui iam tunc sacras literas diligentissime privatim et publice legeram et docueram per septem annos , ita ut memoriter paene omnia tenerem , deinde primitias cognitionis et fidei Christi hauseram , scilicet non operibus , sed fide Christi nos iustos et salvos fieri , denique id , de quo loquor , papam non esse iure divino caput ecclesiae , iam defendebam publice , tamen id quod consequens erat non vidi , scilicet papam necessario esse ex diabolo . 
quod enim ex Deo non est , necesse est ex diabolo esse . 
Sic absorptus eram ( ut dixi ) tum exemplo et titulo sanctae ecclesiae , tum consuetudine propria , ut papae concederem ius humanum , quod tamen , si non sit fultum autoritate divina , mendacium et diabolicum est . 
nam parentibus et magistratibus paremus , non quia ipsi praecipiunt , sed quia sic est voluntas Dei , Pet . 
hinc est , quod minus iniquo animo ferre possum eos , qui pertinacius in papatu haerent , praesertim qui sacra vel etiam prophana non legerunt , cum ego tot annis sacra legens diligentissime tamen ita haesi tenaciter . 
Anno MDXIX . 
misit Rosam Leo ( ut dixi ) per Carolum Miltitium , qui multis egit mecum , ut papae reconciliarer . 
is habuit brevia apostolica , ut , si princeps Fridericus illi me traderet , sicuti papa per Rosam quaerebat , per singula oppida affigeret unum , et ita tutus me perduceret Romam . 
prodebat autem coram me consilium cordis sui , dicens : o Martine , ego credebam te esse senem aliquem theologum , qui post fornacem sedens ita Disputasset , nunc video te esse adhuc integrum aetate et validum . 
si haberem milia armatorum , non confiderem te posse a me Romam perduci , exploravi enim per totum iter animos hominum , quid de te sentirent , ecce , ubi unum pro papa stare inveni , tres pro te contra papam stabant . 
illud vero ridiculum erat : exploraverat etiam mulierculas et virgines in hospitiis , quidnam de sede Romana sentirent ? 
illae ut ignarae huius vocabuli et sellam domesticam cogitantes respondebant : quid nos scire possumus , quales vos Romae habeatis sellas , ligneasne an lapideas ? 
Rogabat itaque , ut consulerem ea , quae pacis essent , se omnem daturum operam , ut papa idem faceret . 
ego prolixe quoque promisi omnia , quae ullo modo salva conscientia veritatis possem , promptissime essem facturus , me quoque esse pacis cupidum et studiosum , qui per vim tractus in has turbas necessitate adactus fecissem omnia , quae feci , culpam non esse meam . 
Vocaverat autem ad se Iohannem Tetzel , praedicatorii ordinis , autorem primarium huius tragoediae , et verbis minisque pontificiis ita fregit hominem hactenus terribilem cunctis , et imperterritum clamatorem , ut inde contabesceret et tandem aegritudine animi conficeretur . 
quem ego , ubi hoc rescivi , ante obitum literis benigniter scriptis consolatus sum , ac iussi animo bono esse , nec mei memoriam metueret , sed conscientia et indignatione papae forte occubuit . 
Futilis habebatur Carolus , et futile eius consilium , sed , meo iudicio , si Moguntinus a principio , cum a me admoneretur , denique si papa , antequam me non auditum damnaret et bullis suis saeviret , hoc cepissent consilium , quod Carolus cepit , licet sero , et statim compescuissent Tetzelianum furorem , non evasisset res in tantum tumultum . 
tota culpa est Moguntini , cuius sapientia et astutia eum fefellit , qua voluit meam doctrinam compescere , et suam pecuniam , per indulgentias quaesitam , esse salvam . 
nunc frustra quaeruntur consilia , frustra coguntur studia . 
dominus evigilavit et stat ad iudicandum populos ; etiamsi nos occidere possent , non tamen haberent quod volunt , immo minus haberent , quam nobis vivis et salvis habent . 
id quod nonnulli inter eos , qui non omnino obesae naris sunt , satis olfaciunt . 
Interim eo anno iam redieram ad Psalterium denuo interpretandum , fretus eo , quod exercitatior essem , postquam s . 
Pauli epistolas ad Romanos , ad Galatas , et eam , quae est ad Ebraeos , tractassem in scholis . 
miro certe ardore captus fueram cognoscendi Pauli in epistola ad Rom . 
, sed obstiterat hactenus non frigidus circum praecordia sanguis , sed unicum vocabulum , quod est cap . 
I : iustitia Dei revelatur in illo . 
oderam enim vocabulum istud ' iustitia Dei ' , quod usu et consuetudine omnium doctorum doctus eram philosophice intelligere de iustitia ( ut vocant ) formali seu activa , qua Deus est iustus , et peccatores iniustosque punit . 
Ego autem , qui me , utcunque irreprehensibilis monachus vivebam , sentirem coram Deo esse peccatorem inquietissimae conscientiae , nec mea satisfactione placatum confidere possem , non amabam , immo odiebam iustum et punientem peccatores Deum , tacitaque si non blasphemia , certe ingenti murmuratione indignabar Deo , dicens : quasi vero non satis sit , miseros peccatores et aeternaliter perditos peccato originali omni genere calamitatis oppressos esse per legem decalogi , nisi Deus per evangelium dolorem dolori adderet , et etiam per evangelium nobis iustitiam et iram suam intentaret . 
furebam ita saeva et perturbata conscientia , pulsabam tamen importunus eo loco Paulum , ardentissime sitiens scire , quid s . 
Paulus vellet . 
Donec miserente Deo meditabundus dies et noctes connexionem verborum attenderem , nempe : iustitia Dei revelatur in illo , sicut scriptum est : iustus ex fide vivit , ibi iustitiam Dei coepi intelligere eam , qua iustus dono Dei vivit , nempe ex fide , et esse hanc sententiam , revelari per evangeliam iustitiam Dei , scilicet passivam , qua nos Deus misericors iustificat per fidem , sicut scriptum est : iustus ex fide vivit . 
hic me prorsus renatum esse sensi , et apertis portis in ipsam paradisam intrasse . 
ibi continuo alia mihi facies totius scripturae apparuit . 
discurrebam deinde per scripturas , ut habebat memoria , et colligebam etiam in aliis vocabulis analogiam , ut opus Dei , id est , quod operatur in nobis Deus , virtus Dei , qua nos potentes facit , sapientia Dei , qua nos sapientes facit , fortitudo Dei , salus Dei , gloria Dei . 
Iam quanto odio vocabulum ' iustitia Dei ' oderam ante , tanto amore dulcissimum mihi vocabulum extollebam , ita mihi iste locus Pauli fuit vere porta paradisi . 
postea legebam Augustinum de spiritu et litera , ubi praeter spem offendi , quod et ipse iustitiam Dei similiter interpretatur : qua nos Deus induit , dum nos iustificat . 
et quamquam imperfecte hoc adhuc sit dictum , ac de imputatione non clare omnia explicet , placuit tamen iustitiam Dei doceri , qua nos iustificemur . 
Istis cogitationibus armatior factus coepi Psalterium secundo interpretari , et processisset opus in magnum commentarium , nisi denuo per comitia Caroli imperatoris Vuormatiam sequenti anno vocatus opus coeptum deserere fuissem coactus . 
Haec ideo narro , optime lector , ut , si lecturus es opuscula mea , memor sis , me unum fuisse ( ut supra dixi ) ex illis , qui ( ut Augustinus de se scribit ) scribendo et docendo profecerint , non ex illis , qui de nihilo repente fiunt summi , cum nihil sint , neque operati , neque tentati , neque experti , sed ad unum intuitum scripturae totum spiritum eius exhauriunt . 
Hactenus ad annum MDXX et XXI processit res indulgentiaria , post sequuntur res sacramentariae et anabaptisticae , de quibus in aliis tomis , si vixero , praefandum est . 
Vale , lector , in domino et ora pro incremento verbi adversus satanam , quia potens et malus est , nunc etiam furentissimus et saevissimus , sciens , quoniam breve tempus habet et regnum sui papae periclitatur . 
confirmet autem Deus hoc in nobis , quod operatus est , et perficiat opus suum , quod incepit in nobis , ad gloriam suam , amen . 
Martii , anno MDXLV . 
