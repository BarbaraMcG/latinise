D esideratissimo et reverendissimo patri Albino , Beda Christi famulus , salutem . 
Dedicatio Gratantissime suscepi munuscula tuae dilectionis , quae per venerabilem fratrem nostrum Nothelmum presbyterum mittere dignatus es , et maxime litteras , quibus me iam secunda vice in ecclesiastica gentis nostrae historia , ad quam me scribendam iamdudum instigaveras , creber adiuvare atque instituere curasti . 
Propter quod et ipse tibi rectissime eandem historiam , mox ut consummare potui , ad transcribendum remisi . 
Sed et aliud , quod te partim desiderare comperi , volumen tibi vice remunerationis aeque ad transcribendum destinavi , videlicet , illud quod de structura templi Salomonis atque allegorica eius interpretatione nuper edidi . 
Teque , amantissime pater , supplex obsecro , ut pro mea fragilitate cum his , qui tecum sunt , famulis Christi , apud pium Iudicem sedulus intercedere memineris : sed et eos , ad quos eadem nostra opuscula pervenire feceris , hoc idem facere monueris . 
vale , semper amantissime in Christo pater optime . 
