Quisque solo acclinis mersisti in puluere uultum umidaque illisae pressisti lumina terrae , attollens oculos trepido miracula uisu concipe et eximio causam committe patrono . 
nulla potest tantas complecti pagina uires , quamquam ipsa his titulis caementa et saxa notentur . 
terrenum non claudit opus , quod regia caeli suscipit et rutilis inscribunt sidera gemmis . 
Martini si quaeris opem , trans astra resurgens tange polum , angelicum scrutatus in aethere coetum . 
illic coniunctum domino perquire patronum , sectantem aeterni semper uestigia regis . 
si dubitas , ingesta oculis miracula cerne , quis famuli meritum uerus saluator honorat . 
accedis reliquis inter tot milia testis , dum narranda uides sollers et uisa retexis . 
in sanctis quidquid signauit pagina libris , instaurat renouante deo . 
quo munere gaudent caecus , clodus , inops , furiosus , anxius , aeger , debilis , oppressus , captiuus , maestus , egenus . 
omnis apostolicis gaudet curatio signis . 
qui flens adfuerit , laetus redit . 
omnia cedunt nubila quod meritum turbat , medicina serenat . 
expete praesidium : non frustra haec limina pulsas . 
in cunctum perget pietas tam prodiga mundum . 
