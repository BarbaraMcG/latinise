Quidnam soliuagus , Bucole , tristia Demissis grauiter luminibus gemis ? 
Cur manant lacrimis largifluis genae ? 
Fac , ut norit amans tui ! 
Aegon , quaeso , sinas alta silentia Aegris me penitus condere sensibus . 
Nam uulnus reserat , qui mala publicat , Claudit , qui tacitum premit . 
Contra est quam loqueris , recta nec autumas . 
Nam diuisa minus sarcina fit grauis , Et quicquid tegitur , saeuius incoquit . 
Prodest sermo doloribus . 
Scis , Aegon , gregibus quam fuerim potens , Ut totis pecudes fluminibus uagae Complerent etiam concaua uallium , Campos et iuga montium : Nunc lapsae penitus spes et opes meae , Et longus peperit quae labor omnibus Uitae temporibus , perdita biduo . 
Cursus tam litus est malis ! 
Haec iam dira lues serpere dicitur . 
Pridem Pannonios , Illyrios quoque Et Belgas grauiter strauit et impio Cursu nos quoque nunc petit . 
Sed tu , qui solitus nosse salubribus Sucis perniciem pellere noxiam , Cur non anticipans , quae metuenda sunt , Admosti medicas manus ? 
Tanti nulla metus praeuia signa sunt , Sed quod corripit id morbus et opprimit : Nec languere sinit nec patitur moras . 
Sic mors ante luem uenit . 
Plaustris subdideram fortia corpora Lectorum studio , quo potui , boum , Queis mentes geminae , consona tinnulo Concentu crepitacula , Aetas consimilis saetaque concolor ; Mansuetudo eadem , robur idem fuit Et fatum : medio nam ruit aggere Par uictum parili nece . 
Mollito penitus farra dabam solo : Largis putris erat glaeba liquoribus , Sulcos perfacilis stiua tetenderat , Nusquam uomer inhaeserat : Laeuus bos subito labitur impetu , Aestas quem domitum uiderat altera Tristem continuo disiugo coniugem , Nil iam plus metuens mali ; Dicto sed citius consequitur necem , Semper qui luerat sanus et integer ; Tunc longis quatiens ilia pulsibus Uictum deposuit caput . 
Angor , discrucior , maereo , lugeo . 
Damnis quippe tuis non secus ac meis Pectus conficitur . 
sed tamen arbitror Saluos esse greges tibi ? 
Illuc tendo miser ; quo grauor acrius . 
Nam solamen erat uel minimum mali Si fetura daret posterior mihi , Quod praesens rapuit lues . 
Sed quis uera putet , progeniem quoque Extinctam pariter ? 
uidi ego cernuam Iunicem grauidam , uidi animas duas Uno in corpore perditas ! 
Hic fontis renuens , graminis immemor Errat succiduo bucula poplite ; Nec longum refugit , sed grauiter ruit Leti compede claudicans . 
At parte ex alia , qui uitulus modo Lasciuas saliens texuerat uias , Ut matrem subiit , mox sibi morbido Pestem traxit ab ubere . 
Mater tristifico uulnere saucia , Ut uidit uituli condita lumina , Mugitus iterans ac misere gemens Lapsa est et uoluit mori . 
Tunc tamquam metuens , ne sitis aridas Fauces opprimeret , sic quoque dum iacet , Admouit moriens ubera mortuo . 
Post mortem pietas riget . 
Hinc taurus solidi uir gregis et pater , Ceruicis ualidae frontis et arduae , Laetus dum sibimet plus nimio placet , Prato concidit herbido . 
Quam multis foliis silua cadentibus Nudatur gelidis tacta aquilonibus , Quam densis fluitant uelleribus niues , Tam crebrae pecudum neces . 
Nunc totum tegitur funeribus solum ; Inflantur tumidis corpora uentribus , Albent liuidulis lumina nubibus , Tenso crura rigent pede . 
Iam circum uolitant agmina tristium Dirarumque auium , iamque canum greges Insistunt laceris uisceribus frui , Heu cur non etiam meis ? 
Quidnam , quaeso , quid est , quod uario modo Fatum triste necis transilit alteros Affligitque alios ? 
en tibi Tityrus Saluo laetus agit grege ! 
Ipsum contueor . 
dic age , Tityre : Quis te subripuit cladibus his deus , Ut pestis pecudum , quae populata sit Uicinos , tibi nulla sit ? 
Signum , quod perhibent esse crucis dei , Magnis qui colitur solus in urbibus , Christus , perpetui gloria numinis , Cuius filius unicus . 
Hoc signum mediis frontibus additum Cunctarum pecudum certa salus fuit . 
Sic uero deus hoc nomine praepotens Saluator uocitatus est . 
Fugit continuo saeua lues greges , Morbis nil licuit . 
si tamen hunc deum Exorare uelis , credere sufficit : Uotum sola fides iuuat . 
Non ullis madida est ara cruoribus Nec morbus pecudum caede repellitur , Sed simplex animi purificatio Optatis fruitur bonis . 
Haec si certa probas , Tityre , nil moror , Quin ueris famuler religionibus . 
Errorem ueterem defugiam libens , Nam fallax et inanis est . 
Atqui iam properat mens mea uisere Summi templa dei . 
quin , age , Bucole , Non longam pariter congredimur uiam , Christi et numina noscimus ? 
Et me consiliis iungite prosperis . 
Nam cur addubitem , quin homini quoque Signum prosit idem perpete saeculo , Quo uis morbida uincitur ? 
