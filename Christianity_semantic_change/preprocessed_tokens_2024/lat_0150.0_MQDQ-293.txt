Cras amet qui numquam amauit quique amauit cras amet ! 
Uer nouum , uer iam canorum ; uere natus orbis est , Uere concordant amores , uere nubunt alites , Et nemus comam resoluit de maritis imbribus . 
Cras amorum copulatrix inter umbras arborum Implicat casas uirentis de flagello myrteo , Cras Dione iura dicit fulta sublimi throno . 
Cras amet qui numquam amauit quique amauit cras amet ! 
Tunc cruore de superno spumeo pontus globo Caerulas inter cateruas inter et bipedes equos Fecit undantem Dionen de maritis imbribus . 
Cras amet qui numquam amauit quique amauit cras amet ! 
Ipsa gemmis purpurantem pingit annum floridis , Ipsa surgentes papillas de Fauoni spiritu Urget in nodos patentes ; ipsa roris lucidi , Noctis aura quem relinquit , spargit umentis aquas . 
Et micant lacrimae trementes de caduco pondere . 
Gutta praeceps orbe paruo sustinet casus suos En pudorem florulentae prodiderunt purpurae ! 
Umor ille , quem serenis astra rorant noctibus , Mane uirgineas papillas soluit umenti peplo . 
Ipsa iussit , mane totae uirgines nubant rosae : Facta Cypridis de cruore deque Amoris osculis Deque gemmis deque flammis deque solis purpuris Cras ruborem , qui latebat ueste tectus ignea , Unico marita uoto non pudebit soluere . 
Cras amet qui numquam amauit quique amauit cras amet ! 
Ipsa Nymphas diua luco iussit ire myrteo : it puer comes puellis ; nec tamen credi potest , Esse Amorem feriatum , si sagittas exuit . 
" Ite , Nymphae , posuit arma , feriatus est Amor . 
" " Iussus est inermis ire , nudus ire iussus est , Neu quid arcu neu sagitta neu quid igne laederet . 
" Sed tamen , Nymphae , cauete , quod Cupido pulcher est : Totus est in armis idem quando nudus est Amor . 
Cras amet qui numquam amauit quique amauit cras amet ! 
Compari Uenus pudore mittit ad te uirgines : " Una res est quam rogamus : cede , uirgo Delia , Ut nemus sit incruentum de ferinis stragibus . 
Ipsa uellet te rogare , si pudicam flecteret , Ipsa uellet ut uenires , si deceret uirginem . 
Iam tribus choros uideres feriantis noctibus Congreges inter cateruas ire per saltus tuos Floreas inter coronas , myrteas inter casas . 
Nec Ceres nec Bacchus absunt nec poetarum deus . 
Detinenda tota nox est , peruiglanda canticis . 
Regnet in siluis Dione ; tu recede , Delia . 
" Cras amet qui numquam amauit quique amauit cras amet ! 
Iussit Hyblaeis tribunal stare diua floribus : Praeses ipsa iura dicet , adsidebunt Gratiae . 
Hybla , totos funde flores , quidquid annus adtulit ! 
Hybla , florum subde uestem , quantus Ennae campus est , Ruris hic erunt puellae uel puellae montium Quaeque siluas quaeque lucos quaeque fontes incolunt . 
Iussit omnes adsidere pueri mater alitis , Iussit et nudo puellas nil Amori credere . 
Cras amet qui numquam amauit quique amauit cras amet ! 
Ut recentibus uirentes ducat umbras floribus ! 
Cras erit , cum primus Aether copulauit nuptias . 
Ut pater totum crearet uernis annum nubibus , In sinum maritus imber fluxit almae coniugis , Unde fetus mixtus omnis aleret magno corpore . 
Ipsa uenas atque mentem permeanti spiritu Intus occultis gubernat procreatrix uiribus , Perque caelum perque terras perque pontum subditum Peruium sui tenorem seminali tramite Imbuit iussitque mundum nosse nascendi uias . 
Cras amet qui numquam amauit quique amauit cras amet ! 
Ipsa Troianos penates in Latinos transtulit , Ipsa Laurentem puellam coniugem nato dedit , Moxque Marti de sacello dat pudicam uirginem ; Romuleas ipsa fecit cum Sabinis nuptias , Unde Ramnes et Quirites , unde prolem posterum , Romuli gentem , crearet et nepotem Caesarem . 
Cras amet qui numquam amauit quique amauit cras amet ! 
Rura fecundat uoluptas , rura Uenerem sentiunt ; Ipse Amor puer Dionae rure natus dicitur . 
Hunc ager cum parturiret , ipsa suscepit sinu , Ipsa florum delicatis educauit osculis . 
Cras amet qui numquam amauit quique amauit cras amet ! 
Ecce iam subter genestas explicant tauri latus , Quisque tutus quo tenetur coniugali foedere . 
Subter umbras cum maritis ecce balantum greges Et canoras non tacere diua iussit alites . 
Iam loquaces ore rauco stagna cygni perstrepunt , Adsonat Terei puella subter umbram populi , Ut putes motus amoris ore dici musico Et neges queri sororem de marito barbaro . 
Illa cantat , nos tacemus . 
quando uer uenit meum ? 
Quando faciam uti chelidon , ut tacere desinam ? 
Perdidi Musam tacendo nec me Phoebus respicit . 
Sic Amyclas cum tacerent perdidit silentium . 
Cras amet qui numquam amauit quique amauit cras amet ! 
