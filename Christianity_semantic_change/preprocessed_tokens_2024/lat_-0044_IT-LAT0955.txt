Prognostica Aratea FRAGMENTA Caprigeni pecoris custos de gurgite vasto . 
Navibus assumptis fluitantia quaerere aplustra . 
Quem neque tempestas perimet , neque longa vetustas Interimet , stinguens praeclara insignia caeli . 
Ut quum Luna means Hyperionis officit orbi , Stinguuntur radii caeca caligine tecti . 
Ast autem tenui quae candet lumine Phatne . 
Atque etiam ventos praemonstrat saepe futuros Inflatum mare , quum subito penitusque tumescit , Saxaque cana salis niveo spumata liquore Tristificas certant Neptuno reddere voces ; Aut densus stridor quum celso e vertice montis Ortus adaugescit scopulorum saepe repulsu . 
Rana Rava fulix itidem fugiens e gurgite ponti Nuntiat horribiles clamans instare procellas , Haud modicos tremulo fundens e guttere cantus . 
Vos quoque signa videtis , aquai dulcis alumnae , Quum clamore paratis inanes fundere voces , Absurdoque sono fontes et stagna cietis . 
Saepe etiam pertriste canit de pectore carmen Et matutinis acredula vocibus instat , Vocibus instat , et assiduas jacit ore querelas , Quum primum gelidos rores Aurora remittit . 
Fuscaque nonnumquam cursans per litora cornix Dermersit caput et fluctum cervice recepit . 
Mollipedesque boves spectantes lumina caeli Naribus humiferum duxere ex aere succum . 
Jam vero semper viridis semperque gravata Lentiscus triplici solita grandescere fetu , Ter fruges fundens tria tempora monstrat arandi . 
( Cic . 
, Divin . 
