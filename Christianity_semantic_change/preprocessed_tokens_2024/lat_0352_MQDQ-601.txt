Res hominum fragiles alit et regit et perimit fors , fors dubia aeternumque labans , quam blanda fovet spes , spes nullo finita aevo , cui terminus est mors , mors avida , inferna mergit caligine quam nox , nox obitura vicem , remeaverit aurea cum lux , lux dono concessa deum , cui praevius est Sol , Sol , cui nec furto in Veneris latet armipotens Mars , Mars nullo de patre satus , quem Thraessa colit gens , gens infrena virum , quibus in scelus omne ruit fas , fas hominem mactare sacris : ferus iste loci mos , mos ferus audacis populi , quem nulla tenet lex , lex , naturali quam condidit imperio ius , ius genitum pietate hominum , ius certa dei , mens , mens , quae caelesti sensu rigat emeritum cor cor vegetum mundi instar habens , animae vigor ac vis . 
vis tamen hic nulla est , tantum iocus et nihili res . 
Aemula dis , naturae imitatrix , omniparens ars , Pacato ut studeat ludus meus , esto operi dux . 
arta , inamoena licet nec congrua carminibus lex , iudice sub tanto fandi tamen accipiet ius . 
quippe et ridiculis data gloria , ni prohibet fors . 
Indicat in pueris septennia prima novus dens , pubentes annos robustior anticipat vox . 
invicta et ventis et solibus est hominum frons . 
edurum nervi cum viscere consociant os . 
palpitat irrequies vegetum teres acre calens cor , unde vigent sensus , dominatrix quos vegetat mens , atque in verba refert modulata lege loquax os . 
quam validum est , hominis quota portio , caeruleum fel ! 
quam tenue et molem quantam fert corpoream crus ! 
pondere sub quanto nostrum moderatur iter pes ! 
Saepe in coniugiis fit noxia , si nimia est , dos . 
sexus uterque potens , sed praevalet imperio mas . 
qui recte faciet , non qui dominatur , erit rex . 
vexat amicitias et foedera dissociat lis . 
incipe : quicquid agas , pro toto est prima operis pars . 
insinuat caelo disque inserit emeritos laus . 
et disciplinis conferta est et vitiis urbs . 
urbibus in tutis munitior urbibus est arx . 
auro magnus honos , auri pretium tamen est aes . 
longa dies operosa viro , sed temperies nox , qua caret Aethiopum plaga , pervigil , irrequies gens , semper ubi aeterna vertigine clara manet lux . 
Sunt et caelicolum monosyllaba . 
prima deum Fas , quae Themis est Grais , post hanc Rhea , quae Latiis Ops , tum Iovis et Consi germanus , Tartareus Dis , et soror et coniunx fratris , regina deum , verbis , et qui quadriiugo curru pater invehitur Sol , quique truces belli motus ciet armipotens Mars , quem numquam pietas , numquam bona sollicitat Pax . 
nec cultor nemorum reticebere , Maenalide Pan , nec genius domuum , Larunda progenitus Lar , fluminibusque Italis praepollens sulphureus Nar . 
quaeque piat divum peiuria , nocticolor Styx . 
velivolique maris constrator leuconotos Libs , et numquam in dubiis hominem bona destituens Spes . 
Nec nostros reticebo cibos , quos priscus habet mos , irritamentum quibus additur aequoreum sal . 
communis pecorique olim cibus atque homini glans , ante equidem campis quam spicea suppeteret frux . 
mox ador atque adoris de polline pultificum far , instruxit mensas quo quondam Romulidum plebs . 
hinc cibus , hinc potus , cum dilueretur aqua puls . 
est inter fruges morsu piper aequiperans git , et Pelusiaco de semine plana , teres lens , et duplici defensa putamine quinquegenus nux , quodque cibo et potu placitum , labor acer apum , mel . 
naturae liquor iste novae , cui summa natat faex . 
Solamen tibi , Phoebe , novum dedit Oebalius flos . 
flore alio reus est Narcissi morte sacer fons . 
caedis Adoneae mala gloria fulmineus sus . 
peiurum Lapitham Iunonia ludificat nubs . 
ludit et Aeaciden Parnasia Delphicolae sors . 
Threicium Libycum freta Cimmeriumque secat bos . 
non sine Hamadryadis fato cadit arborea trabs . 
quo generata Venus , Saturnia desecuit falx . 
sicca inter rupes Scythicas stetit alitibus crux , unde Prometheo de corpore sanguineus ros aspergit cautes et dira aconita creat cos . 
Ibycus ut periit , index fuit altivolans grus . 
Aeacidae ad tumulum mactata est Andromachae glos . 
tertia opima dedit spoliatus Aremoricus Lars . 
carcere in Argivo Philopoemena lenta adiit mors sera venenato potu abstulit Hannibalem nex . 
res Asiae quantas leto dedit immeritas fraus ! 
ultrix flagravit de rupibus Euboicis fax . 
Stat Iovis ad cyathum , generat quem Dardanius Tros . 
praepetibus pinnis super aera vectus homo Cres . 
intulit incestam tibi vim , Philomela , ferus Thrax . 
barbarus est Lydus , pellax Geta , femineus Phryx . 
fallaces Ligures , nullo situs in pretio Car . 
vellera depectit nemoralia vestifluus Ser. nota in portentis Thebana tricorporibus Sphinx , nota Caledoniis nuribus , muliebre secus , strix . 
Annus ab exortu cum floriparum reserat ver , cuncta vigent , nemus omne viret , nitet auricomum rus , et passura umbras radicata exigitur stirps . 
non denso ad terram lapsu glomerata fluit nix . 
florum spirat odor , Libani ceu montis honor tus . 
Quis subit in poenam capitali iudicio ? 
vas . 
quod si lis fuerit nummaria , quis dabitur ? 
praes . 
quis mirmilloni contenditur aequimanus ? 
Thraex . 
inter virtutes quod nomen Mercurio ? 
fur . 
turibula et paterae , quae tertia vasa deum ? 
lanx . 
cincta mari quaenam tellus creat Hippocratem ? 
Co . 
grex magis an regnum Minoida sollicitat ? 
grex . 
quid praeter nubem Phaeacibus impositum ? 
mons . 
dic , cessante cibo somno quis opimior est ? 
glis . 
tergora dic clipeis accommoda quae faciat ? 
glus . 
sponte ablativi casus , quis rectus erit ? 
spons . 
quadrupes oscinibus quis iungitur auspiciis ? 
mus . 
quid fluitat pelago quod non natat in fluvio ? 
pix . 
bissenas partes quis continet aequipares ? 
as . 
tertia defuerit si portio , quid reliquum ? 
bes . 
Dux elementorum studiis viget in Latiis A , et suprema notis ascribitur Argolicis eta quod Aeolidum quodque ; valet , hoc Latiare E . 
praesto quod e Latium semper breve Dorica vox hoc tereti argutoque sono negat Attica gens : quod et Graecum compensat Romula vox O . 
littera sum iotae similis , vox plena iubens I . 
Pythagorae bivium ramis pateo ambiguis vocibus in Grais numquam ultima conspicior zeta iacens , si surgat , erit nota , quae legitur Maeandrum flexusque vagos imitata vocor dividuum betae monosyllabon Italicum B . 
non formam at vocem deltae gero Romuleum D . 
hostilis quae forma iugi est , hanc efficiet Ausonium si pe scribas , ero Cecropium et rho quod Graecum , mutabitur in Latium P. malus ut antemnam fert vertice , sic ego sum T. spiritus hic , flatu tenuissima vivificans , H . 
haec tribus in Latio tantum addita nominibus K , praevaluit post quam gammae vice functa prius C , atque alium pro se titulum replicata dedit G . 
En logodaedalias ; ride modo , qui nimium trux frivola condemnas ; nequam quoque cum pretio est merx . 
Ennius ut memorat , repleat te laetificum gau ; livida mens hominum concretum felle coquat pus . 
dic quid significent Catalepta Maronis : in his al Celtarum posuit , sequitur non lucidius tau , et quod germano mixtum male letiferum min . 
imperium , litem , venerem , cur una notat res ? 
estne peregrini vox nominis an Latii sil ? 
lintribus in geminis constratus ponto sit an pons ? 
Bucolico saepes dixit Maro , cur Cicero saeps ? 
an Libyae ferale malum sit Romula vox seps ? 
vox solita et cunctis notissima , si memores , lac cur condemnatur , ratio magis ut faciat lact ? 
Si bonus est insons , contrarius et reus est sons ? 
dives opum cur nomen habet Iove de Stygio dis ? 
unde Rudinus ait " divum domus altisonum cael " ? 
et cuius de more , quod astruit " endo suam do " ? 
aut de fronde loquens , cur dicit " populea fruns " ? 
Sed quo progredior ? 
quae finis , quis modus et calx ? 
indulge , Pacate , bonus , doctus , facilis vir . 
totum opus hoc sparsum , crinis velut Antiphilae ; pax ! 
