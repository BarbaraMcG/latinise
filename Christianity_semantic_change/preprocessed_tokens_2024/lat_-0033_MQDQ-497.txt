Sulpicia est tibi culta tuis , Mars magne , kalendis : spectatum e caelo , si sapis , ipse ueni . 
Hoc Uenus ignoscet : at tu , uiolente , caueto ne tibi miranti turpiter arma cadant . 
Illius ex oculis , cum uult exurere diuos , accendit geminas lampadas acer Amor . 
Illam , quicquid agit , quoquo uestigia mouit , componit furtim subsequiturque Decor . 
Seu soluit crines , fusis decet esse capillis : seu compsit , comptis est ueneranda comis . 
Urit , seu Tyria uoluit procedere palla : urit , seu niuea candida ueste uenit . 
Talis in aetherio felix Uertumnus Olympo mille habet ornatus , mille decenter habet . 
Sola puellarum digna est cui mollia caris uellera det sucis bis madefacta Tyros , possideatque , metit quicquid bene olentibus aruis cultor odoratae diues Arabs segetis et quascumque niger Rubro de litore gemmas proximus Eois colligit Indus aquis . 
Hanc uos , Pierides , festis cantate kalendis , et testudinea Phoebe superbe lyra : hoc sollemne sacrum multos consummet in annos : dignior est uestro nulla puella choro . 
Parce meo iuueni , seu quis bona pascua campi seu colis umbrosi deuia montis aper , nec tibi sit duros acuisse in proelia dentes : incolumem custos hunc mihi seruet Amor . 
Sed procul abducit uenandi in deuia cura : o pereant siluae , deficiantque canes ! 
Quis furor est , quae mens , densos indagine colles claudentem teneras laedere uelle manus ? 
Quidue iuuat furtim latebras intrare ferarum candidaque hamatis crura notare rubis ? 
Sed tamen , ut tecum liceat , Cerinthe , uagari , ipsa ego per montes retia torta feram , ipsa ego uelocis quaeram uestigia cerui et demam celeri ferrea uincla cani . 
Tunc mihi , tunc placeant siluae , si , lux mea , tecum arguar ante ipsas concubuisse plagas : tunc ueniat licet ad casses , illaesus abibit , ne Ueneris cupidae gaudia turbet , aper . 
Nunc sine me sit nulla Uenus , sed lege Dianae , caste puer , casta retia pange manu : et quaecumque meo furtim subrepet amori , incidat in saeuas diripienda feras . 
At tu uenandi studium concede parenti , et celer in nostros ipse recurre sinus . 
Huc ades et tenerae morbos expelle puellae : huc ades , intonsa Phoebe superbe coma . 
Crede mihi , propera : nec te iam , Phoebe , pigebit formosae medicas applicuisse manus . 
Effice ne macies pallentes occupet artus neu notet informis candida membra color , et quodcumque mali est et quicquid triste timemus , in pelagus rapidis euehat amnis aquis . 
Sancte , ueni , tecumque feras , quicumque sapores , quicumque et cantus corpora fessa leuant , neu iuuenem torque , metuit qui fata puellae uotaque pro domina uix numeranda facit . 
Interdum uouet , interdum , quod langueat illa , dicit in aeternos aspera uerba deos . 
Pone metum , Cerinthe ; deus non laedit amantes . 
Tu modo semper ama : salua puella tibi est . 
At nunc tota tua est , te solum candida se cum cogitat , et frustra credula turba sedet . 
Phoebe , faue : laus magna tibi tribuetur in uno corpore seruato restituisse duos . 
Nil opus est fletu : lacrimis erit aptius uti , si quando fuerit tristior illa tibi . 
Iam celeber , iam laetus eris , cum debita reddet certatim sanctis laetus uterque focis . 
Tunc te felicem dicet pia turba deorum optabunt artes et sibi quisque tuas . 
Qui mihi te , Cerinthe , dies dedit , hic mihi sanctus atque inter festos semper habendus erit . 
Te nascente nouum Parcae cecinere puellis seruitium et dederunt regna superba tibi . 
Uror ego ante alias : iuuat hoc , Cerinthe , quod uror , si tibi de nobis mutuus ignis adest . 
Mutuus adsit amor per te , dulcissima furta , perque tuos oculos per Geniumque rogo . 
Magne Geni , cape tura libens uotisque faueto , si modo , cum de me cogitat , ille calet . 
Quodsi forte alios iam nunc suspirat amores , tunc precor infidos , sancte , relinque focos . 
Nec tu sis iniusta , Uenus : uel seruiat aeque uinctus uterque tibi , uel mea uincla leua . 
Sed potius ualida teneamur uterque catena , nulla queat posthac quam soluisse dies . 
Optat idem iuuenis quod nos , sed tectius optat : nam pudet haec illum dicere uerba palam . 
At tu , Natalis , quoniam deus omnia sentis , annue : quid refert , clamne palamne roget ? 
Natalis Iuno , sanctos cape turis aceruos , quos tibi dat tenera docta puella manu . 
Lota tibi est hodie , tibi se laetissima compsit , staret ut ante tuos conspicienda focos . 
Illa quidem ornandi causas tibi , diua , relegat : est tamen , occulte cui placuisse uelit . 
At tu , sancta , faue , neu quis diuellat amantes , sed iuueni quaeso mutua uincla para . 
Sic bene compones : ulli non ille puellae seruire aut cuiquam dignior illa uiro . 
Nec possit cupidos uigilans deprendere custos fallendique uias mille ministret Amor . 
Annue purpureaque ueni perlucida palla : ter tibi fit libo , ter , dea casta , mero . 
Praecipiat natae mater studiosa , quid optet : illa aliud tacita , iam tua , mente rogat . 
Uritur , ut celeres urunt altaria flammae , nec , liceat quamuis , sana fuisse uelit . 
Sis iuueni grata , ut , ueniet cum proximus annus , hic idem uotis iam uetus extet amor . 
Tandem uenit amor , qualem texisse pudori quam nudasse alicui sit mihi fama magis . 
Exorata meis illum Cytherea Camenis attulit in nostrum deposuitque sinum . 
Exsoluit promissa Uenus : mea gaudia narret , dicetur siquis non habuisse sua . 
Non ego signatis quicquam mandare tabellis , ne legat id nemo quam meus ante , uelim , sed peccasse iuuat , uultus componere famae taedet : cum digno digna fuisse ferar . 
Inuisus natalis adest , qui rure molesto et sine Cerintho tristis agendus erit . 
Dulcius urbe quid est ? 
an uilla sit apta puellae atque Arretino frigidus Arnus agro ? 
Iam , nimium Messalla mei studiose , quiescas ; neu tempestiuae saepe propinque uiae Hic animum sensusque meos abducta relinquo , arbitrii quam uis non sinit esse mei . 
Scis iter ex animo sublatum triste puellae ? 
Natali Romae iam licet esse tuo . 
Omnibus ille dies nobis natalis agatur , qui nec opinata nunc tibi sorte uenit . 
Gratum est , securus multum quod iam tibi de me promittis , subito ne male inepta cadam , sit tibi cura togae potior pressumque quasillo scortum quam Serui filia Sulpicia : solliciti sunt pro nobis , quibus illa doloris ne cedam ignoto maxima causa toro . 
Estne tibi , Cerinthe , tuae pia cura puellae quod mea nunc uexat corpora fessa calor ? 
A ego non aliter tristes euincere morbos optarim , quam te si quoque uelle putem . 
At mihi quid prosit morbos euincere , si tu nostra potes lento pectore ferre mala ? 
Ne tibi sim , mea lux , aeque iam feruida cura , ac uideor paucos ante fuisse dies , si quicquam tota commisi stulta iuuenta , cuius me fatear paenituisse magis , hesterna quam te solum quod nocte reliqui , ardorem cupiens dissimulare meum . 
Nulla tuum nobis subducet femina lectum : hoc primum iuncta est foedere nostra Uenus . 
Tu mihi sola places , nec iam te praeter in urbe formosa est oculis ulla puella meis . 
Atque utinam possis uni mihi bella uideri , displiceas aliis : sic ego tutus ero . 
Nil opus inuidia est , procul absit gloria uulgi : qui sapit , in tacito gaudeat ipse sinu . 
Sic ego secretis possum bene uiuere siluis , qua nulla humano sit uia trita pede . 
Tu mihi curarum requies , tu nocte uel atra lumen , et in solis tu mihi turba locis . 
Nunc licet e caelo mittatur amica Tibullo , mittetur frustra , deficietque Uenus . 
Per tibi sancta tuae Iunonis numina iuro , quae sola ante alios est mihi magna deos . 
Quid facio demens ? 
heu heu , mea pignora cedo . 
Iuraui stulte : proderat iste timor . 
Nunc tu fortis eris , nunc tu me audacius ures : hoc peperit misero garrula lingua malum . 
Iam , facias quodcumque uoles , tuus usque manebo , nec fugiam notae seruitium dominae , sed Ueneris sanctae considam uinctus ad aras : haec notat iniustos supplicibusque fauet . 
Rumor ait crebro nostram peccare puellam : nunc ego me surdis auribus esse uelim . 
Crimina non haec sunt nostro sine iacta dolore : quid miserum torques , rumor acerbe ? 
tace . 
