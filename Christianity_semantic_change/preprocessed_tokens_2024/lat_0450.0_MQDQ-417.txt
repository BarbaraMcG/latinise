Uelocem potius reditum mirabere , lector , tam cito Romuleis posse carere bonis . 
quid longum toto Romam uenerantibus aeuo ? 
nil umquam longum est quod sine fine placet . 
o quantum et quotiens possum numerare beatos nasci felici qui meruere solo ! 
qui Romanorum procerum generosa propago ingenitum cumulant urbis honore decus ! 
semina uirtutum demissa et tradita caelo non potuere aliis dignius esse locis . 
felices etiam qui proxima munera primis sortiti Latias obtinuere domos ! 
religiosa patet peregrinae Curia laudi , nec putat externos quos decet esse suos ; ordinis imperio collegarumque fruuntur et partem Genii quem uenerantur habent : quale per aetherios mundani uerticis axes concilium summi credimus esse dei . 
At mea dilectis fortuna reuellitur oris , indigenamque suum Gallica rura uocant . 
illa quidem longis nimium deformia bellis , sed quam grata minus , tam miseranda magis . 
securos leuius crimen contemnere ciues : priuatam repetunt publica damna fidem . 
praesentes lacrimas tectis debemus auitis : prodest admonitus saepe dolore labor . 
nec fas ulterius longas nescire ruinas quas mora suspensae multiplicauit opis : iam tempus laceris post saeua incendia fundis uel pastorales aedificare casas . 
ipsi quin etiam fontes si mittere uocem ipsaque si possent arbuta nostra loqui , cessantem iustis poterant urgere querelis et desideriis addere uela meis . 
iamiam laxatis carae complexibus urbis uincimur et serum uix toleramus iter . 
Electum pelagus , quoniam terrena uiarum plana madent fluuiis , cautibus alta rigent . 
postquam Tuscus ager postquamque Aurelius agger , perpessus Geticas ense uel igne manus , non siluas domibus , non flumina ponte coercet , incerto satius credere uela mari . 
crebra relinquendis infigimus oscula portis : inuiti superant limina sacra pedes . 
oramus ueniam lacrimis et laude litamus , in quantum fletus currere uerba sinit : " Exaudi , regina tui pulcherrima mundi , inter sidereos Roma recepta polos , exaudi , genetrix hominum genetrixque deorum , non procul a caelo per tua templa sumus : te canimus semperque , sinent dum fata , canemus : sospes nemo potest immemor esse tui . 
obruerint citius scelerata obliuia solem , quam tuus ex nostro corde recedat honos . 
nam solis radiis aequalia munera tendis , qua circumfusus fluctuat Oceanus . 
uoluitur ipse tibi , qui continet omnia , Phoebus eque tuis ortos in tua condit equos . 
te non flammigeris Libye tardauit harenis , non armata suo reppulit Ursa gelu : quantum uitalis natura tetendit in axes , tantum uirtuti peruia terra tuae . 
fecisti patriam diuersis gentibus unam : profuit iniustis te dominante capi . 
dumque offers uictis proprii consortia iuris , urbem fecisti quod prius orbis erat . 
Auctores generis Uenerem Martemque fatemur , Aeneadum matrem Romulidumque patrem : mitigat armatas uictrix clementia uires , conuenit in mores nomen utrumque tuos : hinc tibi certandi bona parcendique uoluptas : quos timuit superat , quos superauit amat . 
inuentrix oleae colitur uinique repertor et qui primus humo pressit aratra puer ; aras Paeoniam meruit medicina per artem , factus et Alcides nobilitate deus : tu quoque , legiferis mundum complexa triumphis , foedere communi uiuere cuncta facis . 
te , dea , te celebrat Romanus ubique recessus pacificoque gerit libera colla iugo . 
omnia perpetuo quae seruant sidera motu , nullum uiderunt pulchrius imperium . 
quid simile Assyriis conectere contigit armis ? 
Medi finitimos condomuere suos ; magni Parthorum reges Macetumque tyranni mutua per uarias iura dedere uices . 
nec tibi nascenti plures animaeque manusque , sed plus consilii iudiciique fuit . 
iustis bellorum causis nec pace superba nobilis ad summas gloria uenit opes . 
quod regnas minus est quam quod regnare mereris : excedis factis grandia fata tuis . 
percensere labor densis decora alta tropaeis ut si quis stellas pernumerare uelit ; confunduntque uagos delubra micantia uisus : ipsos crediderim sic habitare deos . 
quid loquar aerio pendentes fornice riuos , qua uix imbriferas tolleret Iris aquas ? 
hos potius dicas creuisse in sidera montes ; tale giganteum Graecia laudet opus . 
intercepta tuis conduntur flumina muris ; consumunt totos celsa lauacra lacus . 
nec minus et propriis celebrantur roscida uenis totaque natiuo moenia fonte sonant . 
frigidus aestiuas hinc temperat halitus auras , innocuamque leuat purior unda sitim . 
nempe tibi subitus calidarum gurges aquarum rupit Tarpeias hoste premente uias . 
si foret aeternus , casum fortasse putarem : auxilio fluxit , qui rediturus erat . 
quid loquar inclusas inter laquearia siluas , uernula qua uario carmine ludit auis ? 
uere tuo numquam mulceri desinit annus ; deliciasque tuas uicta tuetur hiemps . 
Erige crinales lauros seniumque sacrati uerticis in uirides , Roma , recinge comas . 
aurea turrigero radient diademata cono , perpetuosque ignes aureus umbo uomat ! 
abscondat tristem deleta iniuria casum : contemptus solidet uulnera clausa dolor . 
aduersis sollemne tuis sperare secunda : exemplo caeli ditia damna subis . 
astrorum flammae renouant occasibus ortus ; lunam finiri cernis , ut incipiat . 
uictoris Brenni non distulit Allia poenam ; Samnis seruitio foedera saeua luit ; post multas Pyrrhum clades superata fugasti ; fleuit successus Hannibal ipse suos : quae mergi nequeunt nisu maiore resurgunt exsiliuntque imis altius acta uadis ; utque nouas uires fax inclinata resumit , clarior ex humili sorte superna petis . 
porrige uicturas Romana in saecula leges , solaque fatales non uereare colos , quamuis sedecies denis et mille peractis annus praeterea iam tibi nonus eat . 
quae restant nullis obnoxia tempora metis , dum stabunt terrae , dum polus astra feret ! 
illud te reparat quod cetera regna resoluit : ordo renascendi est crescere posse malis . 
Ergo age , sacrilegae tandem cadat hostia gentis : summittant trepidi perfida colla Getae . 
ditia pacatae dent uectigalia terrae : impleat augustos barbara praeda sinus . 
aeternum tibi Rhenus aret , tibi Nilus inundet , altricemque suam fertilis orbis alat . 
quin et fecundas tibi conferat Africa messes , sole suo diues , sed magis imbre tuo . 
interea et Latiis consurgant horrea sulcis , pinguiaque Hesperio nectare prela fluant . 
ipse triumphali redimitus harundine Thybris Romuleis famulas usibus aptet aquas ; atque opulenta tibi placidis commercia ripis deuehat hinc ruris , subuehat inde maris . 
Pande , precor , gemino placatum Castore pontum ; temperet aequoream dux Cytherea uiam , si non displicui , regerem cum iura Quirini , si colui sanctos consuluique patres ; nam quod nulla meum strinxerunt crimina ferrum , non sit praefecti gloria , sed populi . 
siue datur patriis uitam componere terris , siue oculis umquam restituere meis , fortunatus agam uotoque beatior omni , semper digneris si meminisse mei . 
" His dictis iter arripimus : comitantur amici dicere non possunt lumina sicca " uale . 
" iamque aliis Romam redeuntibus haeret eunti Rufius , Albini gloria uiua patris ; qui Uolusi antiquo deriuat stemmate nomen et reges Rutulos teste Marone refert . 
huius facundae commissa palatia linguae : primaeuus meruit principis ore loqui . 
rexerat ante puer populos pro consule Poenos ; aequalis Tyriis terror amorque fuit . 
sedula promisit summos instantia fasces : si fas est meritis fidere , consul erit . 
inuitum tristis tandem remeare coegi : corpore diuisos mens tamen una tenet . 
Tum demum ad naues gradior , qua fronte bicorni diuiduus Tiberis dexteriora secat . 
laeuus inaccessis fluuius uitatur harenis hospitis Aeneae gloria sola manet . 
et iam nocturnis spatium laxauerat horis Phoebus Chelarum pallidiore polo . 
cunctamur temptare salum portuque sedemus , nec piget oppositis otia ferre moris , occidua infido dum saeuit gurgite Plias dumque procellosi temporis ira calet . 
respectare iuuat uicinam saepius urbem et montes uisu deficiente sequi , quaque duces oculi grata regione fruuntur , dum se , quod cupiunt , cernere posse putant . 
nec locus ille mihi cognoscitur indice fumo , qui dominas arces et caput orbis habet ( quamquam signa leuis fumi commendat Homerus , dilecto quotiens surgit in astra solo ) ; sed caeli plaga candidior tractusque serenus signat septenis culmina clara iugis . 
illic perpetui soles atque ipse uidetur quem sibi Roma facit purior esse dies . 
saepius attonitae resonant Circensibus aures ; nuntiat accensus plena theatra fauor : pulsato notae redduntur ab aethere uoces , uel quia perueniunt uel quia fingit amor . 
explorata fides pelagi ter quinque diebus , dum melior lunae se daret aura nouae . 
tum discessurus studiis urbique remitto Palladium , generis spemque decusque mei . 
facundus iuuenis Gallorum nuper ab aruis missus Romani discere iura Fori . 
ille meae se cum dulcissima uincula curae , filius affectu , stirpe propinquus , habet : cuius Aremoricas pater Exuperantius oras nunc postliminium pacis amare docet ; leges restituit libertatemque reducit et seruos famulis non sinit esse suis . 
Soluimus Aurorae dubio , quo tempore primum agnosci patitur redditus arua color . 
progredimur paruis per litora proxima cymbis , quorum perfugio crebra pateret humus . 
aestiuos penetrent oneraria carbasa fluctus : tutior autumnus mobilitate fugae . 
Alsia praelegitur tellus , Pyrgique recedunt nunc uillae grandes , oppida parua prius . 
iam Caeretanos demonstrat nauita fines : aeuo deposuit nomen Agylla uetus . 
stringimus hinc effractum et fluctu et tempore Castrum : index semiruti porta uetusta loci . 
praesidet , exigui formatus imagine saxi , qui pastorali cornua fronte gerit : multa licet priscum nomen deleuerit aetas , hoc Inui castrum fama fuisse putat , seu Pan Tyrrhenis mutauit Maenala siluis siue sinus patrios incola Faunus init ; dum renouat largo mortalia semina fetu , fingitur in uenerem pronior esse deus . 
Ad Centumcellas forti defleximus Austro : tranquilla puppes in statione sedent . 
molibus aequoreum concluditur amphitheatrum , angustosque aditus insula facta tegit ; attollit geminas turres bifidoque meatu faucibus artatis pandit utrumque latus . 
nec posuisse satis laxo naualia portu ; ne uaga uel tutas uentilet aura rates , interior medias sinus inuitatus in aedes instabilem fixis aera nescit aquis ; qualis in Euboicis captiua natatibus unda sustinet alterno bracchia lenta sinu . 
Nosse iuuat tauri dictas de nomine thermas ; nec mora difficilis milibus ire tribus . 
non illic gustu latices uitiantur amaro lymphaue fumifico sulphure tincta calet : purus odor mollisque sapor dubitare lauantem cogit qua melius parte petantur aquae . 
credere si dignum famae , flagrantia taurus inuestigato fonte lauacra dedit , ut solet excussis pugnam praeludere glebis , stipite cum rigido cornua prona terit : siue deus , faciem mentitus et ora iuuenci , noluit ardentis dona latere soli ; qualis Agenorei rapturus gaudia furti per freta uirgineum sollicitauit onus . 
ardua non solos deceant miracula Graios ! 
auctorem pecudem fons Heliconis habet : elicitas simili credamus origine lymphas , Musarum ut latices ungula fodit equi . 
haec quoque Pieriis spiracula comparat antris carmine Messallae nobilitatus ager ; intrantemque capit discedentemque moratur postibus affixum dulce poema sacris . 
hic est qui primo seriem de consule ducit , usque ad Publicolas si redeamus auos ; hic et praefecti nutu praetoria rexit . 
sed menti et linguae gloria maior inest . 
hic docuit qualem poscat facundia sedem : ut bonus esse uelit , quisque disertus erit . 
Roscida puniceo fulsere crepuscula caelo : pandimus obliquo lintea flexa sinu . 
paulisper litus fugimus Munione uadosum : suspecto trepidant ostia parua salo . 
inde Grauiscarum fastigia rara uidemus , quas premit aestiuae saepe paludis odor ; sed nemorosa uiret densis uicinia lucis , pineaque extremis fluctuat umbra fretis . 
cernimus antiquas nullo custode ruinas et desolatae moenia foeda Cosae . 
ridiculam cladis pudet inter seria causam promere , sed risum dissimulare piget . 
dicuntur ciues quondam migrare coacti muribus infestos deseruisse Lares ! 
credere maluerim Pygmaeae damna cohortis et coniuratos in sua bella grues . 
haud procul hinc petitur signatus ab Hercule portus : uergentem sequitur mollior aura diem . 
inter castrorum uestigia sermo retexit Sardoam Lepido praecipitante fugam ; litore namque Cosae cognatos depulit hostes uirtutem Catuli Roma secuta ducis . 
ille tamen Lepidus peior ciuilibus armis qui gessit sociis impia bella tribus , qui libertatem Mutinensi Marte receptam obruit auxiliis urbe pauente nouis . 
insidias paci moliri tertius ausus tristibus excepit congrua fata reis . 
quartus , Caesareo dum uult irrepere regno , incesti poenam soluit adulterii . 
nunc quoque sed melius de nostris fama queretur : iudex posteritas semina dira notet . 
nominibus certos credam decurrere mores ? 
moribus an potius nomina certa dari ? 
quicquid id est , mirus Latiis annalibus ordo , quod Lepidum totiens reccidit ense malum . 
Necdum discussis pelago permittimur umbris : natus uicino uertice uentus adest . 
tenditur in medias mons Argentarius undas ancipitique iugo caerula curua premit ; transuersos colles bis ternis milibus artat ; circuitu ponti ter duodena patet : qualis per geminos fluctus Ephyreius Isthmos Ionias bimari litore findit aquas . 
uix circumuehimur sparsae dispendia rupis , nec sinuosa graui cura labore caret : mutantur totiens uario spiramina flexu : quae modo profuerant uela repente nocent . 
eminus Igilii siluosa cacumina miror , quam fraudare nefas laudis honore suae . 
haec proprios nuper tutata est insula saltus , siue loci ingenio seu domini genio , gurgite cum modico uictricibus obstitit armis tamquam longinquo dissociata mari : haec multos lacera suscepit ab urbe fugatos , hic fessis posito certa timore salus . 
plurima terreno populauerat aequora bello contra naturam classe timendus eques : unum mira fides uario discrimine portum tam prope Romanis , tam procul esse Getis . 
tangimus Umbronem ; non est ignobile flumen , quod tuto trepidas excipit ore rates : tam facilis pronis semper patet alueus undis , in pontum quotiens saeua procella ruit . 
hic ego tranquillae uolui succedere ripae ; sed nautas auidos longius ire sequor . 
sic festinantem uentusque diesque reliquit : nec proferre pedem nec reuocare licet . 
litorea noctis requiem metamur harena : dat uespertinos myrtea silua focos : paruula subiectis facimus tentoria remis : transuersus subito culmine contus erat . 
Lux aderat : tonsis progressi stare uidemur , sed cursum prorae terra relicta probat . 
occurrit Chalybum memorabilis Ilua metallis , qua nihil uberius Norica gleba tulit ; non Biturix largo potior strictura camino , nec quae Sardonico caespite massa fluit . 
plus confert populis ferri fecunda creatrix quam Tartessiaci glarea fulua Tagi . 
materies uitiis aurum letale parandis : auri caecus amor ducit in omne nefas : aurea legitimas expugnant munera taedas , uirgineosque sinus aureus imber emit : auro uicta fides munitas decipit urbes : auri flagitiis ambitus ipse furit . 
at contra ferro squalentia rura coluntur ; ferro uiuendi prima reperta uia est : saecula semideum , ferrati nescia Martis , ferro crudeles sustinuere feras : humanis manibus non sufficit usus inermis , si non sint aliae ferrea tela manus . 
his mecum pigri solabar taedia uenti , dum resonat uariis uile celeuma modis . 
Lassatum cohibet uicina Faleria cursum , quamquam uix medium Phoebus haberet iter . 
et tum forte hilares per compita rustica pagi mulcebant sacris pectora fessa iocis : illo quippe die tandem reuocatus Osiris excitat in fruges germina laeta nouas . 
egressi uillam petimus lucoque uagamur : stagna placent septo deliciosa uado . 
ludere lasciuos intra uiuaria pisces gurgitis inclusi laxior unda sinit . 
sed male pensauit requiem stationis amoenae hospite conductor durior Antiphate ! 
namque loci querulus curam Iudaeus agebat , humanis animal dissociale cibis : uexatos frutices , pulsatas imputat algas , damnaque libatae grandia clamat aquae . 
reddimus obscaenae conuicia debita genti quae genitale caput propudiosa metit : radix stultitiae , cui frigida sabbata cordi , sed cor frigidius religione sua . 
septima quaeque dies turpi damnata ueterno , tamquam lassati mollis imago dei . 
cetera mendacis deliramenta catastae nec puerum in somnis credere posse reor . 
atque utinam numquam Iudaea subacta fuisset Pompeii bellis imperiisque Titi ! 
latius excisae pestis contagia serpunt , uictoresque suos natio uicta premit . 
Aduersus surgit Boreas ; sed nos quoque remis surgere certamus , dum tegit astra dies . 
proxima securum reserat Populonia litus , qua naturalem ducit in arua sinum . 
non illic positas extollit in aethera moles lumine nocturno conspicienda Pharos ; sed speculam ualidae rupis sortita uetustas , qua fluctus domitos arduus urget apex , castellum geminos hominum fundauit in usus , praesidium terris iudiciumque fretis . 
agnosci nequeunt aeui monumenta prioris : grandia consumpsit moenia tempus edax . 
sola manent interceptis uestigia muris : ruderibus latis tecta sepulta iacent . 
non indignemur mortalia corpora solui : cernimus exemplis oppida posse mori . 
Laetior hic nostras crebrescit fama per aures : consilium Romam paene redire fuit . 
hic praefecturam sacrae cognoscimus urbis delatam meritis , dulcis amice , tuis . 
optarem uerum complecti carmine nomen , sed quosdam refugit regula dura pedes . 
cognomen uersu ueniet , carissime Rufi : illo te dudum pagina nostra canit . 
festa dies pridemque meos dignata Penates poste coronato uota secunda colat : exornent uirides communia gaudia rami : prouecta est animae portio magna meae . 
sic mihi , sic potius , placeat geminata potestas : per quem malueram , rursus honore fruor . 
Currere curamus uelis Aquilone reuerso , cum primum roseo fulsit Eous equo . 
incipit obscuros ostendere Corsica montes , nubiferumque caput concolor umbra leuat : sic dubitanda solet gracili uanescere cornu defessisque oculis luna reperta latet . 
haec ponti breuitas auxit mendacia famae : armentale ferunt quippe natasse pecus , tempore Cyrnaeas quo primum uenit in oras forte secuta uagum femina Corsa bouem . 
Processu pelagi iam se Capraria tollit ; squalet lucifugis insula plena uiris . 
ipsi se monachos Graio cognomine dicunt , quod soli nullo uiuere teste uolunt . 
munera Fortunae metuunt , dum damna uerentur : quisquam sponte miser , ne miser esse queat ? 
quaenam peruersi rabies tam stulta cerebri , dum mala formides , nec bona posse pati ? 
siue suas repetunt factorum ergastula poenas , tristia seu nigro uiscera felle tument , sic nimiae bilis morbum assignauit Homerus Bellerophonteis sollicitudinibus : nam iuueni offenso saeui post tela doloris dicitur humanum displicuisse genus . 
In Uolaterranum , uero Uada nomine , tractum ingressus dubii tramitis alta lego : despectat prorae custos clauumque sequentem dirigit et puppim uoce monente regit . 
incertas gemina discriminat , arbore fauces defixasque offert limes uterque sudes : illis proceras mos est adnectere lauros conspicuas ramis et fruticante coma , ut praebente algam densi symplegade limi seruet inoffensas semita clara notas . 
illic me rapidus consistere Corus adegit , qualis siluarum frangere lustra solet . 
uix tuti domibus saeuos tolerauimus imbres : Albini patuit proxima uilla mei . 
namque meus , quem Roma meo subiunxit honori , per quem iura meae continuata togae . 
non exspectatos pensauit laudibus annos ; uitae flore puer , sed grauitate senex . 
mutua germanos iunxit reuerentia mores , et fauor alternis creuit amicitiis . 
praetulit ille meas , cum uincere posset , habenas ; at decessoris maior amore fuit . 
Subiectas uillae uacat aspectare salinas ; namque hoc censetur nomine salsa palus , qua mare terrenis decliue canalibus intrat multifidosque lacus paruula fossa rigat . 
ast ubi flagrantes admouit Sirius ignes , cum pallent herbae , cum sitit omnis ager , tum cataractarum claustris excluditur aequor , ut fixos latices torrida duret humus . 
concipiunt acrem natiua coagula Phoebum , et grauis aestiuo crusta calore coit ; haud aliter quam cum glacie riget horridus Hister grandiaque astricto flumine plaustra uehit . 
rimetur solitus naturae expendere causas inque pari dispar fomite quaerat opus : uincta fluenta gelu concepto sole liquescunt , et rursus liquidae sole gelantur aquae . 
o , quam saepe malis generatur origo bonorum ! 
tempestas dulcem fecit amara moram ; Uictorinus enim , nostrae pars maxima mentis , congressu expleuit mutua uota suo . 
errantem Tuscis considere compulit agris et colere externos capta Tolosa Lares . 
nec tantum duris nituit sapientia rebus : pectore non alio prosperiora tulit . 
conscius Oceanus uirtutum , conscia Thule et quaecumque ferox arua Britannus arat , qua praefectorum uicibus frenata potestas perpetuum magni faenus amoris habet . 
extremum pars illa quidem discedit in orbem , sed tamquam media rector in urbe fuit . 
plus palmae est illos inter uoluisse placere , inter quos minor est displicuisse pudor . 
illustris nuper sacrae Comes additus aulae contempsit summos ruris amore gradus . 
hunc ego complexus uentorum aduersa fefelli , dum uideor patriae iam mihi parte frui . 
Lutea protulerat sudos Aurora iugales : antemnas tendi litoris aura iubet . 
inconcussa uehit tranquillus aplustria flatus ; mollia securo uela rudente tremunt . 
adsurgit ponti medio circumflua Gorgon inter Pisanum Cyrnaicumque latus . 
auersor scopulos , damni monumenta recentis ; perditus hic uiuo funere ciuis erat . 
noster enim nuper iuuenis maioribus amplis , nec censu inferior coniugioue minor , impulsus furiis homines terrasque reliquit et turpem latebram credulus exsul adit . 
infelix putat illuuie caelestia pasci seque premit laesis saeuior ipse deis . 
num , rogo , deterior Circaeis secta uenenis ? 
tunc mutabantur corpora , nunc animi . 
Inde Triturritam petimus : sic uilla uocatur , quae iacet expulsis insula paene fretis . 
namque manu iunctis procedit in aequora saxis , quique domum posuit condidit ante solum . 
contiguum stupui portum , quem fama frequentat Pisarum emporio diuitiisque maris . 
mira loci facies : pelago pulsantur aperto inque omnes uentos litora nuda patent ; non ullus tegitur per bracchia tuta recessus , Aeolias possit qui prohibere minas ; sed procera suo praetexitur alga profundo molliter offensae non nocitura rati , et tamen insanas cedendo interligat undas ; nec sinit ex alto grande uolumen agi . 
Tempora nauigii clarus reparauerat Eurus ; sed mihi Protadium uisere cura fuit : quem qui forte uelit certis cognoscere signis , uirtutis specimen corde uidere putet : nec magis efficiet similem pictura colore quam quae de meritis mixta figura uenit . 
aspicienda procul certo prudentia uultu , formaque iustitiae suspicienda micat . 
sit fortasse minus , si laudet Gallia ciuem : testis Roma sui praesulis esse potest . 
substituit patriis mediocres Umbria sedes : uirtus fortunam fecit utramque parem . 
mens inuicta uiri pro magnis parua tuetur , pro paruis animo magna fuere suo . 
exiguus regum uictores caespes habebat , et Cincinnatos iugera pauca dabant . 
haec etiam nobis non inferiora feruntur uomere Serrani Fabriciique foco . 
puppibus ergo meis fida in statione locatis ipse uehor Pisas qua solet ire pedes . 
praebet equos , offert etiam carpenta tribunus , ex commilitio carus et ipse mihi , officiis regerem cum regia tecta magister armigerasque pii principis excubias . 
Alpheae ueterem contemplor originis urbem , quam cingunt geminis Arnus et Ausur aquis ; conum pyramidis coeuntia flumina ducunt : intratur modico frons patefacta solo ; sed proprium retinet communi in gurgite nomen , et pontum solus scilicet Arnus adit . 
ante diu quam Troiugenas fortuna Penates Laurentinorum regibus insereret , Elide deductas suscepit Etruria Pisas , nominis iudicio testificata genus . 
hic oblata mihi sancti genitoris imago , Pisani proprio quam posuere foro . 
laudibus amissi cogor lacrimare parentis : fluxerunt madidis gaudia maesta genis . 
namque pater quondam Tyrrhenis praefuit aruis , fascibus et senis credita iura dedit . 
narrabat , memini , multos emensus honores Tuscorum regimen plus placuisse sibi ; nam neque opum curam , quamuis sit magna , sacrarum nec ius quaesturae grata fuisse magis ; ipsam , si fas est , postponere praefecturam pronior in Tuscos non dubitabat amor . 
nec fallebatur , tam carus et ipse probatis : aeternas grates mutua cura canit ; constantemque sibi pariter mitemque fuisse insinuant natis qui meminere senes . 
ipsum me gradibus non degenerasse parentis gaudent , et duplici sedulitate fouent . 
haec eadem , cum Flaminiae regionibus irem , splendoris patrii saepe reperta fides : famam Lachanii ueneratur numinis instar inter terrigenas Lydia tota suos . 
grata bonis priscos retinet prouincia mores dignaque rectores semper habere bonos , qualis nunc Decius , Lucilli nobile pignus , per Coryti populos arua beata regit . 
nec mirum , magni si redditus indole nati felix tam simili posteritate pater . 
huius uulnificis satira ludente Camenis nec Turnus potior nec Iuuenalis erit . 
restituit ueterem censoria lima pudorem ; dumque malos carpit , praecipit esse bonos . 
non olim sacri iustissimus arbiter auri circumsistentes reppulit Harpyias ? 
Harpyias , quarum discerpitur unguibus orbis , quae pede glutineo quod tetigere trahunt , quae luscum faciunt Argum , quae Lyncea caecum , inter custodes publica furta uolant ; sed non Lucillum Briareia praeda fefellit , totque simul manibus restitit una manus . 
Iamque Triturritam Pisaea ex urbe reuersus aptabam nitido pendula uela Noto , cum subitis tectus nimbis insorduit aether ; sparserunt radios nubila rupta uagos . 
substitimus . 
quis enim sub tempestate maligna insanituris audeat ire fretis ? 
otia uicinis terimus naualia siluis , sectandisque iuuat membra mouere feris . 
instrumenta parat uenandi uillicus hospes atque olidum doctas nosse cubile canes . 
funditur insidiis et rara fraude plagarum terribilisque cadit fulmine dentis aper , quem Meleagrei uereantur adire lacerti , qui laxet nodos Amphitryoniadae . 
tum responsuros persultat bucina colles , fitque reportando carmine praeda leuis . 
Interea madidis non desinit Africus alis continuos picea nube negare dies . 
iam matutinis Hyades occasibus udae : iam latet hiberno conditus imbre Lepus , exiguum radiis sed magnis fluctibus astrum , quo madidam nullus nauita linquit humum namque procelloso subiungitur Orioni aestiferumque Canem roscida praeda fugit . 
uidimus excitis pontum flauescere harenis atque eructato uertice rura tegi ; qualiter Oceanus mediis infunditur agris , destituenda uago cum premit arua salo , siue alio refluus nostro colliditur orbe siue corusca suis sidera pascit aquis . 
Nondum longus erat nec multa uolumina passus , iure suo poterat longior esse liber : taedia continuo timui incessura labori , sumere ne lector iuge paueret opus . 
saepe cibis affert serus fastidia finis , gratior est modicis haustibus unda siti : interualla uiae fessis praestare uidetur qui notat inscriptus milia crebra lapis . 
partimur trepidum per opuscula bina ruborem , quem satius fuerat sustinuisse semel . 
Tandem nimbosa maris obsidione solutis Pisano portu contigit alta sequi . 
arridet placidum radiis crispantibus aequor et sulcata leui murmurat unda sono . 
incipiunt Appennini deuexa uideri , qua fremit aerio monte repulsa Thetis . 
Italiam rerum dominam qui cingere uisu et totam pariter cernere mente uelit , inueniet quernae similem procedere frondi , artatam laterum conueniente sinu . 
milia per longum deciens centena teruntur a Ligurum terris ad freta Sicaniae ; in latum uariis damnosa anfractibus intrat Tyrrheni rabies Hadriacique sali . 
qua tamen est iuncti maris angustissima tellus , triginta et centum milia sola patet . 
diuersas medius mons obliquatur in undas , qua fert atque refert Phoebus uterque diem : urget Dalmaticos eoo uertice fluctus caerulaque occiduis frangit Etrusca iugis . 
si factum certa mundum ratione fatemur consiliumque dei machina tanta fuit , excubiis Latiis praetexuit Appenninum claustraque montanis uix adeunda uiis . 
inuidiam timuit Natura parumque putauit Arctois Alpes opposuisse minis , sicut uallauit multis uitalia membris nec semel inclusit quae pretiosa tulit : iam tum multiplici meruit munimine cingi sollicitosque habuit Roma futura deos . 
Quo magis est facinus diri Stilichonis acerbum , proditor arcani quod fuit imperii . 
Romano generi dum nititur esse superstes , crudelis summis miscuit ima furor ; dumque timet quicquid se fecerat ipse timeri , immisit Latiae barbara tela neci : uisceribus nudis armatum condidit hostem , illatae cladis liberiore dolo . 
ipsa satellitibus pellitis Roma patebat et captiua prius quam caperetur erat . 
nec tantum Geticis grassatus proditor armis : ante Sibyllinae fata cremauit opis . 
odimus Althaeam consumpti funere torris Nisaeum crinem flere putatur auis . 
at Stilicho aeterni fatalia pignora regni et plenas uoluit praecipitare colos . 
omnia Tartarei cessent tormenta Neronis ; consumat Stygias tristior umbra faces . 
hic immortalem , mortalem perculit ille ; hic mundi matrem perculit , ille suam . 
sed deuerticulo fuimus fortasse loquaces : carmine propositum iam repetamus iter . 
aduehimur celeri candentia moenia lapsu nominis est auctor Sole corusca soror . 
indigenis superat ridentia lilia saxis , et leui radiat picta nitore silex . 
diues marmoribus tellus , quae luce coloris prouocat intactas luxuriosa niues . 
