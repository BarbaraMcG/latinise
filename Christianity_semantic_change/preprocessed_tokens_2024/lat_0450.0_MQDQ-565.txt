Solus in antiquo fulgebat clara potestas , sideribus caeli totum qui luminat orbem , uerum qui Christum misit renouare salutem . 
hunc lex esse deum populo monstrauerat unum : unum hunc esse patrem , a quo sunt omnia facta , atque unum Christum , per quem deus omnia fecit . 
de domino dominus , lumen de lumine natus , filius ipse dei , carissimus ipse minister . 
Hic fecit fluuium de fonte manare perenni , qui tot fluit in partes , ut uenti , in quattuor orbis . 
fudit aquas in agros , fontis sapor et color unus . 
hic regem terris , hominem , suo plasmate fecit , quem dominatorem uoluit his omnibus esse . 
protinus illicitum uetuit contingere pomum , unde malum sciret , unde dinosceret aequum . 
angelus hunc refuga coepit nudare salutem . 
Adam , parua fide , nimium qui abducitur , alto fallitur ingenio mendacia uerba secutus . 
pestifer hinc uario suscepit nomine serpens , uipereus coluber , diros portare triumphos . 
uicit uicta uirum , gaudet portando uenenum . 
ipsa prior natis concepit femina mortem . 
consilium placuit , tegimen caeleste reliquit . 
Corpore dissimiles Cain Abelque benignus atque animo fratres uaria sic munera summo obtulerant domino deo lac atque hordea ruris , sed quia iustus erat Abel meliorque probatus inuiditque malus , ut frater dignior esset , propterea gratus pastor pecudumque magister fraternae cecidit primus uiolentia dextrae . 
Hic Enoc insignis refugarum ut turba latronum ; sacrilegum genus ut fugeret crudele gigantum , translatus magno pignus seruatur honore . 
Reddidit ergo deus gnatis peccata parentum diluuioque necans , facinus ne cresceret ultra , extinxit subolem patrum peccata sequentem . 
perfectus Noe solus sine culpa repertus , bis quinquagenis annis qui texuit arcam , promeruit tantum ereptus mortis ab undis cumque sua prole seruatur in altera gente . 
Hic Abraham magnus animo iustusque bonusque , qui primus genere patria et genitore relicto respiciens caelum credidit esse deum uoce dei suasus secessit in extera terra , tanta fide meruit sublimi dignus honore , gentibus ut pater et populis credentibus esset . 
Huius insigne decus Isac de corpore natus . 
hunc genuit Sara , sterilis post tempora longa . 
hostia prima datus fida patientia plenus . 
Cum geminos Isac genitor materque Rebecca fudissent terris et patri gratior esset , qui prior exisset Esau quam qui ultimus ille sed tamen humilior habitus , quia nomine Iacob , hunc benedixit enim iustus epulisque paratus , dum senior frater uenatus gloria tardat gratia caelesti magnoque priuatus honore . 
ne liuore malo fratris iuniorque periret , sedibus externis latuit multosque per annos consilioque bono , quod mater cara dedisset . 
occurritque huic dominus tum forma decora temptauitque animos , an possit noscere et ipsum : cum bene sensisset dominum luctando potentem , abstinuit non ante manus , non ante remisit , quam deus omnipotens uellet benedicere seruum . 
Iudas et ipse pater , regalis sortis origo , ex quo duces geniti , cuius de semine reges numquam defuerunt , donec uentura potestas gentibus exspectata diu promissa ueniret . 
Uenditio Ioseph , cuius sine sorde iuuenta , carceris et dura conficta calumnia poena , gloria post gemitus regnique secunda corona inque fame panis tribuendi larga potestas . 
Dux populi Moyses , regis qui limina liquit spernens diuitias , quae florent tempore pauco , ceruice subnixa , minis non territus ullis , qui pro tanta fide permagno mirus honore armatus uirtute dei magnalia gessit . 
dum pecus ad montem ageret pastorque benignus , uisibus occurrit confestim luminis ardor , factaque uox mira Moysen conterruit ipsum mandatumque dedit , quod gens Hebraea teneret . 
percussit gentem plagis terramque reliquit , confudit regem durum populumque ducabat . 
calcauit fluctus , hostem demersit in undis , fecit aquam dulcem per lignum semper amaram . 
cum Christo coram populo manifeste locutus , cuius de luce nitor acer in ore refulsit . 
conscendit montem , ut legem disceret illic . 
dum nimium cessat uel detardatur ibidem , insipiens populus uitulum fecitque malignum : et quia sacrilegus populus peccasset inique , indignatus enim Moyses magnoque dolore proiecit tabulas manibus fractasque reliquit . 
rursus adest montemque capit tabulasque requirit . 
acceptam legem per sanctos diffudit in orbe . 
omnia de Christo , per Christum cuncta locutus , hic probus et magnus uictor in pace quieuit . 
Iesus , Naue filius , Auses ante uocatus spiritus hunc sanctus socium sibi nomine iunxit hic fluuium scidit et populum transire coegit , distribuit terram gnatis promissa parentum et solis cursum statuit , dum uinceret hostem expulit externas gentes prolemque gigantum . 
omnia legitime sollemni cura peregit , nominis exemplum , Christi uirtutis imago . 
Quid de iudicibus populi per singula dicam , quorum uirtutes , si conscribantur in unum , uerborum spatiis numerosa uolumina complent ? 
sed tamen ex multis paucorum dicere uitam corporis explendi membrorum postulat ordo . 
Ex quibus est Gedeon dux agminis acer in hoste non uirtute sua tutelam acquirere genti certus larga fide signum petit excita mente , quo uel non possit uel possit uincere bellum : uellus ut in nocte positum de rore maderet , omnis circumitu tellus siccata iaceret ; atque iterum solo remanente uellere sicco haec eadem nocte roraret terra liquorem . 
hoc etenim signo praedonum strauit aceruos : ter centeno equitum numero , Tau littera graeca , armatis facibus et cornibus ore canentum . 
uellus erat populus ouium de semine sancto , nam terra uariae gentes fusaeque per orbem , uerbum , quod nutrit , ros iura parentum , peccatum uoti uiolenta mente coperuit , pro scelere tribuit famam , pro crimine uitam . 
Cum uaria fidens Samson uirtute superba lustraretque loca , magno cum pondere uidit occurrisse feram , ualida quam dextra necauit , mira fide , postquam congestum in ore leonis dulce est mellis opus gratumque , id repperit ipse . 
huic etiam Samson super omnia corpora uires : spiritus hoc donum , capiti concessa potestas . 
uincula nulla uirum uinctum potuere tenere . 
gloria sed postquam capitis summota recessit , occidit atque hostem ultor sua morte peremit . 
Mirificus Samuel , cui reges unguere primum praeceptum , dare chrisma uiris , ostendere Christum . 
talibus in uitae spatio laudabilis egit , ut quoque post requiem prophetica dona teneret . 
Psalmographus Dauid , magnus rex atque propheta , produxit uictor deletis hostibus arcam , passurum Christus cuius se uoce canebat sponte , quod ingratus populus sine lege peregit . 
cui deus ex utero fructum promiserat olim prolem sublimi solio suo ponere sanctam : fixa fides domini , quae sponderat , omnia fecit . 
Successit patri Salamon , sapientia plenus , qui duram potuit litem discernere matrum , e quibus una suum nocturno tempore pressit subiecitque suum et saluum transtulit ad se . 
afferri gladium confestim praecipit ipse , partibus ut matres diuisa membra tenerent . 
cognouit sapiens et : " infantem suscipe " , dixit . 
Aemulus Ezechias , populi corrector inertis , quique coli mandata dei prior omnia iussit , hic moriens lacrimis annos et tempora uitae accepit . 
merito talem tulit actus honorem . 
Ingenti zelo Iosias rector et ipse . 
tantum nemo supra nec postea taliter egit . 
idola destituit , destruxit templa nefanda , atque sacerdotes super aras igne cremauit , ossa prophetarum falsorum cuncta refodit , incenditque aras , adolenda cadauera , lucos . 
Nobilis Elias , qui nondum debita mortis gustauit , quoniam rursus uenturus in orbe est ; hic infracta fide , populum regemque furentem , militiam domini qui deseruere beatam , uerberibus famis hos ut castigaret amaris , sidera conclusit , tenuit in nubibus imbrem . 
esse deum cunctis ostendit , paruit error : nam madida fluuio super aras hostiae membra de caelo precibus ueniens ui flamma comedit . 
et quotiens uoluit , totiens ruit ignis ab alto . 
diuisit fluuium , transgressus in auio uenit , sublatus curru paradisi uectus in aula est . 
Huius discipulus , fortis successor Eliseus , qui duplicem petit Eliae sibi sumere sortem , Iordane percusso pedibus uia facta regressus , demersam fluuio releuauit uirga securem . 
cuius post obitum iam condita membra sepulchro : abiectus quidam mactatus caede latronum ut tetigit costas , renouata luce reuixit . 
Turba prophetarum tectis sapientia uerbis spiritu sancto dei , praesaga uoce locuta est : Oses , Amus , Micheas , Ioel et Abdia , Ionas , Naum , Habacuc , Sophonias et Aggaeus , Zacharias uim passus et angelus Malachiel . 
Esaias locuples uates , cui fontes aperti : tam manifesta fide uerbum deus ore profudit largaque per Christum patris est expleta uoluntas . 
quem populus sectum ligno , sine culpa repertum , immeritum demens crudeli morte peremit . 
Sanctus Hieremias , quem gentibus esse prophetam aeterna uirtus iussit dixitque futurum . 
qui quoniam plebis infanda facta reuoluit et fore captiuos , nisi paenituisset iniquis , uincula dura tulit , squalenti carcere clausus : inque luto putei famis hausit tabida membra . 
sed postquam , quae noluerant audire , probauit atque hostes uictum populum duxere triumphis , horrida uix tandem caruit sua dextra catena . 
nulla morte uirum constat neque caede peremptum . 
Quam magnus Daniel , qualis uir , quanta potestas , qui falsos testes ipsorum prodidit ore , somnia secreta regi prior ore resoluit . 
pro Christo reus et factus bis praeda leonum , seruatusque palam , uictor in pace quieuit . 
Huius tres socii uix digna laude canendi : contempsere regem soli sua corpora flammis tradere se poenis potius pro nomine magno . 
Esdra uates , legis doctor et ipse sacerdos , qui populum captum post tempora longa reduxit , ignibus et multa consumpta uolumina uatum spiritu completus memor omnia reddidit ore , omnia , quae ueteri de testamento locutus . 
