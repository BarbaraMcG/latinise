Praecelso et spectabili His Arbogasti comiti Auspicius , qui diligo , Salutem dico plurimam . 
Magnas caelesti domino Rependo corde gratias , Quod te Tullensi proxime Magnum in urbe uidimus . 
Multis me tuis actibus Laetificabas antea ; Sed nunc fecisti maximo Me exultare gaudio . 
Maior etenim solito Apparuisti omnibus , Ut potestatis ordinem Inlustri mente uinceres , Cui hic honor debitus Maiore nobis gaudio , Nondum delatus nomine , Iam est conlatus meritis . 
Plus est enim laudabile Virum fulgere actibus , Quam praetentare lampadem Sine scintille lumine . 
Sed tu , qui totis gradibus Plus es quam esse diceris , Erit credo uelocius , Ut nomen reddant merita . 
Clarus etenim genere , Clarus et uitae moribus , Iustus , pudicus , sobrius Totus inlustris redderis . 
Pater in cunctis nobilis Fuit tibi Arigius , Cuius tu famam nobilem Aut renouas aut speras . 
Sed tuus honor nouus est Eiusque tibi permanet , Et geminato lumine Sic tu praeluces omnibus . 
Cuiusque , nemo dubitet , Felicitati praestitum , Ut superesset genetrix Tibi laudanda omnibus ; Quae te sic cunctis copiis Replet et ornat pariter , Ut sis habundans usibus Et sis decorus actibus . 
Congratulandum tibi est , O Treuirorum ciuitas , Quae tali uiro regeris Antiquis conparabili . 
De magno , credo , semine Descendit sui nominis : Certe uirtutis eius est , Ut Arbogastes legitur . 
Scribantur in annalibus Huius triumphi pariter , Sicut et eius scripti sunt , Quem supra memorauimus . 
Sed hoc addamus meritum Huic , quo uere maior est , Quod Christi nomen inuocat Religioni deditus . 
Fuit in armis alacer Ille antiquus , uerum est , Sed infidelis moritur Et morte cuncta perdidit ; Hic autem noster strenuus , Belligerosus , inclitus Et , quod his cunctis maius est , Cultor diuini nominis . 
Nunc autem , fili sapiens , Quaeso dignanter accipe Tui cultoris paginam , Quam ex amore porrigo . 
Primum deposco , copias Conlatas tanta gratia In te conserues integras , Et bonis multis afflues . 
Unum repelle uitium , Ne corda pura inquinet , Quod esse sacris scribitur Radix malorum omnium : Cupiditatem scilicet , Quae in alumnos desaeuit Nec saeua parcit rabie , Quorum amore pascitur . 
Hos , inquam , semper deuorat , Famem edendo proferens , Et uelut ignis addito Succensa crescit pabulo . 
Sed haec non ita dixerim , Quod te hoc damnem crimine , Tamen deposco diligens , Ut nec scintilla uulneret ; Quam si forte inprouidus Quandoque inescaueris , Scito , flagrabit nimium Augendo in incendium . 
Tende per mundum oculos , Cerne primates saeculi Aut interire cupidos Aut in periclis uiuere . 
Conradunt , quaerunt , inhiant Velut sagaces auidi , Et haec nec ipsi possident , Sed nec relinquunt posteris . 
Tamen non generaliter Ista de cunctis dixerim , Sed ut paucorum dedecus Sit multis emendatio . 
Tu autem , uir eximie , Iudex multorum prouidus , Tui repente pectoris Secreta iudex perspice . 
Huius si ullam senseris Paruam ueneni guttulam , Dulci perfunde oleo , Ne serpat in uisceribus . 
Nec hoc ignoras oleum Pro tui sapientia , Quod est cunctorum pauperum Mercatum elemosinis . 
His te exerce studiis Haec cuncta bona perage , Ut mera tibi maneant Et perseuerent gaudia . 
Nam parum esse noueris , Si quisquam nulla rapiat Et obdurato pectore Sua precludat miseris ; Non multum sibi consulit , Qui sic euitat rabiem Cupiditatis , ut simul Incurrat auaritiae . 
Nam ista duo crimine Velut cognata genere Et geminata specie Nimis coniuncta permanent Haec qui sectantur miseri , Hoc uno distant uitio , Quod unus horum malus est Et ille alter pessimus . 
Unde , mi cara dignitas , Tu quaeso , fili unice , Sic ab alienis abstine , Ut tua sanctis tribuas , Illudque super omnia Memor in corde retine , Quod te iam sacerdotio Praefiguratum teneo . 
Hanc quaeso serua gratiam Et illis cresce meritis , Ut praelocuta populi Vox caelo sacra ueniat . 
Sanctum et primum omnibus Nostrumque papam Iamblichum Honora , corde dilige , Ut diligaris postmodum ; Cui quidquid tribueris , Tibi in Christo praeparas , Haec recepturus postmodum , Quae ipse seminaueris . 
