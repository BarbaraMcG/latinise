Discite quae faciem commendet cura , puellae , et quo sit uobis forma tuenda modo . 
Cultus humum sterilem Cerealia pendere iussit munera , mordaces interiere rubi ; cultus et in pomis sucos emendat acerbos , fissaque adoptiuas accipit arbor opes . 
Culta placent : auro sublimia tecta linuntur ; nigra sub imposito marmore terra latet . 
Uellera saepe eadem Tyrio medicantur aeno ; sectile deliciis India praebet ebur . 
Forsitan antiquae Tatio sub rege Sabinae maluerint quam se rura paterna coli , cum matrona premens altum rubicunda sedile assiduo durum pollice nebat opus ipsaque claudebat , quos filia pauerat , agnos , ipsa dabat uirgas caesaque ligna foco ; at uestrae matres teneras peperere puellas : uultis inaurata corpora ueste tegi , uultis odoratos positu uariare capillos , conspicuam gemmis uultis habere manum ; induitis collo lapides Oriente petitos et quantos onus est aure tulisse duos . 
Nec tamen indignum : sit uobis cura placendi , cum comptos habeant saecula uestra uiros : feminea uestri poliuntur lege mariti et uix ad cultus nupta quod addat habet . 
Pro se quaeque parent et quos uenerentur amores refert . 
munditia crimina nulla meret . 
Rure latent finguntque comas ; licet arduus illas celet Athos , cultas altus habebit Athos . 
Est etiam placuisse sibi quaecumque uoluptas : uirginibus cordi grataque forma sua est . 
Laudatas homini uolucris Iunonia pennas explicat et forma muta superbit auis . 
Sic potius nos urget amor quam fortibus herbis , quas maga terribili subsecat arte manus : nec uos graminibus nec mixto credite suco nec temptate nocens uirus amantis equae . 
( Nec mediae Marsis finduntur cantibus angues nec redit in fontes unda supina suos ; et quamuis aliquis Temesaea remouerit aera , numquam Luna suis excutietur equis . 
) Prima sit in uobis morum tutela , puellae : ingenio facies conciliante placet . 
Certus amor morum est ; formam populabitur aetas , et placitus rugis uultus aratus erit ; tempus erit , quo uos speculum uidisse pigebit et ueniet rugis altera causa dolor . 
Sufficit et longum probitas perdurat in aeuum , perque suos annos hinc bene pendet amor . 
Dic age , cum teneros somnus dimiserit artus , candida quo possint ora nitere modo . 
Hordea , quae Libyci ratibus misere coloni , exue de palea tegminibusque suis ; par erui mensura decem madefiat ab ouis ( sed cumulent libras hordea nuda duas ) : haec , ubi uentosas fuerint siccata per auras , lenta iube scabra frangat asella mola . 
Et quae prima cadent uiuaci cornua ceruo contere ( in haec solidi sexta fac assis eat ) , iamque , ubi puluereae fuerint confusa farinae , protinus innumeris omnia cerne cauis ; adice narcissi bis sex sine cortice bulbos , strenua quos puro marmore dextra terat . 
Sextantemque trahat cummi cum semine Tusco ; huc nouies tanto plus tibi mellis eat : quaecumque afficiet tali medicamine uultum , fulgebit speculo leuior illa suo . 
Nec tu pallentes dubita torrere lupinos et simul inflantes corpora frige fabas : utraque sex habeant aequo discrimine libras , utraque da pigris comminuenda molis ; nec cerussa tibi nec nitri spuma rubentis desit et Illyrica quae uenit iris humo : da ualidis iuuenum pariter subigenda lacertis ( sed iustum tritis uncia pondus erit ) . 
Addita de querulo uolucrum medicamina nido ore fugant maculas : alcyonea uocant ; pondere si quaeris quo sim contentus in illis , quod trahit in partes uncia secta duas . 
Ut coeant apteque lini per corpora possint , adice de flauis Attica mella fauis . 
Quamuis tura deos irataque numina placent , non tamen accensis omnia danda focis . 
Tus ubi miscueris rodenti corpora nitro , ponderibus iustis fac sit utrimque triens . 
Parte minus quarta dereptum cortice cummi et modicum e murris pinguibus adde cubum . 
Haec , ubi contrieris , per densa foramina cerne ; puluis ab infuso melle premendus erit . 
Profuit et marathos bene olentibus addere murris ( quinque parent marathi scripula , murra nouem ) , arentisque rosae quantum manus una prehendat cumque Ammoniaco mascula tura sale ; hordea quem faciunt , illis affunde cremorem : aequent expensas cum sale tura rosas . 
Tempore sint paruo molli licet illita uultu , haerebit toto nullus in ore color . 
Uidi , quae gelida madefacta papauera lympha contereret teneris illineretque genis . 
