Danuuii cum pace redit Tanainque furore exuit et nigro candentes aethere terras Marte suo caruisse iubet ; dedit otia ferro Caucasus et saeui condemnant proelia reges . 
addidit hiberni famulantia foedera Rhenus orbis et Hesperiis flecti contentus habenis gaudet ab alterna Thybrin sibi crescere ripa . 
lustrat Aremoricos iam mitior incola saltus , perdidit et mores tellus adsuetaque saeuo crimine quaesitas siluis celare rapinas discit inexpertis Cererem committere campis Caesareoque diu manus obluctata labori sustinet acceptas nostro sub consule leges et quamuis Geticis sulcum confundat aratris barbara uicinae refugit consortia gentis . 
hinc quoque , Tyrrhenis qua fluctibus ima resultat Gallia et aerii conscendens ardua montis limite nimboso terras perstringit Hiberas , nil nostri iam iuris erat . 
sed belliger ultor captiuum reserauit iter clausasque recepit expulso praedone uias populosque relictis urbibus et sociis confinia reddidit aruis . 
undique iam Scythicis erepta furoribus hostem insessor Libyes quamuis fatalibus armis ausus Elissaei solium rescindere regni milibus Arctois Tyrias compleuerat arces . 
nunc hostem exutus pactis proprioribus arsit Romanam uincire fidem Latiosque parentes adnumerare sibi sociamque intexere prolem . 
sic tranquilla togae recipit dum praemia ductor pacatamque iubet lituos nescire curulem , ipsa triumphales habitus mirantia passim bella dedere locum . 
Scythici iuuat axe subacto cardinis arcanis lustrare securibus urbem . 
ipse pater Mauors , Latii fatalis origo , festa ducis socii trucibus non impedit armis : tela dei currusque silent uacuique iugales pabula Rhiphaeis retegunt abstrusa pruinis . 
exarmat Bellona comas galeamque remittens puluereum glauca crinem praecingit oliua cristatamque docet foliis mansuescere frontem . 
hanc tot bella tibi requiem , Romane , dederunt : Pax armis accita uenit , Uictoria semper ductoris sociam traxit praelata curulem . 
post lauros rediere togae meritumque secuti alta triumphorum relegunt uestigia fasces . 
nec certare ualent : uincit sua praemia uirtus successumque labor superat . 
quae munera Fati acta uiri pensare queant ? 
an nomina rara A et Nili populis ploratus Osiris . 
despicimur : sic cuncta mei reuerentia regni alterna sub sorte perit : depellimur undis nec terris regnare licet . 
nec inulta feremus haec tamen et nostris aderit sors iusta querellis : eliciam summo gentes aquilone repostas Phasiacoque pauens innabitur hospite Thybris . 
confundam populos , regnorum foedera rumpam , nobilis et nostris miscebitur aula procellis . 
haec ait et pigros zephyris inuecta triones nubila Rhiphaei penetrauerat algida montis . 
hic curua sub rupe sedens crudelis Enyo texerat annosa refugum sub pace furorem . 
huius luctus erat , quod sit sine luctibus orbis : laetis maesta gemit . 
squalent informia taetro ora situ siccique rigent in ueste cruores ; dura supinato pendent retinacula curru , languet apex galeae , clipei nec tristis in orbe lux rubet et totae pereunt mucronibus hastae . 
hanc ubi diua nocens liquido de tramite cernit , desilit et tali residem licet excitat orsu : " quis miseros , germana , tibi sopor obruit artus pace sub inmensa ? 
quoniam tua pectora mersit iniqua quies , inopes tua classica es habitus , tege casside uultus , coge truces in bella globos Scythicasque pharetras egerat ignotis Tanais bacchatus in oris . 
auratas consterne domos et operta metallis culmina , quae toto Latii conspeximus orbe ; fulgentes in tela ruant : grauis ardeat auro balteus , auratae circumdent tela pharetrae , aurea crispatis insidat lamna lupatis ; incendant gemmae chalybem ferroque micantes cassidis auratis facibus lux induat enses . 
moenia nulla tuos ualeant arcere furores : gentes atque tremant furialia murmura reges . 
tum superos terris atque hospita numina pelle : ture suo populare deos et nullus in aris messis odoratae fotus strue palleat ignis . 
ast ego tecta dolis palatia celsa subibo . 
maiorum mores et pectora prisca fugabo : segnes atque simul nullo discrimine rerum laudentur fortes nec sit reuerentia iustis spretaque neglecto pereat facundia Phoebo , indignis contingat honos et pondera rerum non uirtus , sed casus agat tristisque cupido cordibus et saeui demens furor aestuet auri . 
non tamen haec sine mente Iouis , sine numine summo et placidus sub pace pudor . 
non proelia mandet , sed gerat et priscis instauret fata triumphis , quem non praeda docens aurique insana cupido cogat inexhaustis animum permittere curis , sed ferri laudandus amor Latiique cruoris indocilis iugulisque madens hostilibus ensis indomitum mitemque probet " . 
nec uota cadebant in dubium notumque fuit quem posceret Orbis : Aetium coniunctus amor populique patrumque et procerum mens omnis habet . 
nec dicere mussant , sed petiere palam . 
iam quod sententia mundi cunctorumque fides nullis auctoribus ambit , Fata iubent : aderat studiis iuuitque fauorem nota uiri uirtus et magni gloria patris . 
nam claro genitore satus sed forte parentem caedibus Arctois et iusta sorte potitum callidus et falsa tectus prece perculit ensis mercatum uita leti decus : haut secus olim pugnaces Fabii patria pro gente cadebant et Decius , propero lucem qui fine refudit , sed famam sine fine tenet , nam mortis amorem pensat laudis honor tanti sibi conscius heros sanguinis emeritum praestantibus innouat actis ut uix prona nouis erexit gressibus ora primaque reptatis niuibus uestigia fixit , mox iaculum petiere manus lusitque gelatis imbribus et siccis imitatus missile lymphis temptauit pugnas tenerosque ad proelia ludos imbuit et ueras iam tunc respexit ad hastas . 
nec mora , cum Scythicis succumberet ensibus orbis telaque Tarpeias premerent Arctoa secures , hostilem fregit rabiem pignusque superbi foederis et mundi pretium fuit hinc modo uoti rata fides , ualidis quod dux premat impiger armis edomuit quos pace puer bellumque repressit ignarus , quid bella forent . 
stupuere feroces in tenero iam membra Getae . 
rex ipse uerendum miratus pueri decus et prodentia fatum lumina primaeuas dederat gestare pharetras laudabatque manus librantem et tela gerentem oblitus quod noster erat . 
pro nescia regis corda , feris quanto populis discrimine constet quod Latium docet arma ducem ! 
sed nomine natum nuncupat et mauult naturae dicere pignus quam pacis . 
tali teneros sub iudice primum gaudebat studiis flammare ferocibus annos uersus Teutonicum Latiis hostem cum sterneret armis tunc ad bella rudem nec adulto marte probatum ; ille tamen magnis opibus Romaque uirente Gallica bis quinos certamina traxit in annos et senior post bella redit . 
nunc gloria maior , quod iam barbaricae mutatos semine terrae et bellare pares , uno quod tempore cunctos , quod clausos castris hostes superauit et arces , quae quondam uictoris erant , hic dextra recepit magnanimi luctata ducis . 
nam claustra tegebant et turritus apex ingestaque moenia colli naturam cumulante manu . 
nec signifer unus illic , turba fuit , longo sed tempore castris barbaries iunctis occasum miscuit ortu . 
stat clipeis uallata cohors , hastilia torquens , ense minax uolucrique nocens per inane sagitta , nobile non animis , sed non ignobile factis uulgus ; inaequali iustus Mars sorte probatur : inuius hinc uertex manibusque et moenibus horrens , inde ducis uirtus bellum domitura per artem . 
ergo immite fremens coniuncto robore miles naturae certare parat . 
cadit agmine caesa silua ferox : nudi mirantur sidera fontes ignotumque uident montana cubilia caelum . 
texitur in turres abies et uincere muros iussa renitentes exterret culmine pinnas . 
horribiles creuere uiae , quas uique manuque us longis in caelum molibus urget aeriisque iubet socios consistere castris . 
iam nullus sine Marte dies , nox omnis in armis . 
tunc latet obscuras bellatrix pinna per umbras illatura neces et mors incerta tenebris dimouet indubia quamuis sub sorte cruorem . 
ancipiti gnaros fatorum lumine cursus auia tela regunt et letum errantia portant . 
iamque subactorum bello pars magna reorum pacta diu tardata parat sensimque recepta are minas et iam discordibus armis , dum pars bella gerit , ueniam pars poscere gestu , pars properare fugam , donec penetrata labore longo uictrices hauserunt moenia flammae proeliaque optatam en uictis dant ultima famam , qui saeuo sub Marte cadunt . 
sed carmina tandem sancta cruentatos uertant ad foedera cantus : semper bella sonant , semper memorabitur hostis . 
pax sat laudis habet , cui tot praemisimus arma : pax mundi longaeua salus , qua uindice tutam exercent elementa fidem , qua comprimit undas Uulcanus noctisque uices lux alma recondit , Phoebo nec siccas urit Titania terras ; pax populis quae iura dedit , quae condidit urbes xit Latium post bella Quirini c . 
