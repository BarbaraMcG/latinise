Incumbit foribus pictae Concordia mensae purpureique sacer sexus uterque laris , aeternas ubi festa dapes conuiuia gestant purpureisque nitent regia fulcra toris . 
ipse micans tecti medium cum coniuge princeps lucida ceu summi possidet astra poli , terrarum ueneranda salus : pro praeside nostro amissas subito flet nouus exul opes ; cui natura dedit , uictoria reddidit orbem claraque longinquos praebuit aula toros . 
hic ubi sacra parens placidi petit oscula nati , Castalium credas cum genetrice deum ; cum soror astitit , nitidae candentia Lunae sidera fraterna luce micare mutes ; si coniux aderit , dicas Nereia Pelei Haemonio Thetidos foedera iuncta toro . 
hac etiam de prole licet sperare nepotem , cui Larisa suum conferat una uirum . 
en noua iam suboles , quae uix modo missa sub auras mystica iam tenero pectore sacra gerit , uagitu confessa deum ; sentire putares , mollia sic tremulo mouerat ora sono . 
Aula uiret pulchram domini sortita iuuentam ipsaque primaeuo lumine tecta nitent , quae Phoebi flammata rotis et principis ostro aetheris ac terrae sidera mixta tenent . 
marmoreos rigat unda lacus fictasque metallis cornigeras rapido proluit amne feras aque festinis onerat crystalla fluentis : gemma uehit laticem , quae fuit ante latex . 
. 
. 
mina celsa tenet socia cum coniuge princeps , cuius sacra petit pignora mundus ouans . 
mira fides ! 
optare licet , cui sceptra capessant , nec numerum regum poscere uota timent et dominos secura sui de stemmate regni continuat proprios dum creat aula nouos . 
Explicat aestiuas ramis errantibus umbras frigoris arcani silua referta gelu nec commune sibi tempus permittit et anno priuatamque hiemem frondea tecta tenent . 
intertonsa comas Spartani marmoris instar porrigit excisum buxus amoena latus , quam nec Achaemeniae possent penetrare sagittae Marti iunxit amica Uenus . 
Annus panditur ecce iam secundus et festum puero diem reducit , quo uitalibus inchoatus auris infusi bibit aetheris uigorem . 
omnes nunc Latiae fauete Musae , omnes nunc Latiae uirete siluae ; uernent limina laureisque sertis inserpant hederae uagante nexu ; exultet placido tumore Thybris et nulla rutilus nec asper unda hibernis uada molliat serenis . 
laxet pectora bellicosa ductor ( est dignus rude ) lacteamque prolem nodosis ferus ambiat lacertis ; adsit cum socio parente coniunx , coniunx non leuibus canenda musis , heroum suboles , propago regum ; cuius gloria feminam superstat ; quae non ut Thetis anxium pauorem secretis Stygos abluit sub undis et natum trepidis anhela curis contra fata deum metusque leti primaeuos pueri recentis artus plenis numine fontibus rigauit , qua puri deus arbiter lauacri arcana laticum receptus unda pellit crimina nec sinit fuisse et uitam nouat obruitque poenam . 
his te primitiis , puer , sacratum excepit gremio micante Roma et nudi lateris recincta uestem , quae bellis procul omnibus patebat , nutricem tibi praebuit papillam . 
felix distulit adtulitque partum Lucinae mora : praestitit morari , ut spebus timidis diu negatus et ciuis dominae futurus Urbi natalem tibi regiam Quirini et primas Latii domos uideres , proles Martia Martios penates , hoc iam clarior inclyto parente , quod uix puberibus pater sub annis obiectus Geticis puer cateruis , bellorum mora , foederis sequester , intentas Latio faces remouit ac mundi pretium fuit pauentis . 
