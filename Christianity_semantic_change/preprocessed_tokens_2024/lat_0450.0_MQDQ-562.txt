Rustica deflentem paruum iurauerat olim , ni taceat , rabido quod foret esca lupo . 
credulus hanc uocem lupus audiit et manet ipsas peruigil ante fores , irrita uota gerens . 
nam lassata puer nimiae dat membra quieti , spem quoque raptori sustulit inde fames . 
hunc ubi siluarum repetentem lustra suarum ieiunum coniunx sensit adesse lupa : " cur , inquit , nullam referens de more rapinam , languida consumptis sed trahis ora genis ? 
" " ne mireris , ait , deceptum fraude maligna uix miserum uacua delituisse fuga . 
nam quae praeda , rogas , quae spes contingere posset , iurgia nutricis cum mihi uerba darent ? 
" haec sibi dicta putet seque hac sciat arte notari , femineam quisquis credidit esse fidem . 
Adam Samsonem , regem David et Solomonem femina decepit , cepit et arte sua . 
ingemiscit egens ubi non est femina , saltem femineus dulcis omnia uincit amor . 
Pennatis auibus quondam testudo locuta est : si quis eam uolucrum constituisset humi , protinus e rubris conchas proferret arenis , quis pretium nitido cortice baca daret ; indignum sibimet , tardo quod sedula gressu nil ageret toto perficeretque die . 
ast ubi promissis aquilam fallacibus implet , experta est similem perfida lingua fidem . 
et male mercatis dum quaerit sidera pennis , occidit infelix alitis ungue fero . 
tum quoque sublimis , cum iam moreretur , in auras ingemuit uotis haec licuisse suis . 
nam dedit exosae post haec documenta quietis non sine supremo magna labore peti . 
sic quicumque noua sublatus laude tumescit , dat merito poenas , dum meliora cupit . 
Curua retrocedens dum fert uestigia cancer hispida saxosis terga relisit aquis . 
hunc genitrix facili cupiens procedere gressu , talibus alloquiis praemonuisse datur : " Ne tibi transuerso placeant haec deuia , nate , rursus in obliquos neu uelis ire pedes , sed nisu contenta ferens uestigia recto , innocuos proso tramite siste gradus . 
" cui natus " Faciam , si me praecesseris , inquit , rectaque monstrantem certior ipse sequar . 
" [ Nam stultum nimis est , cum tu prauissima temptes , alterius censor si uitiosa notes . 
Arguitur merito , qui recta docere laborat , nec sequitur rectum sed uitiosa magis . 
Sed quicumque docet uerbis , factis quoque debet ; haec stabilire aliter despiciendus erit . 
Cernere festucam mos est in fratris ocello , in propriis oculis non uidet ipse trabem . 
Quae culpares soles , ea ne tu feceris ipse , turpe est doctori cum uitiosa facit . 
Nullitus imponas onus importabile nulli , uellera qui digito nulla mouere uelis . 
Qui cupit alterius ab ocello tergere labem , a proprio citius exuat ille trabem . 
Immitis Boreas placidusque ad sidera Phoebus iurgia cum magno conseruere Ioue , quis prior inceptum peragat : mediumque per aequor carpebat solitum forte uiator iter . 
conuenit hanc potius liti praefigere causam , pallia nudato decutienda uiro . 
protinus impulsus uentis circum tonat aether et gelidus nimias depluit imber aquas : ille magis lateri duplicem circumdat amictum , turbida summotos quod trahit aura sinus . 
sed tenues radios paulatim increscere Phoebus iusserat , ut nimio surgeret igne iubar , donec lassa uolens requiescere membra uiator deposita fessus ueste sederet humi . 
tunc uictor docuit praesentia numina Titan , nullum praemissis uincere posse minis . 
Dura minando tu caueas armaueris hostem , arte ualet uinci qui leuiore modo . 
Sermones opera uincunt laudabiliora , Absque bono fine uerbula pauca ualent . 
Sic homines aliqui cum uerbis saepe superbi . 
[ Metiri se quemque decet propriisque iuuari laudibus , alterius nec bona ferre sibi , ne detracta grauem faciant miracula risum , coeperit in solis cum remanere malis . 
] Exuuias asinus Gaetuli forte leonis repperit et spoliis induit ora nouis . 
aptauitque suis incongrua tegmina membris et miserum tanto pressit honore caput . 
ast ubi terribilis animo circumstetit horror pigraque praesumptus uenit in ossa uigor , mitibus ille feris communia pabula calcans turbabat pauidas per sua rura boues . 
rusticus hunc magna postquam deprendit ab aure , correptum uinclis uerberibusque domat ; et simul abstracto denudans corpora tergo increpat his miserum uocibus ille pecus : " Forsitan ignotos imitato murmure fallas , at mihi , qui quondam , semper asellus eris . 
" [ Quo est ut tam penitus terrae sit homunculus expers , sed totam terram solus habere cupit ? 
Edita gurgitibus limoque immersa profundo et luteis tantum semper amica uadis , ad superos colles herbosaque prata recurrens , mulcebat miseras turgida rana feras : callida quod posset grauibus succurrere morbis et uitam ingenio continuare suo ; nec se Paeonio iactat cessisse magistro , quamuis perpetuos curet in orbe deos . 
tunc uulpes pecudum ridens astuta quietem , uerborum uacuam prodidit esse fidem . 
" Haec dabit aegrotis , inquit , medicamina membris , pallida caeruleus cui notat ora color ? 
" [ Ne sibimet quisquam de rebus inaniter ullis , quod nequit imponat , nostra fabella monet ] . 
[ Haud facile est prauis innatum mentibus ut se uerberibus dignas supplicioue putent . 
] Forte canis quondam nullis latratibus horrens nec patulis primum rictibus ora trahens , mollia sed pauidae submittens uerbera caudae , concitus audaci uulnera dente dabat . 
hunc dominus , ne quem probitas simulata lateret , iusserat in rabido gutture ferre nolam . 
faucibus innexis crepitantia subligat aera , quae facili motu signa cauenda darent , haec tamen ille sibi credebat praemia ferri , et similem turbam despiciebat ouans . 
tunc insultantem senior de plebe superbum aggreditur tali singula uoce monens : " Infelix , quae tanta rapit dementia sensum , munera pro meritis si cupis ista dari ? 
non hoc uirtutis decus ostentatur in aere , nequitiae testem sed geris inde sonum . 
[ Contentum propriis sapientem uiuere rebus nec cupere alterius , nostra fabella monet , indignata cito ne stet Fortuna recursu atque eadem minuat quae dedit ante rota . 
] Corporis immensi fertur pecus isse per auras et magnum precibus sollicitasse Iouem : turpe nimis cunctis irridendumque uideri , insignes geminis cornibus ire boues , et solum nulla munitum parte camelum obiectum cunctis expositumque feris . 
Iuppiter irridens postquam sperata negauit , insuper et magnae sustulit auris onus : " Uiue minor merito , cui sors non sufficit , inquit , et tua perpetuum , liuide , damna geme . 
Montibus ignotis curuisque in uallibus artum cum socio quidam suscipiebat iter , securus , quodcumque malum fortuna tulisset , robore collato posset uterque pati . 
dumque per inceptum uario sermone feruntur , in mediam praeceps conuenit ursa uiam . 
horum alter facili comprendens robora cursu in uiridi trepidum fronde pependit onus ; ille trahens nullo iacuit uestigia gressu , exanimem fingens , sponte relisus humi . 
continuo praedam cupiens fera saeua cucurrit et miserum curuis unguibus ante leuat ; uerum ubi concreto riguerunt membra timore ( nam solitus mentis liquerat ossa calor ) , tunc olidum credens , quamuis ieiuna , cadauer deserit et lustris conditur ursa suis . 
sed cum securi paulatim in uerba redissent , liberior iusto , qui fuit ante fugax : " Dic , sodes , quidnam trepido tibi rettulit ursa ? 
nam secreta diu multaque uerba dedit . 
" " Magna quidem monuit , tamen haec quoque maxima iussit , quae misero semper sunt facienda mihi : " Ne facile alterius repetas consortia , dixit , rursus ab insana ne capiare fera . 
Confidens homini maledicitur ore uidentis , in dubiam cunctis non adhibeto fidem . 
Fratribus in falsis exosa pericula subsunt , subiectum multis lubrica , rara fides . 
Caluus eques capiti solitus religare capillos atque alias nudo uertice ferre comas , ad Campum nitidis uenit conspectus in armis et facilem frenis flectere coepit equum . 
huius ab aduerso Boreae spiramina praeflant ridiculum populo conspiciente caput ; nam mox deiecto nituit frons nuda galero , discolor apposita quae fuit ante coma . 
ille sagax , tantis quod risus milibus esset , distulit admota calliditate iocum : " Quid mirum , referens , positos fugisse capillos , quem prius aequaeuae deseruere comae ? 
Ridiculus cuiquam cum sis , absoluere temet , apposita ueri cum ratione stude . 
Fuscata ceruice stude ne prae uidearis : crine capillata calua secunda patent . 
Se risu quicumque nouo sciat esse retentum , arte magis studeat quam prohibere minis . 
Ferre iocos gratos caluus docet esse ligatos : utile consilium risu depellere risum . 
Eripiens geminas ripis cedentibus ollas insanis pariter flumen agebat aquis . 
sed diuersa duas ars et natura creauit : aere prior fusa est , altera ficta luto . 
dispar erat fragili et solidae concordia motus , incertumque uagus amnis habebat iter . 
ne tamen allisam confringeret , aerea testa iurabat solidam longius ire uiam . 
illa , timens ne quid leuibus grauiora nocerent , et quia nulla breui est cum meliore fides , " quamuis securam uerbis me feceris " inquit , " non timor ex animo decutiendus erit ; nam me siue tibi seu te mihi conferat unda , semper ero ambobus subdita sola malis . 
" [ Pauperior caueat sese sociari potenti , namque fides illist cum parili melior . 
Nam fragili fidus nesciat esse potens . 
Rusticus impresso molitus uomere terram thesaurum sulcis prosiluisse uidet . 
mox indigna animo properante reliquit aratra , semina compellens ad meliora boues . 
continuo supplex telluri construit aras , quae sibi depositas sponte dedisset opes . 
hunc fortuna nouis gaudentem prouida rebus admonet indignam se quoque ture dolens : " Nunc inuenta meis non prodis munera templis atque alios mauis participare deos ; sed cum surrepto fueris tristissimus auro , me primam lacrimis sollicitabis inops . 
Non me ridenti sed tristi cernere uultu fas erit , et uacua sint tibi uota tua . 
Unius accepto peccat graue quisque talento , si , quod ab hoc sumpsit , imputat hoc alii . 
Non est altare bene pro reliquo spoliandum , gratia reddatur unde iocunda uenit . 
Cui tantus magno census tum munere crescit , reddat huic grates quo tribuente tulit . 
Immensum taurus fugeret cum forte leonem tutaque desertis quaereret antra uiis , speluncam reperit , quam tunc hirsutus habebat Cinyphii ductor qui gregis esse solet . 
ast ubi submissa meditantem irrumpere fronte obuius obliquo terruit ore caper , tristis abit longaque fugax de ualle locutus ( nam timor expulsum iurgia ferre uetat ) : " Non te demissis saetosum , putide , barbis , illum , qui superest consequiturque , tremo ; nam si discedat , nosces , stultissime , quantum discrepet a tauri uiribus hircus olens . 
Dum cupis illatum tibimet persoluere damnum , absque tuo damno hocce caueto fore . 
Non spernas aliquem subita de clade gementem , ne quandoque minis obuiet ille tuis . 
Iuppiter in toto quondam quaesiuerat orbe , munera natorum quis meliora daret . 
certatim ad regem currit genus omne ferarum , permixtumque homini cogitur ire pecus ; sed nec squamigeri desunt ad iurgia pisces uel quidquid uolucrum purior aura uehit . 
inter quos trepidae ducebant pignora matres , iudicio tanti discutienda dei . 
tunc breuis informem traheret cum simia natum , ipsum etiam in risum compulit ire Iouem . 
hanc tamen ante alios rupit turpissima uocem , dum generis crimen sic abolere cupit : " Iuppiter hoc norit , maneat uictoria si quem , iudicio superest omnibus iste meo . 
Nolo uelis rerum quidquam laudare tuarum , ni sint alterius ore probata prius . 
Sic mos est hominis , quidquid sibi fecerit ipse uile licet maneat , approbat ipse tamen . 
Laus falerata nimis proprio sordescit in ore , incitat in risum laus falerata sibi . 
Si quis amat ranam , ranam putat esse Dianam . 
Threiciam uolucrem fertur Iunonius ales communi sociam conteruisse cibo ( namque inter uarias fuerat discordia formas , magnaque de facili iurgia lite trahunt ) quod sibi multimodo fulgerent membra decore , caeruleam facerent liuida terga gruem ; et simul erectae circumdans tegmina caudae sparserat arcatum sursus in astra iubar . 
illa licet nullo pennarum certet honore , his tamen insultans uocibus usa datur : " Quamuis innumerus plumas uariauerit ordo , mersus humi semper florida terga geris : ast ego deformi sublimis in aera penna , proxima sideribus numinibusque feror . 
Si quadam uirtute nites , ne despice quemquam : ex alia quadam forsan et ille nitet . 
Omne decus tollit uentosa superbia uana : iactanti merito dedecus omne uenit . 
Noli despicere socios ne despiciare , ac uolo pauonis litem et gruis ut docearis . 
Montibus e summis radicitus eruta quercus decidit , insani turbine uicta noti , quam tumidis subter decurrens alueus undis suscipit et fluuio praecipitante rapit . 
uerum ubi diuersis impellitur ardua ripis , in fragiles calamos grande residit onus . 
tunc sic exiguo conectens caespite ramos miratur liquidis quod stet arundo uadis : se quoque tam uasto necdum consistere trunco , ast illam tenui cortice ferre minas . 
stridula mox blando respondens canna susurro seque magis tutam debilitate docet : " Tu rabidos , inquit , uentos saeuasque procellas despicis et totis uiribus acta ruis . 
ast ego surgentes paulatim demoror austros et quamuis leuibus prouida cedo notis ; in tua praeruptus se effundit robora nimbus , motibus aura meis ludificata perit . 
" haec nos dicta monent magnis obsistere frustra , paulatimque truces exsuperare minas . 
[ Si fugis in bassum cupias transcendere saepe , alta petunt uenti tutius ima iacent . 
Uenator iaculis haud irrita uulnera torquens turbabat trepidas per sua lustra feras . 
tum pauidis audax cupiens succurrere tigris uerbere commotas iussit abesse minas . 
ille tamen solito contorquens tela lacerto : " Nunc tibi , qualis eam , nuntius iste refert . 
" et simul emissum transegit uulnera ferrum , perstrinxitque citos hasta cruenta pedes . 
molliter at fixum traheret cum saucia telum , a trepida fertur uulpe retenta diu , dum quisnam ille foret , qui talia uulnera ferret , aut ubinam iaculum delituisset agens . 
illa gemens fractoque loqui uix murmure coepit ( nam solitas uoces ira dolorque rapit ) : " Nulla quidem medio conuenit in aggere forma quaeque oculis olim sit repetenda meis , sed cruor et ualidis in nos directa lacertis ostendunt aliquem tela fuisse uirum . 
More uolant iaculi clandestina uerba nocentis , nec praescire palam , laederis unde , potes . 
Bruta licet soleant animalia cuncta timeri , omnibus est illis plus metuendus homo . 
Plus aequo pauidos confortant saepe superbi qui , quia confidunt uiribus , hinc pereunt . 
Quattuor immensis quondam per prata iuuencis fertur amicitiae tanta fuisse fides , ut simul emissos nullus diuelleret error , rursus et e pastu turba rediret amans . 
hos quoque collatis inter se cornibus ingens dicitur in siluis pertimuisse leo , dum metus oblatam prohibet temptare rapinam et coniuratos horret adire boues ; sed quamuis audax factisque immanior esset , tantorum solus uiribus impar erat . 
protinus aggreditur prauis insistere uerbis , collisum cupiens dissociare pecus . 
sic postquam dictis animos disiunxit acerbis , inuasit miserum diripuitque gregem . 
tunc quidam ex illis " Uitam seruare quietam qui cupiet , nostra discere morte potest . 
[ Neue cito admotas uerbis fallacibus aures impleat aut ueterem deserat ante fidem . 
Sermones blandos blaeosque cauere memento , credulitas nimia simplicitate nocet . 
Praesens charta docet , quia lis diuortiat usque : foedus , amicitia , firmus amorque ligat . 
Horrentes dumos abies pulcherrima risit , cum facerent formae iurgia magna suae , indignum referens cum istis certamen haberi , quod meritis nullus consociaret honor : " Nam mihi deductum surgens in nubila corpus uerticis erectas tollit in astra comas , puppibus et patulis media cum sede locamur , in me suspensos explicat aura sinus ; at tibi deformem quod dant spineta figuram , despectum cuncti praeteriere uiri . 
" ille refert : " Nunc laeta quidem bona sola fateris et nostris frueris imperiosa malis ; sed cum pulchra minax succidet membra securis , quam uelles spinas tunc habuisse meas ! 
Nemo suae carnis nimium laetetur honore , ne uilis factus post sua fata gemat . 
Cum pulcher fueris , deformem spernere noli , turpia namque uigent , saepe decora cadunt . 
Dicunt doctores : " rara est concordia formae securique status atque pudicitiae " . 
Non honor est sed onus species laesura ferentem : utilis horriditas non onus est sed honor . 
Piscator solitus praedam suspendere saeta exigui piscis uile trahebat onus . 
sed postquam superas captum perduxit ad auras atque auido fixum uulnus ab ore tulit , " Parce , precor , supplex lacrimis ita dixit obortis : nam quanta ex nostro corpore lucra feres ? 
nunc me saxosis genetrix fecunda sub antris fudit et in propriis ludere iussit aquis . 
tolle minas , tenerumque tuis sine crescere mensis : haec tibi me rursum litoris ora dabit : protinus immensi depastus caerula ponti pinguior ad calamum sponte recurro tuum . 
" ille nefas captum referens absoluere piscem , difficiles queritur casibus esse uices : " Nam miserum est , inquit , praesentem amittere praedam , stultius et rursum uota futura sequi . 
Incerta pro spe non munera certa relinque , ne rursus quaeras forte nec inuenias . 
Unum quod tendis praepono duobus habendis , plus ualet " hoc tribuo " quam " tribuenda duo " . 
Quisque tenet , teneat quod cepit dextera prompta , ad praesens oua sunt meliora feris . 
Iudicio plebis non fallit " habes " , sed " habebis " , plus " hoc unum tribuo " quam " tribuenda duo " . 
Paruula progeniem terrae mandauerat ales , qua stabat uiridi caespite flaua seges . 
rusticus hanc fragili cupiens decerpere culmo uicinam supplex forte petebat opem . 
sed uox implumes turbauit credita nidos , suaserat et laribus continuare fugam . 
cautior hos remeans prohibet discedere mater : " Nam quid ab externis proficietur ? 
, ait . 
ille iterum caris operam mandauit amicis ; at genetrix rursum tutior inde manet . 
sed postquam curuas dominum comprendere falces , frugibus et ueram sensit adesse manum : " Nunc , ait , o miseri , dilecta relinquite rura , cum spem de propriis uiribus ille petit . 
Non hominem reddit uirtus aliena timendum , uiribus ex propriis est metuendus homo . 
Si quis in extrema propria non sede locatur , tempore discedet cum sua quisque petit . 
Exemplo simili uitare pericula debes , instans quando malum uideris esse tibi . 
Iuppiter ambiguas hominum praediscere mentes ad terras Phoebum misit ab arce poli . 
tunc duo diuersis poscebant numina uotis : namque alter cupidus , inuidus alter erat . 
his sese medium Titan scrutatus utrumque obtulit et precibus cum peteretur , ait : " Praestant di facilis : nam quae sperauerit unus , protinus haec alter congeminata feret . 
" sed cui longa iecur nequeat satiare cupido , distulit admotas in noua damna preces , spem sibi confidens alieno crescere uoto seque ratus solum munera ferre duo . 
ille ubi captantem socium sua praemia uidit , supplicium proprii corporis optat ouans : nam petit exstinctus sic lumine degeret uno , alter ut hoc duplicans uiuat utroque carens . 
tum sortem sapiens humanam risit Apollo , inuidiaeque malum rettulit ipse Ioui , quae , dum prouentis aliorum gaudet iniquis , laetior infelix et sua damna cupit . 
[ Inuidus ut non sis nec auarus , nostra fabella casibus edocet his ne similem subeas . 
Uenditor insignem referens de marmore Bacchum expositum pretio fecerat esse deum . 
nobilis hunc quidam funesta in sede sepulcri mercari cupiens compositurus erat ; alter adoratis ut ferret munera templis , redderet et sacro debita uota loco . 
" Nunc , ait , ambiguum facies de mercibus omen , cum spes in pretium munera dispar agit , et me defunctis seu malis tradere diuis , siue decus busti seu uelis esse deum . 
subdita namque tibi est magni reuerentia sacri atque eadem retines funera nostra manu . 
" [ Conuenit hoc illis , quibus est permissa potestas , an praestare magis , seu nocuisse uelint . 
] [ In damnum alterius spem tu tibi ponere noli , fallere qui satagit , fallitur arte sua . 
Certamen longa protractum lite gerebant uenator quondam nobilis atque leo . 
hi cum perpetuum cuperent in iurgia finem , edita continuo forte sepulcra uident . 
illic docta manus flectentem colla leonem fecerat in gremio procubuisse uiri . 
scilicet affirmas pictura teste superbum se fieri : exstinctam nam docet esse feram . 
ille graues oculos ad inania signa retorquens infremit et rabido pectore uerba dedit : " Irrita te generis subiit fiducia uestri , artificis testem si cupis esse manum . 
quod si nostra nouum caperet sollertia sensum , sculperet ut docili pollice saxa leo , tunc hominem aspiceres oppressum murmure magno , conderet ut rabidis ultima fata genis . 
Ne credas aliquem , docet ista parabola forte , exemplo uacuo credere uelle tibi . 
Decipiunt aures pictura oculosque poesis , crede uel huic uel ei falleris hac uel ea . 
Quid prodest duram tibi iacturam parituro praesenti quae dat et simili modicum ? 
Nec pictae tabulae , nec testi credito per se , nam pellectus eris , si male credideris . 
Est homo uel simplex praecellens omnia bruta , haec cum in multis sint tamen apta iocis . 
Flens puer extremam putei consedit ad undam , uana superuacuis rictibus ora trahens . 
callidus hunc lacrimis postquam fur uidit obortis , quaenam tristitiae sit modo causa rogat . 
ille sibi abrupti fingens discrimina funis atque auri queritur desiluisse cadum . 
nec mora , sollicitam traxit manus improba uestem , exutus putei protinus ima petit . 
paruulus exiguo circumdans pallia collo sentibus immersus delituisse datur . 
sed post fallaci suscepta pericula uoto tristior , amissa ueste resedit humi . 
dicitur his sollers uocem rupisse querellis et gemitu summos sollicitasse deos : " Perdita , quisquis erit , posthac bene pallia credat , qui putat in liquidis quod latet urna uadis . 
Nemo nimis cupide sibi res desideret ullas , ne , cum plus cupiat , perdat et id quod habet . 
Qui uidet infantem nihilominus omnia nescit , quae fortuna dabit quae feret ipse puer . 
Uiderat excelsa pascentem rupe capellam , comminus esuriens cum leo ferret iter . 
et prior : " Heus , inquit , praeruptis ardua saxis linque , nec hirsutis pascua quaere iugis ; sed cytisi croceum per prata uirentia florem et glaucas salices et thyma grata pete . 
" illa gemens , " Desiste , precor , fallaciter , inquit , securam placidis insimulare dolis . 
uera licet moneas , maiora pericula tollas , tu tamen his dictis non facis esse fidem : nam quamuis rectis constet sententia uerbis , suspectam hanc rabidus consiliator habet . 
Non citius blandis cuiusquam credito uerbis , sed si sint fidi , prospice quid moneant . 
Omne genus uirtutum nam prudentia uincit , uirtutum mores regulat arte sua . 
Ingentem sitiens cornix aspexerat urnam , quae minimam fundo continuisset aquam . 
hanc enisa diu planis effundere campis , scilicet ut nimiam pelleret inde sitim , postquam nulla uiam uirtus dedit , admouet omnes indignata noua calliditate dolos ; nam breuis immersis accrescens sponte lapillis potandi facilem praebuit unda uiam . 
uiribus haec docuit quam sit prudentia maior , qua coeptum uolucris explicuisset opus . 
Uincla recusanti dedignantique iuuenco aspera mordaci subdere colla iugo rusticus obliqua succidens cornua falce credidit insanum defremuisse pecus , cautus et immenso ceruicem innectit aratro ( namque erat hic cornu promptior atque pede ) , scilicet ut longus prohiberet uerbera temo neue ictus faciles ungula saeua daret . 
sed postquam irato detractans uincula collo immeritam uacua calce fatigat humum , continuo euersam pedibus dispergit harenam , quam in domini Boreas ora sequentis agat . 
tunc hic informi squalentes puluere crines discutiens imo pectore uictus ait : " nimirum exemplum naturae derat iniquae , qua fieri posset quis ratione nocens . 
" [ Uix castigatur cui semita recta negatur ; quod mala mens didicit perdere uix poterit . 
Tauro sunt similes prauo quicumque rebelles quos nec uerba regunt , uerbera nec reprimunt . 
Horrida congestis cum staret bruma pruinis cunctaque durato stringeret arua gelu , haesit in aduersa nimborum mole uiator ; perdita nam prohibet semita ferre gradum . 
hunc nemorum custos fertur miseratus in antro exceptum Satyrus continuisse suo . 
quem simul aspiciens ruris miratur alumnus uimque homini tantam protinus esse pauet ; nam gelidos artus uitae ut reuocaret in usum , afflatas calido soluerat ore manus . 
sed cum depulso coepisset frigore laetus hospitis eximia sedulitate frui , ( namque illi agrestem cupiens ostendere uitam , siluarum referens optima quaeque dabat , obtulit et calido plenum cratera Lyaeo , laxet ut infusus frigida membra tepor . 
) ille ubi feruentem labris contingere testam horruit , algenti rursus ab ore reflat . 
obstipuit duplici monstro perterritus hospes et pulsum siluis longius ire iubet : ' Nolo , ait , ut nostris umquam successerit antris tam diuersa duo qui simul ora ferat . 
' [ Qui bene proloquitur coram , sed postea praue , hic erit inuisus bina quod ora geret . 
Uastantem segetes et pinguia culta ruentem liquerat abscisa rusticus aure suem , ut memor accepti referens monumenta doloris ulterius teneris parceret ille satis . 
rursus in exsculpti deprensus crimine campi perdidit indultae perfidus auris onus . 
nec mora , praedictae segeti caput intulit horrens , poena sed insignem congeminata facit . 
tunc domini captum mensis dedit ille superbis , in uarias epulas plurima frusta secans . 
sed cum consumpti dominus cor quaereret apri , impatiens fertur quod rapuisse cocus , rusticus hoc iustam uerbo compescuit iram , affirmans stultum non habuisse suem . 
" Nam cur membrorum demens in damna redisset , atque uno totiens posset ab hoste capi ? 
" haec illos descripta monent , qui saepius ausi numquam peccatis abstinuere manus . 
Ingentem fertur mus quondam paruus oberrans ausus ab exiguo laedere dente bouem . 
uerum ubi mordaci confecit uulnera rostro , tutus in anfractus conditur inde suos . 
ille licet uasta toruum ceruice minetur , non tamen iratus quem petat esse uidet . 
tunc indignantem iusto sermone fatigans , distulit hostiles calliditate minas : " Non quia magna tibi tribuerunt membra parentes , uiribus effectum constituere tuis . 
[ Disce tamen breuibus quae sit fiducia monstris , ut faciat quicquid paruula turba cupit . 
" ] [ Cum diues persona breuem maiorue potestas subdere uult sibimet , si nequit , ira tumet . 
Haerentem luteo sub gurgite rusticus axem liquerat et nexos ad iuga tarda boues , frustra depositis confidens numina uotis ferre suis rebus , cum resideret , opem . 
cui rector summis Tirynthius infit ab astris ( nam uocat hunc supplex in sua uota deum ) : " Perge laborantes stimulis agitare iuuencos , et manibus pigras disce iuuare rotas . 
tunc quoque congressum maioraque uiribus ausum fas superos animis conciliare tuis . 
disce tamen pigris non flecti numina uotis praesentesque adhibe , cum facis ipse , deos . 
Anser erat cuidam pretioso germine feta , ouaque quae nidis aurea saepe daret . 
fixerat hanc uolucri legem Natura superbae , ne liceat pariter munera ferre duo . 
sed dominus , cupidum sperans uanescere uotum , non tulit exosas in sua lucra moras , grande ratus pretium uolucris de morte referre , quae tam continuo munere diues erat . 
postquam nuda minax egit per uiscera ferrum et uacuam solitis fetibus esse uidet , ingemuit tantae deceptus crimine fraudis ; nam poenam meritis rettulit inde suis . 
sic qui cuncta deos uno male tempore poscunt , iustius his etiam uota diurna negant . 
Omittit totum qui tendit ad omnia uotum . 
Cum tibi cuncta petas , aequi transcendere metas desine : nulla metit qui sibi cuncta petit . 
Uites fortunam parantem damna futura te docet ut caueas aurea qui det oua . 
Quisquis torpentem passus transisse iuuentam nec timuit uitae prouidus ante mala , confectus senio , postquam grauis affuit aetas , heu frustra alterius saepe rogabit opem . 
Solibus ereptos hiemi formica labores distulit et breuibus condidit ante cauis . 
uerum ubi candentes suscepit terra pruinas aruaque sub rigido delituere gelu , pigra nimis tanto non aequans corpore nimbos in propriis laribus umida grana legit . 
discolor hanc precibus supplex alimenta rogabat , quae quondam querulo ruperat arua sono : se quoque , maturas cum tunderet area messes , cantibus aestiuos explicuisse dies . 
paruula tunc ridens sic est affata cicadam ( nam uitam pariter continuare solent ) : " Mi quoniam summo substantia parta labore est , frigoribus mediis otia longa traho ; at tibi saltandi nunc ultima tempora restant , cantibus est quoniam uita peracta prior . 
" [ Sic , homo , grana metas ut cum tua uenerit aetas , ad senii metas non aliena petas . 
Fama est quod geminum profundens simia partum diuidat in uarias pignora nata uices ; namque unum caro genetrix educit amore , alteriusque odiis exsaturata tumet . 
coeperit ut fetam grauior terrere tumultus , dissimili natos condicione rapit : dilectum manibus uel pectore gestat amico , contemptum dorso suscipiente leuat . 
sed cum lassatis nequeat consistere plantis , oppositum fugiens sponte remittit onus . 
alter ab hirsuto circumdans brachia collo haeret et inuita cum genetrice fugit . 
mox quoque dilecti succedit in oscula fratris , seruatus uetulis unicus heres auis . 
[ Sic multos neglecta iuuant , atque ordine uerso spes humiles rursus in meliora refert . 
] [ Quod uile est carum , quod carum uile putemus , sic tibi nec cupidus huic nec auarus eris . 
Pulcher et intacta uitulus ceruice resultans scindentem assidue uiderat arua bouem . 
" Non pudet heus , inquit , longaeuo uincula collo ferre nec haec positis otia nosse iugis ? 
cum mihi subiectas pateat discursus in herbas et nemorum liceat rursus opaca sequi . 
" at senior , nullam uerbis compulsus in iram , uertebat solitam uomere fessus humum , donec deposito per prata liceret aratro molliter herboso procubuisse toro . 
mox uitulum sacris innexum respicit aris admotum cultro comminus ire popae . 
" Hanc tibi tristis , ait , dedit indulgentia mortem , expertem nostri quae facit esse iugi . 
proderit ergo graues quamuis perferre labores , otia quam tenerum mox peritura pati . 
" est hominum sors ista , magis felicibus ut mors sit cita , cum miseris uita diurna negat . 
Otia si uites , periere cupidinis artes , ac delicatis otia busta parant . 
Semper aliquid facito ne te fallax inimicus torpentem capiat , per sua lora trahat . 
Efficit ac nutrit labor hic animus generosos , proficit absque Deo nullus in orbe labor . 
Pinguior exhausto canis occurrisse leoni fertur et insertis uerba dedisse iocis . 
' Nonne uides duplici tendantur ut ilia tergo luxurietque toris nobile pectus ? 
ait . 
proximus humanis ducor post otia mensis , communem capiens largius ore cibum . 
' ' Sed quod crassa malum circumdat guttura ferrum ? 
' ' Ne custodita fas sit abire domo . 
at tu magna diu moribundus lustra pererras , donec se siluis obuia praeda ferat . 
perge igitur nostris tua subdere colla catenis , dum liceat faciles promeruisse dapes . 
' protinus ille grauem gemuit collectus in iram atque ferox animi nobile murmur agit . 
' Uade , ait , et meritis nodum ceruicibus infer , compensentque tuam uincula dura famem ; at mea cum uacuis libertas redditur antris , quamuis ieiunus quae libet arua peto . 
has illis epulas potius laudare memento , qui libertatem postposuere gulae . 
Dulcibus e stagnis fluuio torrente coactus aequoreas praeceps piscis obibat aquas . 
illic squamigerum despectans improbus agmen eximium sese nobilitate refert . 
non tulit expulsum patrio sub gurgite phycis uerbaque cum salibus asperiora dedit : " Uana laboratis aufer mendacia dictis , quaeque refutari te quoque teste queant . 
nam quis erit potior populo spectante probabo , si pariter captos umida lina trahant . 
tunc me nobilior magno mercabitur emptor , te simul aere breui debile uulgus emet . 
" [ Quisquis ab externis nuper deuenerit oris , non decet indigenis , ut uelit , esse prior . 
Uouerat attritus quondam per proelia miles omnia suppositis ignibus arma dare , uel quae uictori moriens sibi turba dedisset , uel quidquid profugo posset ab hoste capi . 
interea uotis fors affuit et memor arma coeperat accenso singula ferre rogo . 
tunc lituus rauco deflectens murmure culpam immeritum flammis se docet isse pyrae . 
" nulla tuos , inquit , petierunt tela lacertos , uiribus affirmes quae tamen acta meis ; sed tantum uentis et cantibus arma coegi , hoc quoque summisso ( testor et astra ) sono . 
" ille resultantem flammis crepitantibus addens " nunc te maior , ait , poena dolorque rapit ; nam licet ipse nihil possis temptare nec ausis , saeuior hoc , alios quod facis esse malos . 
" [ Non refert an sis mediata uel immediata causa mali , solum lex ad utrumque facit . 
Saepe malum postquam fecit quod quisque piauit , immunis cusae et criminis esse cupit . 
Distinctus maculis et pulchro pectore pardus inter consimiles ibat in arua feras ; sed quia nulla graues uariarent terga leones , protinus his miserum credidit esse genus . 
cetera sordenti damnans animalia uultu , solus in exemplum nobilitatis erat . 
hunc arguta nouo gaudentem uulpis amictu corripit et uanas approbat esse notas : " Uade , ait , et pictae nimium confide iuuentae , dum mihi consilium pulchrius esse queat , miremurque magis quos munera mentis adornant , quam qui corporeis enituere bonis . 
Nobilitas sola est animum quod moribus ornat ; nobile cor superat nobilitate sua ; nobilitas morum praefertur corpore toto ; nobilium ritus fama uetusta facit . 
Omne hominum genus est per Christum nobilitatum ; nobilitas eius transbeat omne genus . 
Filius est missus ut seruos nobilitaret , applaudens illi nobilis omnis erit . 
Impulsus uentis et pressa nube coactus ruperat hibernis se grauis imber aquis ; cumque per effusas stagnaret turbine terras , expositum campis fictile pressit opus : mobile namque lutum tepidus prius instruit aer , discat ut admoto rectius igne coqui . 
tunc nimbus fragilis perquirit nomina testae . 
immemor illa sui " Amphora dicor " ait ; " nam me docta manus rapiente uolumina gyro molliter obliquum iussit habere latus . 
" " hactenus hac , inquit , liceat constare figura : nam te subiectam diluet imber aquis . 
" et simul accepto uiolentius amne fatiscens pronior in tenues uicta cucurrit aquas . 
infelix , quae magna sibi cognomina sumens ausa pharetratis nubibus ista loqui . 
Haec poterunt miseros posthac exempla monere subdita nobilibus ne sua fata gemant . 
Forte lupum melior cursu deluserat haedus , proxima uicinis dum petit arua casis ; inde fugam recto tendens in moenia cursu inter lanigeros astitit ille greges . 
impiger hunc raptor mediamque secutus in urbem temptat compositis sollicitare dolis : " Nonne uides , inquit , cunctis ut uictima templis immitem regemens morte cruentet humum ? 
quod nisi securo ualeas te reddere campo , ei mihi , uittata tu quoque fronte cades . 
" ille refert : " Modo quam metuis , precor , exime curam et tecum uiles , improbe , tolle minas ; nam sat erit sacrum diuis fudisse cruorem quam rabido fauces exsaturare lupo . 
" [ Sic quotiens duplici subeuntur tristia casu , expedit insignem promeruisse necem . 
