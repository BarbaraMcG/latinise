Calpurniane , salue properis uersibus . 
misi , ut petisti , tibi munditias dentium , nitelas oris ex Arabicis frugibus , tenuem candificum nobilem puluisculum complanatorem tumidulae gingiuulae , conuerritorem pridianae reliquiae , ne qua uisatur tetra labes sordium , restrictis forte si labellis riseris . 
Et Critias mea delicia est et salua , Charine , pars in amore meo , uita , tibi remanet ; ne metuas ; nam me ignis et ignis torreat ut uult : hasce duas flammas dum potiar patiar . 
hoc modo sim uobis , unus sibi quisque quod ipse est , hoc mihi uos eritis , quod duo sunt oculi . 
Florea serta , meum mel , et haec tibi carmina dono , carmina dono tibi , serta tuo genio , carmina , uti , Critia , lux haec optata canatur , quae bis septeno uere tibi remeat , serta autem , ut laeto tibi tempore tempora uernent , aetatis florem floribus ut decores , tu mihi des contra pro uerno flore tuum uer , ut nostra exuperes munera muneribus : pro implexis sertis complexum corpore redde proque rosis oris sauia purpurei . 
quod si animam inspires donaci , iam carmina nostra cedent uicta tuo dulciloquo calamo . 
montis in excelsi scopulo , rex , siste puellam ornatam mundo funerei thalami . 
nec speres generum mortali stirpe creatum , sed saeuum atque ferum uipereumque malum , quod pinnis uolitans super aethera cuncta fatigat flammaque et ferro singula debilitat , quod tremit ipse Iouis , quo numina terrificantur fluminaque horrescunt et Stygiae tenebrae . 
ideo coniuncti terram proscindunt boves , ut in futurum laeta germinent sata . 
