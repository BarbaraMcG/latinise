- De ultima et summa perfectione hominis , quantum in hac vita possibile est . 
Cogitavi mihi aliquid ultimate ( in quantum possibile est in huius exsilii et peregrinationis immoratione ) depingere , scriptando de et super ab omnibus plena et possibili abstractione , et cum solo Domino Deo expedita , secura , et nuda firmaque adhaesione : praesertim cum ipsius Christianae perfectionis finis sit charitas , qua Domino Deo adhaeretur . 
Ad quam quidem adhaesionem charitativam omnis homo de necessitate salutis tenetur , quod fit praeceptorum observantia , et divinae voluntatis conformitate : quorum observantia excludit omne quod repugnat charitatis essentiae et habitui , cuiusmodi sunt peccata mortalia . 
Religiosi vero adstrinxerunt se etiam ad Evangelicam perfectionem , atque ad ea quae supererogationis et consilii sunt , per quae expeditius ad ultimum finem , qui Deus est , pervenitur : per quorum observantiam excluduntur ea etiam quae impediunt actum seu fervorem charitatis , quo minus possit quis in Dominum Deum ferri , cuiusmodi sunt abrenumtiatio omnium rerum , corporis insuper et animae , professionis dumtaxat voto excepto . 
Quoniam quidem Spiritus cum sit Dominus Deus , et eos , qui adorant eum , in spiritu et veritate oportet adorare , id est , cognitione et amore , intellectu et affectu , aab omnibus phantasmatibus nudis . 
Hinc est et illud Matthaei , vi . 
: Cum oraveris , intra in cubiculum tuum , id est , cordis tui intima : et clauso ostio , scilicet sensuum tuorum , et inibi corde puro , et conscientia bona , et fide non ficta , ora Patrem tuum , in spiritu et veritate , in abscondito . 
Quos tunc congrue fit , cum homo ab omnibus aliis fuerit exoccupatus et exutus , et totus intra se receptus : ubi universis et singulis exclusis et oblitis , coram Iesu Christo , tacito ore , sola mens desideria sua secure Domino Deo suo fiducialiter pandit , ac per hoc toto cordis et amoris affectu se in eum intimissimis medullis omnium virium suarum sincerissime ac plenissime diffundit , et immergit , dilatat et inflammat , et resolvit in se . 
- Aliter quis , omnibus aliis spretis , soli Christo inhaereat et intendat ? 
Verumtamen quicumque talem statum aggredi et ingredi desiderat et satagit , opus est omnino , ut velut clausis oculis et sensibus , de nulla re se penitus implicet aut perturbet , sollicitus sit aut curet : sed cuncta tamquam impertinentia et noxia ac perniciosa funditus excutiat : deinde se totum intra se recipiat , nec aliud umquam obiectum inibi mente attendat , quam solum Iesum Christum vulneratum : sicque per eum in eum , id est , per hominem in Deum , per vulnera humanitatis ad intima divinitatis suae , sedulo et obnixe intendat : ibique se suaque singula ac cuncta , indiscusse , suae infatigabili providentiae committat expedite et secure , iuxta illud Petri : Omnem sollicitudinem vestram proiicientes in eum , qui potest omnia . 
Et iterum : Nihil solliciti sitis . 
Et rursus : Iacta super Dominum curam tuam , et ipse te enutriet . 
Et iterum : Mihi adhaerere Deo bonum est . 
Et : Providebam Dominum in conspectu meo semper . 
Et sponsa in Canticis : Inveni quem diligit anima mea : quippe venerunt mihi omnia bona pariter cum illa . 
Nempe hic est thesaurus ille coelestis absconditus , nec non margarita pretiosa , quae prae omnibus comparata fiducia humili , conatu instantissimo , taciturnitate tranquilla , etiam usque ad corporalis commodi , laudis vel honoris iacturam , in fortitudine spiritus quaeritur . 
Alioquin quid proficit religiosus , si totum mundum lucretur , et animae suae detrimentum patiatur ? 
Aut quid relevat status , professionis sanctitas , perfectionis habitus , tonsura , et exterioris dispositio conversationis , sine vita in spiritu humilitatis et veritatis , ubi Christus habitat per fidem charitate formatam ? 
Hinc est illud Lucae xvii . 
: Regnum Dei intra vos est , quod est Christus Iesus . 
- Quae sit conformitas perfectionis hominis in hac vita ? 
Porro quanto plus mens sollicita est ad ista inferiora et humana cogitanda et tractanda , tanto plus a superioribus et coelestibus per devotionis intima elongatur : et quanto ferventius ab inferiorum memoria , affectu et intellectu ad superiora sensus colligitur , tanto perfectior erit oratio , et purior contemplatio : quia simul perfecte non potest esse utrisque intenta , quae sicut lux et tenebrae sunt divisa . 
Quippe qui Deo adhaeret , versatur in lumine : qui vero mundo adhaeret , in tenebris est . 
Qua ex re , est hominis in hac vita sublimior perfectio , ita Deo uniri ut tota anima cum omnibus potentiis suis et viribus in Dominum Deum suum sit collecta , ut unus fiat spiritus cum eo , et nihil meminerit nisi Deum , nihil sentiat vel intelligat nisi Deum , et omnes affectiones in amoris gaudio unitae , in sola Conditoris fruitione suaviter quiescant . 
Imago enim Dei in his tribus potentiis in anima expressa consistit , videlicet , ratione , memoria , et voluntate . 
Et quamdiu illae ex toto , Deo impressae non sunt , non est anima deiformis iuxta primariam animae creationem . 
Forma nempe animae Deus est , cui debet imprimi , sicut cera sigillo , et signatum signo signatur . 
Hoc autem numquam plene fit , nisi cum ratio perfecte iuxta capacitatem suam illuminatur ad cognitionem Dei , qui est summa veritas , et voluntas perfecte afficitur ad amandam summam bonitatem , et memoria plene absorbetur ad intuendum et fruendum aeterna felicitate , et ad suaviter et delectabiliter in ea quiescendum . 
Et quia in horum consummata adeptione consistit gloria beatudinis , quae perficietur in patria , liquet quod istorum perfecta inchoatio est perfectio in hac vita . 
- Qualiter operatio humana debeat esse in solo intellectu , et non in sensibus ? 
Felix ergo qui per abstersionem continuam phantasmatum et imaginum , ac per introversionem et inibi per sursum ductionem mentis in Deum , tandem aliquando obliviscitur phantasmatum quodammodo , ac per hoc consequentes operatur interius nudo ac simplici ac puro intellectu et affectu circa obiectum simplicissimum Deum . 
Omnia igitur phantasmata , species , imagines , ac formas rerum omnium citra Deum a mente reiicias , ut in solo nudo intellectu et affectu ac voluntate tuum pendeat exercitium circa Deum intra te . 
Nempe finis omnium exercitiorum hic est , scilicet intendere et quiescere in Domino Deo intra te per purissimum intellectum , et devotissimum affectum sine phantasmatibus et implicationibus . 
Huiusmodi autem exercitium non fit in organis carneis , et sensibus exterioribus , sed per quod quis homo est : homo vero quis est intellectu et affectu . 
Et idcirco quamdiu homo cum phantasmatibus et sensibus ludit , et eis insistit , videtur nondum exisse motus et limites bestialitatis suae , hoc est , illius quod cum bestiis habet commune . 
Quia illae per phantasmata et per tales sensitivas seu sensibiles species cognoscunt et afficiuntur , et non aliter , eo quod altiorem vim animae non habeant . 
Secus est de homine , secundum intellectum et affectum et liberum arbitrium , ad Dei imaginem et similitudinem creato , quibus debet Deo immediate , pure et nude imprimi , et uniri , firmiterque inhaerere . 
Quamobrem diabolus diligentissime et maxime conatur impedire illud exercitium , quantum potest , ex quo est quodammodo praeambulum et initium vitae aeternae , invidens super hoc homini . 
Idcirco nititur semper mentem hominis alienare a Domino Deo , nunc per istas , nunc per illas tentationes seu passiones , nunc sollicitudine superflua et cura indiscreta , nunc turbatione , et conversatione dissoluta , curiositateque irrationabili : nunc per studia librorum subtilium , colloquia aliena , rumores et novitatem : nunc per aspera , nunc per contraria , etc . 
Quae tamen etsi nonnumquam levia et tamquam nulla videantur peccata , tamen magna sunt impedimenta huius sancti exercitii et operis . 
Et ideo , etiamsi utilia et necessaria visa fuerint , sive magna sive parva , ut noxia et perniciosa illico sunt reiicienda penitus , et a sensibus propellenda . 
Summopere igitur necessarium est , ut audita , visa , facta , et dicta , et caetera similia sine phantasmatibus , imaginibus et occupationibus recipiantur , nec etiam ex consequenti vel antea vel tunc super hoc phantasmata et implicationes formentur et nutriantur . 
Et ita quando phantasmata non venit ad memoriam et mentem , tunc non impedit hominem , sive in oratione , meditatione , et psalmodia , sive in alia quacumque operatione et exercitatione spirituali , nec rursum iterato occurret ei . 
Et sic expedite secureque te totum , etiam plene omnia et singula committe infallibili et certissimae divinae providentiae cum silentio et quiete , et ipse pugnabit pro te : et melius , honestius ac dulcius liberabit te et consolabitur , quam si tu semper die noctuque de hoc continue phantasiareris , et vana vagaque ac captiva mente fatue sic et sic , hinc et inde discurreres errabundus , necnon mente et corpore deficiens tempus perderes , et vires stulte ac irrationabiliter consumeres . 
Cuncta ergo et singula , undecumque et qualitercumque occurrentia ortum habeant , sic accipe cum taciturnitate et tranquillitate aequanimiter , quemadmodum de manu paternae divinaeque providentiae tibi venirent . 
Nuda igitur te a phantasmatibus omnibus rerum corporearum , iuxta tui status et professionis exigentiam , ut nuda mente et sincere inhaereas ei cui te multipliciter et totaliter devovisti , ut nihil quodammodo possibile sit medii inter animam tuam et ipsum , ut pure fixeque fluere possis a vulneribus humanitatis in lumen suae divinitatis . 
- De corde puritate , quae est prae omnibus sectanta . 
Si igitur recto et securo tramite ac breviter ad finem beatitudinis viae et patriae , gratiae et gloriae , pervenire desideras et satagis , tunc intenta mente sedulo adspira ad perpetuam cordis munditiam , et puritatem mentis , ac sensuum tranquillitatem : atque cordis affectum recollige , et iugiter defige sursum in Dominum Deum , et inter haec abstrahe te a familiaribus tuis , et ab omnibus hominibus , in quantum in te est , et negotiis huiusmodi propositum tuum impedientibus , semper captans opportunitatem , ubi et quando possis locum , tempus , et modum reperire quietis ac contemplationis , carpens silentii secreta , praesentisque saeculi vitare naufragia , necnon perstrepentis mundi fugere perturbationes . 
Qua de re omni tempore puritati , munditiae , ac quieti cordis principaliter stude : ut videlicet continue , velut clausis carnalibus sensibus , in temetipsum convertaris , et cordis ostia a formis et phantasmatibus sensibilium , et imaginationibus terrenorum , quantum possibile est , habeas diligenter serata . 
Nempe cordis puritas , inter omnia exercitia spiritualia quodammodo ( tamquam finalis intentio , ac laborum omnium retributio , quam in hac vita spiritualis quisque et vere religiosus recipere consuevit ) sibi vindicat principatum . 
Idcirco cor tuum , sensus , et affectum , cum omni diligentia , solertia et conatu , absolvas ab his omnibus quae libertatem ipsius possent impedire , insuper ab omni re mundi possibilitatem habente alligandi et vincendi te . 
Sicque cunctas dispersiones cordis , et affectiones mentis , in unum verum , simplex , et principalissimum bonum recolligere , et intra te tamquam in uno loco recollectas habere agoniza , ac per hoc rebus divinis Deoque mente semper inhaerere , atque derelicta fragilitate terrena , cor ad superna in intimis tuis in Iesu Christo iugiter transformare conare . 
Quapropter si incipis te nudare et purificare a phantasmatibus et imaginibus , et simplificare et tranquillare fiducialiter in Domino Deo cor tuum et mentem tuam , ut haurias et sentias fontem divini beneplaciti in omnibus interioribus tuis , et per bonam voluntatem sis Deo unitus in intellectu , sufficit tibi hoc pro omni studio et lectione sacrae Scripturae , et ad dilectionem Dei et proximi , ut unctio docet . 
Omni igitur studio , conatu , et labore simplifica cor tuum , ut a phantasmatibus immobilis et tranquillus convertaris , et stes in Domino semper intra te , tamquam si anima tua sit in illo nunc aeternitatis , id est , divinitatis , taliter scilicet , ut amore Iesu Christi , de corde puro , conscientia bona , et fide non ficta teipsum deseras , et totum te Deo in omni tribulatione et eventu totaliter plene committas , eiusque voluntati et beneplacito parere semper et patienter affectes . 
Quod ut fiat , necesse est ut frequenter ad cor redeas , et in eo persistas , et ab omnibus , quantum possibile est , teipsum absolvas : mentis oculum semper in puritate et tranquillitate custodias : intellectum a phantasmatibus et formis rerum infirmarum praeserves : voluntatis affectum a curis terrenorum penitus absolvas , et summo vero bono amore fervido radicitus inhaereas : memoriam quoque iugiter habeas sursum elevatum , et in ipso eodem vero summo bono ac solo essentiali et increato firmiter stabilitam : ita dumtaxat , ut tota anima cum omnibus potentiis et viribus suis in Deum recollecta , unus fiat spiritus cum eo , in quo summa perfectio viae consistere cognoscitur . 
Haec vero unitas spiritus et amoris est , quo homo omnibus votis supernae et aeternae voluntati conformis efficitur , ut sit per gratiam , quod Deus est per naturam . 
Interea animadvertendum , quod in eo ipso momento , quo quis suam Dei auxilio potest vincere voluntatem , id est , inordinatum amorem aut zelum a seipso abiicere , sic scilicet , ut Domino Deo de omni sua necessitate audeat plane totaliter confidere , hoc ipso facto in tantum Deo complacet , ut suam ei gratiam largiatur , et per ipsam gratiam veram sentiat charitatem et dilectionem , omnem ambiguitatem et timorem expellentem , in Deoque confidenter sperantem . 
Itaque nihil beatius esse potest , quam omnia in illo ponere , in quo nullus est defectus . 
Proinde quamdiu stas in te , et non stas , proiice te totum in Deum secure , et suscipiet te , sanabit et salvabit te . 
Haec si continue intra te veraciter revolveris , plus tibi ad beatam vitam conferent , quam omnes divitiae , deliciae , honores , insuper et omnis sapientia et scientia huius saeculi fallacis , et corruptabilis mundi et vitae , etiamsi in his excelleres omnes qui umquam fuerunt . 
- Quod adhaerere debet homo devotus Deo , nudato intellectu et affectu . 
Et quia quanto magis te nudaveris a phantasmatibus et implicationibus exterioribus mundanis et sensibilibus , tanto magis anima tua recuperabit vires et interiores sensus suos , ut sapiant ei quae sursum sunt . 
Disce ergo abstinere a phantasmatibus et imaginibus rerum corporalium , quia super omnia placet Deo mens nuda ab huiusmodi formis et speciebus , cuius etiam deliciae sunt esse cum filiis hominum , videlicet qui a talibus occupationibus et distractionibus et passionibus tranquilla , pura et simplici mente sibi intendunt , vacant et adhaerent . 
Alioquin si in talibus memoria , imaginatio et cogitatio tua saepe vacat , necesse est , vel rebus novis , vel reliquiis antiquorum deliniri , vel secundum alia obiecta varie qualificari . 
Unde Spiritus sanctus aufert se a cogitationibus quae sunt sine intellectu . 
Verus itaque Iesu Christi amator sic debet esse unitus intellectu per bonam voluntatem divinae voluntati et bonitati , et nudus ab omnibus phantasmatibus et passionibus , ut non advertat si derideatur , diligatur , vel quidquid sibi inferatur . 
Voluntas namque bona omnia complet , super omnia est . 
Unde si voluntas adsit bona , et Deo in intellectu pure conformis et unita fuerit , non nocet si caro et sensualitas et exterior homo moveatur ad malum , et torpeat ad bonum , aut etiam si interior homo torpet devotionem affectare , sed tantum fide et bona voluntate adhaerere debet Deo in intellectu nude . 
Et hoc facit , si omnem imperfectionem et nihileitatem suam animadvertat , et cognoscat bonum suum in solo Creatore consistere , et cum suis potentiis et viribus se ac cunctas creaturas relinquit , atque ex toto et totum se in Creatorem suum immergit , ita quod omnes operationes suas dirigit pure ex toto in Dominum Deum suum , nec extra eum quidquam quaerit , in quo percipit invenisse omne bonum , et omnem felicitatem perfectionis . 
Et sic transformatur quodammodo in Deum , quod nec cogitare , nec intelligere , nec amare , nec memorare potest , nisi Deum pariter et de Deo : creaturas autem alias et seipsum non videt , nisi tantum in Deo , nec diligit nisi solum Deum , nec memoratur de eis vel de se , nisi in Deo . 
Haec vero cognitio veritatis semper facit animam humilem , seipsam , non alium iudicantem : sed econtra mundana sapientia facit animam superbam , vanam , turgidam , et vento inflatam . 
Sit itaque haec spiritualis et fundamentalis doctrina , quod accedens ad Dei notitiam , servitium et familiaritatem , et si vis Deum veraciter possidere , necesse est quod cor tuum denudes omni amore sensibili , non tantum cuiuscumque creaturae , ut simplici ac toto corde , secundum omne tuum posse , tendas in Dominum Deum tuum creatorem , libere , absque omni duplicitate , cura et sollicitudine , plena fiducia in sola eius providentia de omnibus . 
- Qualiter cor sit recolligendum intra se ? 
Praeterea , sicut dicitur in libro de Spiritu et anima , ascendere ad Deum , hoc est intrare in seipsum . 
Qui enim interius intrans , et intrinsecus penetrans seipsum transcendit , ille veraciter ad Deum ascendit . 
Ab huius ergo mundi distractionibus cor nostrum colligamus , et ad interiora gaudia revocemus , ut aliquando in divinae contemplationis lumine hoc figere valeamus . 
Nam haec est vita et requies cordis nostri , cum in Dei amore per desiderium figitur , et eius consolatione suaviter reficitur . 
Sed quod in huius rei experimentali degustatione multipliciter impedimur , et nequaquam ad ipsum pertingere sufficiamus , ratio in promptu est , quia mens humana sollicitudinibus distracta , non intrat se per memoriam , phantasmatibus obumbrata , non redit ad se per intellectum , concupiscentiis illecta , ad seipsam nequaquam revertitur per desiderium suavitatis internae et laetitiae spiritualis : ita totaliter in his sensibilibus et praesentibus iacens , non potest ad se tamquam ad imaginem Dei intrare . 
Oportet ergo et necesse est , ut cum humilitatis reverentia ac fiducia nimia mens elevet se supra se et omne creatum per abnegationem omnium , et ut dicat intra se : Quem ex omnibus , et prae omnibus , et super omnia quaero , diligo , appeto , et desidero , non est sensibilis neque imaginabilis , sed super omne sensibile et intelligibile : nullo umquam sensu est perceptibilis , sed pleno desiderio totus desiderabilis : non insuper est figurabilis , sed intimo affectu perfectissime appetibilis : non est aestimabilis , sed mundo corde totus affectibilis , quia super omnia amabilis et delectabilis , infinitaeque bonitatis et perfectionis . 
Et tunc fertur in mentis caliginem , et altius intra se elevatur , et profundius ingreditur . 
Et hic modus ascendendi usque ad aenigmaticum contuitum sanctissimae Trinitatis in unitate , unitatis in Trinitate , in Iesu Christo , tanto est ardentior , quanto vis ascendens illi est intimior : et tanto fructuosior , quanto affectu proximior . 
Quippe in spiritualibus illa sunt superiora quae intimiora , quoad experientias spirituales . 
Quapropter numquam desistas , numquam quiescas , donec futurae illius plenitudinis aliquas ( ut ita dicam ) arrhas seu experientias degustes , et donec divinae suavitatis dulcedinem per quantulascumque primitias obtineas , et in odorem ipsius post eam currere non desinas , donec videas Deum deorum in Sion . 
In spirituali enim profectu , et cum Dei intra te unione et adhaesionae , non quiescas , nec retrocedas , donec assecutus fueris quod intendis . 
Exemplum huius accipe in simili ab ascendentibus montem naturalem . 
Si enim spiritus noster , in his quae deorsum transeunt , se per cupidinem immerserit , statim per infinitas distractiones et itinera obliqua rapitur , et a se quodammodo divisus dissipatur , et quasi in tot spargitur , quot ea sunt quae per desideria concupiscit . 
Hinc motus sine stabilitate , cursus sine perventione , labor sine requie . 
Si vero cor et spiritus noster ab hac infimorum infinita distractione , quae deorsum est , per desiderium et amorem se traxerit , et haec infima deferens paulatim se intra se in unum immutabile sufficiens bonum colligens , se cum esse didicerit , et ei inseperabiliter quodam affectu inhaeserit , tanto amplius in unum colligitur et fortificatur , quanto magis agnitione et desiderio sursum elevatur , et in ipso vero summo bono intra se habituatur , donec tandem omnino immutabilis fiat , et ad illam veram vitam , quae ipse Dominus Deus est , immutabiliter perveniat : ut perpetuo , sine omni mutabilitatis et temporis vicissitudine , requiescat iam in illo intrinseco , et quieto , ac secreto divinitatis manerio , perfecte collocatus intra se in Christo Iesu , qui est via ad se venientibus , veritas , et vita . 
- Quomodo in quolibet eventu homo devotus se debeat Deo committere ? 
Credo iam et arbitror , quod ex huiusque deductis cognoscas , quod quanto magis magisque te nudaveris a phantasmatibus , et omnibus rebus mundialibus et creatis , ac per bonam voluntatem intellectu Deo unitus fueris , tanto magis ad statum innocentiae et perfectionis appropinquas . 
Quo quid melius ? 
quidve felicius ac iucundius ? 
Super omnia ergo valet , ut teneas mentem nudam sine phantasmatibus et imaginibus , et a quibuscumque implicationibus , ut nec de mundo , nec de amicis , nec de prosperis , nec de adversis , praesentibus , praeteritis , vel futuris , in te nec in aliis , nec etiam nimis de propriis peccatis solliciteris : sed cum quadam puritatis simplicitate te esse cum Deo extra mundum nude cogita , ac si anima tua iam esset in aeternitate extra corpus separata , utique non tractaret saecularia , nec curaret de statu mundi , nec de pace , nec de guerra nec de sereno , nec de pluvia , et plane nec de aliquo huius saeculi : sed soli Deo conformiter totaliter intenderet , vacaret , et inhaereret . 
Sic suo modo vel nunc relinque corpus tuum , et omnia praesentia et futura creata , et defige aciem mentis ac spiritus tui fixe , secundum omne tuum posse , nude et expedite , in illud increatum lumen . 
Et sic ab omnibus phantasmatibus et involutionibus ac obnubilationibus depuratus sit spiritus tuus , tamquam Angelus corpori alligatus , qui per operationem carnis non impeditur , nec cogitationibus vanis ac vagis implicatur . 
Fortificet ergo se spiritus contra quascumque tentationes , vexationes , iniurias , ut aequanimiter inconcusse in utraque fortuna perseveret in Deo . 
Et cum adest turbatio , aut acedia , vel mentis confusio , non propterea insolescas , aut pusillanimis sis , nec propter hoc curras ad orationes vocales , aut alias consolationes : sed hoc solum ut resuscites te per voluntatem bonam in intellectu , ut adhaereas Deo mente , velit nolit sensualitas corporis . 
Devota namque anima sic debet esse cum Deo unita , et suam voluntatem divinae voluntati tam conformem habere et facere , quod se cum nulla creatura occupet , seu adhaereat , sicut dum non erat creata : ac si nihil sit praeter solum Deum , et ipsam animam . 
Et sic universa et singula aequanimiter de manu divinae providentiae secure et infaillibiliter accipiat , sustinens uniformiter in omnibus Dominum in patientia , tranquillitate , et silentio . 
Qua de re nudare mentem ab omnibus phantasmatibus super omnia valet ad vitam spiritualem , ut sis per bonam voluntatem unitus Deo in intellectu et conformis . 
Praeterea , nihil erit medium inter te et Deum : quod sic patet , quia nec res aliqua ab extra erit medium , cum per votum voluntariae paupertatis ablata sit omnis rei possessio usque ad ultimum , et per castitatis votum corpus , et per obedientiam voluntas et ipsa anima : et sic quodammodo nihil relinquitur , quod mediat inter te et Deum . 
Quod autem religiosus sis , probat professio ipsa , status tuus , et nunc habitus tuus , et tonsura , et similia huiusmodi : sed an fictus , an verus religiosus sis , tu videris . 
Animadverte ergo , quam graviter degeneres et pecces in Dominum Deum tuum , et in omnem eius iustitiam , si secus egeris , et creaturae potius quam Creatori ipsi voluntate et amore inhaeseris , creaturam praeponens Creatori . 
- Contemplatio in Deo , quatenus omnibus aliis exercitiis est praeponenda . 
Et quia omnia citra Deum sunt effectus et opus ipsius Creatoris , habentia posse et esse , et quidquid sunt et possunt , limitatum , et ut ex nihilo producta nihilitatibus circumdata , et ex se ad nihilum tendentia , necessario momentis singularis suum existere , conservari , operari , et si quid in eis est , et sic per omnia ab ipso summo opifice Deo recipimur , tamquam vere ex seipsis sibi et aliis insufficientia , ad cuius operationem sunt , sicut nihil ad aliquid , finitum ad infinitum . 
Quapropter in solo eo , et circa eum , et propter eum , et in eum sit omnis recta nostra contemplatio , vita et operatio : qui etiam uno voluntatis nutu posset et sciret in infinitum omnibus modo creatis perfectiora producere . 
Nulla ergo , sive secundum intellectum , sive secundum affectum , contemplatio et amoris fruitio utilior , perfectior , et felicior , quam in ipso Deo creatore summo et vero bono , a quo , in quo , per quem , et ad quem omnia : sibi et omnibus sufficiens est in infinitum , qui omnium in se continet perfectiones simplicissime ab aeterno , in quo nihil quod non sit ipse : apud quem , et per quem , omnium instabilium stant causae : in quo omnium mutabilium immutabiles manent origines , necnon omnium rationabilium , irrationabiliumque , atque temporalium in eo sempiternae vivunt rationes : qui omnia complet , universa singulaque se toto essentialiter implet : cuique rei intimior est et praesentialior per essentiam , quam res sibiipsi : in quo omnia simul sunt unita , et in eo sempiterne vivunt . 
Praeterea , si ex infirmitate , aut inusitatione intellectus , quis magis tenetur in creaturis contemplari , tunc haec optima , vera , et fructuosa contemplatio videtur homini mortali possibilis , ut saltem in cunctis suis contemplationibus et meditationibus , sive circa creaturas , sive circa Creatorem fiunt , consurgat delectatio in ipso Creatore Deo uno et trino intra se , ut inardescat ignis divini amoris , et verae vitae in se , et in aliis , ut meritum felicitatis aeternae vitae . 
Animadvertenda est etiam in hoc differentia inter contemplationem Catholicorum fidelium , et Philosophorum gentilium : quia contemplatio Philosophorum est propter perfectionem contemplantis , et ideo sistit in intellectu , et ita finis eorum in hoc est cognitio intellectus . 
Sed contemplatio Sanctorum , quae est Catholicorum , est propter amorem ipsius , scilicet contemplati Dei : idcirco non sistit in fine ultimo in intellectu per cognitionem , sed transit ad affectum per amorem . 
Unde Sancti in contemplatione sua habent amorem Dei tamquam principaliter intentum , quia felicius est etiam Dominum Iesum Christum cognoscere , et habere spiritualiter per gratiam , quam sine gratia corporaliter , vel etiam essentialiter . 
Porro dum anima ab omnibus abstrahitur , et in seipsam reflectitur , contemplationis oculus dilatatur , et se scalam erigit , per quam transeat ad contemplandum Deum . 
Ex qua contemplatione anima inardescit ab bona coelestia et divina , et ad aeterna , et omnia temporalia a longe prospicit tamquam nihil sint . 
Unde quando in Deum procedimus per viam remotionis , primo negamus ab eo omnia corporalia et sensibilia et imaginabilia , secundo etiam intelligibilia , ad ultimum , hoc ipsum esse secundum quod in creaturis remanet . 
Sic quantum ad statum viae pertinet , optime Deo coniungimur , secundum Dionysium . 
Et haec caligo est , quam Deus inhabitare dicitur , quam Moyses intravit , ac per hanc ad lucem inaccessibilem . 
Verum non prius quod spiritale est , sed quod animale : ideo consueto ordine procedendum est a labore actionis ad quietum contemplationis , a virtutibus moralibus ad theoricas et speculativas . 
Denique , o anima mea , quid occuparis circa plurima supervacue , et semper in his eges ? 
Intende et ama hoc unum optimum bonum , in quo omne bonum , et sufficit . 
Infelix ergo qui omnia scit praeter ipsum et habet , ipsum autem nescit . 
Et si haec omnia et ipsum sciat , non propter hoc , sed propter ipsum beatior . 
Unde , Ioannis , xvii , : Haec est vita aeterna : ut cognoscant te , etc . 
Et Propheta : Satiabor cum apparuerit gloria tua . 
- Actualis devotio et sensibilis non tantum curanda est , sicut voluntate Deo adhaerere . 
Praeterea , non multum cures actualem devotionem , aut sensibilem dulcedinem , vel lacrymas , sed tantum per bonam voluntatem in intellectu sis mente cum Deo intra te unitus . 
Quippe super omnia placet Deo mens nuda a phantasmatibus , id est , imaginibus , speciebus , ac similitudinibus rerum creatarum . 
Decet namque monachum esse alienum ab omni creatura , ut soli Deo intra se nude et expedite intendat , vacet , et adhaereat Quamobrem abneges temetipsum , ut nude sequaris Christum Dominum Deum tuum , qui vere pauper , obediens , castus , humiliatus est , et passus : in cuius etiam vita et morte multi scandalizati fuerunt , ut liquet ex decursu Evangelii . 
Praeterea , anima separata a corpore non advertit quomodo aut quid agatur de suo corpore derelicto , sive comburatur , sive suspendatur , sive maledicatur , et nihil propter has iniurias corpori illatas contristatur , sed solum cogitat illud nunc aeternitatis , et illud unum quod dicit Dominus in Evangelio necessarium . 
Sic et tu te habeas ad corpus tuum , quasi iam non sis in corpore , et cogita semper de aeternitate animae tuae in Deo , et dirige sedulo cogitatum tuum in illud unum de quo Christus dixit : Porro unum est necessarium : et senties ex hoc magnam gratiam , ad mentis nuditatem et cordis simplificationem acquirendam . 
Verumtamen istud unum est tibi praesentissimum , si te nudaveris a phantasmatibus , et quibuscumque aliis implicationibus , moxque senties sic esse , videlicet te nuda et expedita mente vacare et adhaerere Deo : et sic eris invictus etiam in omnibus qualitercumque inferri possunt , sicut et sancti Martyres , Patres et electi , beatique omnes : qui , despectis omnibus , solum cogitabant animae securitatem et aeternitatem in Deo : et ita armati intus , et per bonam voluntatem Deo uniti , omnia mundi spreverunt , ac si omnino anima iam divisa esset a corpore . 
Ex his ergo perpende , quantum potest bona voluntas cum Deo unita , imo per illam animae impressionem in Deo , ut per eius a carne virtualem et spiritualem divisionem , anima quodammodo respiciat a longe hominem exteriorem suum tamquam non suum ; et sic vilipendit omnia quae inferuntur sibi vel carni suae , ac si fierent alteri , vel non homini . 
Qui enim adhaeret Domino , unus spiritus est , scilicet cum eo . 
Numquam ergo audeas omnino coram Domino Deo tuo intra te aliquid cogitare , vel imaginari , quod coram hominibus erubesceres vel audiri , vel videri , propter Dei reverentiam principalem . 
Est etiam hoc iustum , omnem tuum cogitatum et cogitationem ad solum Deum erigere : eumque , tamquam nihil aliud praeter ipsum sit , sola mentis acie intueri , sicque inhaerendo frui , quod est perfecta inchoatio vitae futurae . 
- Qualiter tentationibus sit resistendum , et tribulationes qualiter sustinendae ? 
Proinde nemo accedens ad Deum vero et integro corde est , quin vexationibus et tentationibus probetur . 
Idcirco in omnibus tentationibus vel hoc observetur , ut si sentiatur , non consentiatur , et patienter ac aequanimiter cum humilitate et longanimitate portetur . 
Si vero blasphemiae sint et turpissimae , hoc omnino firmiter teneas , quod nihil melius aut verius contra easdem facere potes , quam omnino huiusmodi phantasias pro nihilo reputare : quamquam blasphemiae nequissimae et foedissimae et horribiles sint , solum non cura eas , sed pro nihilo reputa et contemne , et tibi non imputa , nec velis tibi super huiusmodi conscientiam formare . 
Fugiet procul dubio inimicus , si eum sic et suas factiones contempseris . 
Superbus enim est valde , non patitur se contemni et sperni . 
Omnino ergo talia penitus non curare , summum est remedium , sicut de muscis volantibus coram oculis contra voluntatem . 
Provideat ergo servus Iesu Christi , tam facile non importune fugere a facie Domini , et hinc inde indignari , murmurare , et querulari super unius muscae vexatione , videlicet levis tentationis , suspicionis , tristitiae , et detractionis , insufficientiae , et cuiuscumque adversitatis , cum sola manu bonae voluntatis in Deum erectae possunt omnia haec fugari . 
Nempe per bonam voluntatem habet homo Deum in defensorem , sanctos Angelos custodes et protectores . 
Insuper et per bonam voluntatem omnis tentatio superatur , sicut musca manu de calvitie capitis fugatur . 
Pax ergo hominibus bonae voluntatis . 
Proinde ergo nec aliquid ditius offertur Deo bona voluntate . 
Quippe bona voluntas in anima , est origo omnium bonorum , et omnium mater virtutum : quam qui habere incipit , secure habet quidquid ei ad bene vivendum opus est . 
Si ergo volueris bonum , et non potes , factum Deus compensat . 
Igitur secundum hoc aeterna lex incommutalibili stabilitate firmavit , ut in voluntate meritum sit : in beatitudine aut in miseria , praemium atque supplicium . 
Dilectio enim est magna voluntas Deo serviendi , dulcis affectus Deo placendi , ferventissimum desiderium Deo fruendi . 
Demum , tentari non est peccatum , sed materia exercendae virtutis , ut homo ad multa bona proficiat tentatione , cum tota vita hominis super terram tentatio censeatur . 
- De amore Dei , quam efficax sit . 
Enimvero omnia supradicta , et quaecumque saluti necessaria , non melius , nec propinquius , nec salubrius perfici possunt , nisi per amorem : per quem suppleri potest omnis necessarii ad salutem indigentia , et in eo habetur omnis boni abundantia , nec deest summi desiderii praesentia . 
Quippe solus amor est , quo convertimur ad Deum , transformamur in Deum , adhaeremus Deo , unimur Deo , ut simus unus spiritus cum eo , et beatificemur hic in gratia , et ibi in gloria , ab eo , et per eum . 
Amor enim ipse non quiescit , nisi in amato , quod fit cum obtinet ipsum possessione plenaria atque pacifica . 
Nempe amor ipse , qui et charitas , est via Dei ad homines , et via hominis ad Deum : et mansionem Deus habere non potest , ubi charitas non est . 
Si igitur charitatem habemus , Deum habemus , quia Deus charitas est . 
Proinde nihil amore acutius , nihil subtilius aut penetrabilius : nec quiescit , donec naturaliter totam amabilis penetraverit virtutem et profunditatem ac totalitatem , et unum se vult facere cum amato , et si fieri potest , ut hoc idem ipse sit quod amatum . 
Et ita nullum patitur mediam inter se et obiectum dilectum quod amat , quod est Deus , sed vehementer tendit in eum : et ideo numquam quiescit , donec omnia transeat , et ad ipsum in ipsum veniat . 
Est enim amor ipse virtutis unitivae et transformativae , transformans amantem in amatum , et econtra , ut sit unum amatorum in altero , et e converso , in quantum intimius potest . 
Quod liquet primo quantum ad vires apprehensivas , qualiter amatum sit in amante : videlicet in quantum dulciter et delectabiliter revocatur in apprehensione amantis : et e regione , prout scilicet amans nititur singula quae ad amatum pertinent , non superficialiter , sed intrinsecus discernere , et quasi ad interiora eius ingredi . 
Sed quantum ad vires appetitivas et affectivas , amatum dicitur in amante , prout videlicet est in affectuosa eius complacentia , et in iucunda eius delectatione interius radicata : e converso , amans est in amato , toto desiderio et conformitate secundum idem velle et nolle , et in eodem gaudere et tristari , tamquam idem ipse . 
Trahit enim amor ( quia fortis est ut mors dilectio ) amantem extra se , et collocat eum in amato , faciens ei intimissime inhaerere . 
Plus enim est anima ubi amat , quam ubi animat : quia sic est in amato secundum propriam naturam , rationem , et voluntatem : sed in eo quod animat , tantum est secundum quod est forma : quod etiam brutis convenit . 
Non est ergo aliud quod nos ab exterioribus sensibilibus intra nos , et exinde in Iesu Christi intima et divina trahit , quam amor Christi , quam desiderium dulcedinis Christi , ad sentiendum , percipiendum , et degustandum praesentiam divinitatis Christi . 
Non itaque aliud est quam amoris vis , quae etiam animam de terris ad fastigia coeli celsa perducit . 
Nec ad summam beatitudinem quis pervenire potest , nisi amore et desiderio provocante . 
Ipse etiam amor est vita animae , vestis nuptialis , et perfectio ipsius , in quo omnis lex et Prophetae , et Domini edictum pendet . 
Under Apostolus ad Romanos : Plenitudo legis est dilectio . 
Et prima ad Timotheum : Finis praecepti est charitas . 
- Orationis qualitas et utilitas : quomodo cor sit recolligendum intra se ? 
Praeterea , cum ad haec et ad quaecumque alia bona omnino simus ex nobis insufficientes , nec aliquid de nobis ipsi Domino Deo ( a quo solo omne bonum ) exhibere possumus , quod non sit prius suum , solo uno excepto , quod superest , quemadmodum ipse per se benedicto suo ore etiam et exemplo nos instruere dignatus est , ut videlicet in omni casu et eventu ad ipsam orationem recurramus , sicut rei , miseri , pauperes , mendici , infirmi , inopes , subditi , servi , et filii , ac totaliter in nobis ipsis desolati , humiliata mentis prostratione , in timore et amore , recollecte et composite , maturo , vero , nudoque affectu erubescentiae cum magnitudine desiderii et ardore , necnon in gemitu cordis , et simplicitate et sinceritate mentis , supplicemus et exponamus ipsi plena cum fiducia undique nobis imminentia pericula ; ita dumtaxat , ut expedite , secure , et nude nos ei totaliter usque ad ultimum videlicet committamus , et offereamus , tamquam vere et per omnia sui , nihil nobisipsis reservantes , ut impleatur in nobis illud beati patris Isaac , qui loquitur de hac ipsa oratione , dicens : ; Tunc erimus unum in Deo , et Dominus Deus erit in nobis omnia in omnibus et solus , quando illa sua perfecta dilectio , qua prior ille nos dilexit , in nostri quoque cordis transierit affectum . 
; Quod ita fiet , cum nobis omnis amor , omne desiderium , omne studium , omnis conatus , denique omnis cogitatio nostra , omneque quod videmus , loquimur , quodque speramus , Deus erit , illaque unitas quae nunc est Patris cum Filio , et Filii cum Patre , in nostrum fuerit sensum mentemque transfusa : ut quemadmodum ille nos sincera et pura atque indissolubili charitate diligit , nos quoque ei perpetua et inseparabili dilectione iungamur : ita scilicet eidem copulati , ut quidquid speramus , quidquid intelligimus , quidquid loquimur et oramus , Deus sit . 
Haec ergo intentio , hic conatus , et finis spiritualis hominis esse debet , ut imaginem futurae beatitudinis in hoc corruptibili corpore possidere mereatur , et quodammodo arrham illius coelestis beatitudinis et conversationis et gloriae incipiat in hoc saeculo praegustare . 
Hic , inquam , finis totius perfectionis est , ut eo usque extenuata mens ab omni situ carnali , ad spiritualia quotidie sublimetur , donec omnis conversatio , omnisque voluntas cordis , una et iugis efficiatur oratio . 
Cumque ita mens , deposita faece terrena , ad Deum , in quo solo semper defixa debet esse intentio spiritualis hominis , respiraverit ( cui ab illo summo bono vel parva separatio , mors praesens ac perniciosissimus interitus est credendus ) praemissaque fuerit tranquillitate fundata , vel ab omnium carnalium passionum nexibus absoluta , et illi uni summoque bono tenacissima adhaesit intentione , Apostolicum illud implebit : Sine intermissione orate . 
Et : Orate in omni loco , levantes puras manus , sine ira et disceptatione . 
Haec enim puritate ( si dici potest ) sensu mentis absorpto , ac de terreno situ ad spiritualem sive angelicam similitudinem transformato , quidquid in se receperit , quidquid tractaverit , quidquid egerit , purissima atque sincerissima oratio erit . 
Haec proinde si continuaveris indisrupte , quemadmodum usque ab initio disseruimus , erit tibi in tua introversione et recollectione iam facile ac promptum contemplari ac frui , sicut vivere in natura . 
- Conscientiae attestatio in omni iudicio requirenda est . 
Demum ad spiritualem mentis perfectionem , puritatem , et tranquillitatem in Deo consequendam , non mediocriter ad hoc proficere videtur , ut in omni quod de nobis dicitur , sentitur , et agitur , semper tacite ad interiora mentis arcana recurramus , et inibi ab omnibus alio abstracti , et intra nos totaliter recollecti , statuamus nos in cognitionem veritatis ante nos , et utique inveniemus atque videbimus penitus nihil proficere nobis , sed plurimum obesse , si laudati vel honorati ab extra fuerimus , et ab intra in veritatis cognitione de nobis culpabiles et rei existimus . 
Et sicut tunc nihil prodest , si quempiam ab extra homines laudant , et conscientia ab intra accusat : ita e regione nihil obest , si ab extra quis contemptus , vituperatus , et persecutus fuerit , ab intra tantum innocens , irreprehensibilis , et innoxius existat : imo quam plurimum super haec cum patientia , et silentio , et quiete , non immerito in Domino gratulari habet : siquidem nulla nocebit adversitas , ubi non dominatur iniquitas . 
Et sicut nullum malum impunitum , ita nullum bonum irremuneratum . 
Neque cum hypocritis velimus mercedem et praemium exspectare , vel recipere ab hominibus : sed solum a Domino Deo , non in praesenti , sed in futuro , non transitorio in tempore , sed in aeternitate . 
Liquet ergo , quod nec maius aliquid , nec melius , quam semper in omni tribulatione et eventu ire ad interiora mentis secreta , et ibi invocare ipsum Dominum Iesum Christum , adiutorem in tentationibus et tribulationibus , ac inibi humiliari in confessione peccati , laudare ipsum Deum et Patrem , corripientem et consolantem : insuper et omnia et singula , in se vel in aliis , prospera sive adversa , aequanimiter accipere , expedite et secure , de manu suae infalltbilis providentiae aut dispositionis ordinate . 
Ex quibus sequitur etiam peccatorum remissio , amaritudinis expressio , collatio dulcedinis et securitatis , unfusio gratiae et misericordiae , attractio et corroboratio familiaritatis , atque abundans in ipso consolatio , firmaque adhaesio et unio . 
Sed nec velimus imitari eos , qui per hypocrisim , et more Pharisaico , seipsos carius et aliter videri , haberi et apparere ab extra coram hominibus satagunt , quam ab intra in veritate de se didicerunt : quod quidem extremae dementiae est , sic videlicet quaerere , appetere aut expetere laudem humanam vel gloriam a se vel ab aliis , cum nihilominus interius repletus sit illecebris et peccatis gravissimis . 
Et certe qui post huiusmodi vanissima currit , fugient ab eo praedicta bona , et dedecus incurret . 
Semper ergo prae oculis tuis habeas mala tua , et inidoneitatem tuam , et cognosce te , ut humilieris , et tamquam peripsema indignissimum , vilissimum , abiectissimumque ab omnibus haberi non refugias propter gravissima peccata et maxima mala tua . 
Qua de re reputa te inter alios , ut scoriam inter aurum , zizaniam inter triticum , paleam inter grana , lupum inter oves , satan inter filios Dei . 
Sed nec velis revereri ab aliis , aliisque praeferri : imo potius toto corde et spiritu fuge virus huius pestilentiae , venenum laudis , reputationem iactantiae et ostentationis , ne videlicet , iuxta Prophetam , laudetur peccator in desideriis animae suae . 
Et , Isaiae , iii . 
: Qui beatum te dicunt , ipsi te decipiunt , et viam gressuum tuorum dissipant . 
Et Dominus , Lucae , vi . 
: Vae cum benedixerint vobis homines . 
- Contemptus sui , qualiter causetur in homine , et quam utilis sit ? 
Proinde , quanto quis vilitatis suae cognitor est , tanto plus et limpidius divinae maiestatis est inspector : et quanto aliquis propter Deum , veritatem et iustitiam , sibiipsi in oculis suis est vilior , tanto in oculis Dei est pretiosior . 
Quapropter studeamus toto desiderii conatu nos vilissimos reputare , et credere indignos omni beneficio , nobis displicere , soli Deo placere , ab aliis indignissimi et vilissimi reputari : insuper super tribulationibus , afflictionibus , et iniuriis non moveri , nec super huiusmodi inferentes conturbari , nec cogitationibus contra eos involvi , vel indignari , sed aequo animo credere velis , te cunctis iniuriis , vilipensionibus , flagellis , et derelictionibus esse dignum . 
Nam re vera , qui vere secundum Deum poenitet et luget , ille ab omnibus honorari ac diligi abhorret , nec subterfugit nec renuit se quodammodo odiri , conculcari , despici , usque in finem , ut vere humilietur , et puro corde soli Domino Deo sincere adhaereat . 
Verumtamen ad Dominum Deum solum diligendum , et seipsum super omnia abhorrendum , et ab aliis appetere vilipendi , non requiritur labor extrinsecus , nec corporis valetudo , sed potius solitudo corporis , labor cordis , et quies mentis , ut scilicet labore cordis , et affectione mentis intimae surgat , et corporaliter se ab illis infimis evellat , et sic ad coelestia et divina surgat et ascendat . 
Nempe hoc facientes , mutamus nos in Deum : et praecipue tunc fit , quando ex corde eligimus , sine iudicio , damnatione et contemptu proximi , nos ut peripsema et opprobrium ab omnibus aestimari , imo ab omnibus tamquam lutum foedum abhorreri , quam quibuscumque deliciis abundare , vel ab hominibus honorari aut elevari , seu qualicumque corporali et transitoria sospitate vel commodo perfrui , nec aliam praesentis huius mortalitatis et corporalis vitae consolationem desiderare , quam nostras offensiones , culpas , et peccata sine intermissione lugere , deplangere , et plorare , perfecte nos vilipendere et annihilare , et de die in diem ab aliis magis magisque viliores haberi , et in omni vilitate indigni in nostris oculis quotidie fieri , ut soli Deo placeamus , eumque solum diligamus , sicque ei adhaereamus : nec circa aliquid velimus affici , nisi solum circa ipsum Dominum Iesum Christum , qui solus iaceat in nostro affectu : nec de ullo solicitari et curare , nisi de ipso in cuius ditione et providentia universa et singula currunt et subsistunt . 
Non ergo tuum erit amodo deliciari , sed vere toto corde lugere . 
Quamobrem , si non luges , propter hoc luge : si vero luges , propter hoc magis lamentare , quia doloris causam tibi superinduxisti , propter tuas offensiones maximas et peccata infinita . 
Sicut ergo non sollicitudinem gerit super speculatorum dispositionem , qui sententiam suscipit condemnatus , sic qui lamentatur , et efficaciter luget , neque deliciis , neque irae , aut gloriae , vel indignationi , vel huiusmodi aliquando attendat . 
Et sicut alia civium , alia sunt damnatorum habitacula , ita lugentium , et habentium ad poenam obligantia delicta , statio et institutio ab innoxiis et non obligatis aliena penitus debet esse et remota . 
Alioquin non esset differentia rei obnoxii et innocentis , in compensatione et satisfactionis poena , quae tamen magna erat in praevaricationis culpa , et liberior esset iniustitia , quam innocentia . 
Omnia ergo abneganda , omnia contemnenda , omnia excutienda et vitanda , ut plena fide bonum luctui poenitentiae iaciatur fundamentum . 
Igitur in veritate Iesum Christum diligens , et post eum lugens , et eum in corde et in corpore portans , in veritate dolorem de suis peccatis et offensionibus habens , in veritate futurum regnum percipere inquirens , necnon in vera fide memoriam tormentorum et iudicii aeterni possidens , et sui exitus timorem et memoriam firmiter perfecteque reassumens , non ulterius conabitur , nec curabit , nec sollicitus erit de aliquo alio . 
Propter quod qui ad beatam impassibilitatem et ad Deum currere festinat , omni die in qua non maledicitur , et contemnitur , se multum damnum arbitretur sustinuisse . 
Impassibilitas autem est , a vitiis et passionibus libertas , cordis munditia , et virtutum ornatus . 
Aestima igitur te iam mortuum , quem non ambigis de necessitate moriturum . 
Et postremum argumentum omnium cogitationum , locutionum , operum tuorum , an secundum Deum sint , sit tibi indicium hoc , videlicet si his magis humilis , et intra te , et in Deo plus recollectus et confortatus fueris . 
Si autem aliter in te repereris , suspectum tibi sit , ne non sit secundum Deum , nec sibi acceptum , nec tibi proficuum . 
- Providentia Dei , qualiter ad omnia se extendat ? 
Verumtamen , ut iuxta praefata , sine impedimento , expedite , secure et nude in Dominum Deum nostrum libere et tranquille feramur , coniungamur et uniamur , eique firmiter adhaereamus , aequanimiter in prosperis et adversis , in vita sive in morte , opus est ut cuncta et singula indiscussae suae infallibili providentiae indubie committamus et certissime . 
Nec mirum , cum ipse solus sit qui omnibus dat esse , posse , et operari , id est , substantiam , virtutem , et operationem , speciem , modum , et ordinem in numero , pondere , et mensura . 
Praesertim cum sicut opus artis praesupponit opus naturae , ita opus naturae praesupponit opus Dei creantis , conservantis , ordinantis , et administrantis : eo quod ipsius solius sit infinita potentia , sapientia , bonitas , et essentialis misericordia , iustitia , et veritas , charitasque , immutabilis aeternitas et immensitas . 
Nulla ergo res potest propria virtute subsistere , nec agere , nisi agat in virtute ipsius Dei , scilicet primi moventis , primi principii , qui est causa omnis actionis , et operatur in omni agente . 
Quippe quantum ad rationem ordinis pertinet , Deus immediate omnibus providet , et usque ad ultima singularia . 
Nihil igitur a maximo usque ad minimum sempiternam Dei providentiam effugit , nec declinat etiam , sive in voluntariis , sive in causalibus , sive in fortuitis nec de se intentis . 
Sed nec aliquid Deus facere potest , quin sub ordinem suae providentiae cadat , sicut non potest facere aliquid , quod eius operationi non subdatur . 
Extendit igitur se providentia divina ad omnia et singula , etiam usque ad hominum cogitata . 
Qua de re Scriptura , iuxta illud primae Petri , v . 
: Omnem solicitudinem vestram proiicientes in eum , quoniam ipsi cura est de vobis . 
Et rursum Propheta : Iacta super Dominum curam tuam , et ipse te enutriet . 
Et , Ecclesiastici , ii . 
et : Respicite , filii , nationes hominum , et scitote quia nullus speravit in Domino et confusus est . 
Qui enim permansit in mandatis eius , et derelictus est ? 
Et Dominus ait : Nolite solliciti esse , dicentes : Quid manducabimus ? 
Quidquid ergo , et quantumcumque magnum a Deo sperare possumus , erimus sine dubio accepturi , secundum illud Deuteronomii , xi . 
: Omnis locus quem calcaverit pes vester , vester erit . 
Quia quantumcumque desiderare quis potuerit , tantum est accepturus : et quatenus fiduciae pedem porrexerit , eatenus possidebit . 
Unde Bernardus : ; Auctor omnium Deus tantae abundat visceribus pietatis , ut ad quantumcumque gratiam fiduciae simum extendere poterimus , tantum erimus sine dubio accepturi . 
; Unde , Marci , xi . 
: Omnia quaecumque orantes petitis , credite quia accipietis , et evenient vobis . 
Porro , quanto haec fiducia in Deum fortiorest et instantior , et quanto in Deo cum humilitate et reverentia se violentius erigit , tanto securius , et abundantius , et citius , quod sperabat , impetrabit ac obtinebit . 
At vero , si inter haec propter multitudinem et magnitudinem peccatorum fiducia in Deum se erigere tependo retardat , animadvertat qui huiusmodi est , quod omnia possibilia sunt apud Deum : et quod vult , necesse est quod fiat , et quod non vult , impossibile est ut fiat : et quod tam facile est ei tam innumerabilia peccata , quantumcumque enormia , remittere et delere , sicut unum peccatum . 
Et sicut peccator non potest , quantum in se est , ab innumerabilibus peccatis surgere , et se ab eis executere et absolvere , sic nec ab uno peccato . 
Non enim possumus non solum facere , sed nec cogitare bonum a nobis , quasi ex nobis , sed hoc ex Deo est . 
Attamen utique multo periculosius est , pluribus irretitum esse peccatis , caeteris paribus , quam uno solo : quia nullum malum impunitum , et cuique peccato mortali debetur infinita poena , et hoc de rigore iustitiae , eo quod quodlibet tale peccatum sit contra Deum , qui est actu infinitae reverentiae , dignitatis , et honorificentiae . 
Praeterea , secundum Apostolum , cognovit Dominus qui sunt eius : et impossibile est aliquem illorum perire , inter quoscumque anfractus et fluctus errorum , scandalorum , schismatum , persecutionum , haeresum , tribulationum , adversitatum , atque tentationum qualiumcumque , eo quod numerus electorum suorum , et terminus meritorum sit aeternaliter et immutabiliter ab eo praevisus , in tantum , ut etiam omnia bona et mala , propria et aliena , prospera et adversa eis cooperentur in bonum , nisi forte in hoc quod gloriosiores et probatiores appareant in adversis . 
Secure ergo et expedite cuncta et singula committamus plena cum fiducia divinae providentiae , quae idcirco permittit mala qualiacumque qualitercumque fieri : et bonum est , et bene fit , ut sinat ea fieri : nec fierent nisi permitteret ea fieri : nec aliter nec plus fieri possunt , nisi in quantum permittit , quia scit , potest , et vult ea in melius convertere et disponere . 
Sicut enim eius operatione omnia bona fiunt , sic eius permissione omnia mala bona fiunt : ut certe ex hoc appareat eius potentia , sapientia , clementia per reparatorem Christum , misericordia et iustitia , virtus gratiae , et defectus naturae , pulchritudo universi , comparatione oppositorum , laus bonorum , reproborum malitia atque poena . 
Similiter in peccatore converso contritio , confessio , et poenitentia , mansuetudo Dei , pietas , et charitas , lausque eius , et bonitas . 
Non tamen eis semper cedit in bonum , qui male agunt : sed ut communiter in periculum magnum , et maximum malum , privationis scilicet gratiae et gloriae , et incursionis culpae et poenae , nonnumquam etiam aeternae , a qua nos custodiat Iesus Christus . 
Amen . 
