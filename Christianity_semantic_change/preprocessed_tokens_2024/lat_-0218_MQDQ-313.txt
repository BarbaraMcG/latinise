Quo ted hoc noctis dicam proficisci foras cum istoc ornatu cumque hac pompa , Phaedrome ? 
Quo Venu Cupidoque imperat , suadetque Amor : si media nox est siue est prima uespera , si statu , condictus cum hoste intercedit dies , tamen est eundum quo imperant ingratiis . 
At tandem , tandem Tandem es odiosus mihi . 
Istuc quidem nec bellum est nec memorabile : tute tibi puer es , lautus luces cereum . 
Egon apicularum opera congestum non feram ex dulci oriundum melculo dulci meo ? 
Nam quo te dicam ego ire ? 
Si tu me roges , dicam ut scias . 
Si rogitem , quid respondeas ? 
Hoc Aesculapi fanum est . 
Plus iam anno scio . 
Huic proxumum illud ostiumst oculissumum . 
Salue , ualuistin ? 
Ostium occlusissumum , caruitne febris te heri uel nudiustertius et heri cenauistine ? 
Deridesne me ? 
Quid tu ergo , insane , rogitas ualeatne ostium ? 
Bellissumum hercle uidi et taciturnissumum , numquam ullum uerbum muttit : quom aperitur tacet , quom illa noctu clanculum ad me exit , tacet . 
Numquid tu quod te aut genere indignum sit tuo facis aut inceptas facinus facere , Phaedrome ? 
num tu pudicae quoipiam insidias locas aut quam pudicam oportet esse ? 
Nemini ; nec me ille sirit Iuppiter ! 
Ego item uolo . 
Ita tuom conferto amare semper , si sapis , ne id quod ames populus si sciat , tibi sit probro . 
Semper curato ne sis intestabilis . 
Quid istuc est uerbi ? 
Caute ut incedas uia : quod amas amato testibus praesentibus . 
Quin leno hic habitat . 
Nemo hinc prohibet nec uotat quin quod palam est uenale , si argentum est , emas . 
Nemo ire quemquam publica prohibet uia ; dum ne per fundum saeptum facias semitam , dum ted apstineas nupta , uidua , uirgine , iuuentute et pueris liberis , ama quidlubet . 
Lenonis hae sunt aedes . 
Male istis euenat ! 
Qui ? 
Quia scelestam seruitutem seruiunt . 
Obloquere . 
Fiat maxume . 
Etiam taces ? 
Nempe obloqui me iusseras . 
At nunc uoto . 
Ita uti occepi dicere : ei ancillula est . 
Nempe huic lenoni qui hic habitat ? 
Recte tenes . 
Minu formidabo , ne excidat . 
Odiosus es . 
Eam uolt meretricem facere . 
Ea me deperit , ego autem cum illa facere nolo mutuom . 
Quid ita ? 
Quia proprium facio : amo pariter simul . 
Malu clandestinus est amor , damnumst merum . 
Est hercle ita ut tu dicis . 
Iamne ea fert iugum ? 
Tam a me pudica est quasi soror mea sit , nisi si est osculando quippiam inpudicior . 
Semper tu scito , flamma fumo est proxuma ; fumo comburi nil potest , flamma potest . 
Qui e nuce nuculeum esse uolt , frangit nucem qui uolt cubare , pandit saltum sauiis . 
At illa est pudica neque dum cubitat cum uiris . 
Credam , pudor si quoiquam lenoni siet . 
Immo ut illam censes ? 
ut quaeque illi occasiost surrupere se ad me , ubi sauium oppegit , fugit . 
Id eo fit , quia hic leno , hic qui aegrotus incubat in Aesculapi fano , is me excruciat . 
Quid est ? 
Alias me poscit pro illa triginta minas , alias talentum magnum ; neque quicquam queo aequi bonique ab eo impetrare . 
Iniurius qui quod lenoni nulli est id ab eo petas . 
Nunc hinc parasitum in Cariam misi meum petitum argentum a meo sodali mutuom . 
Quod si non adfert , quo me uortam nescio . 
Si deos salutas , dextrouorsum censeo . 
Nunc ara Veneris haec est ante horunc fores ; me inferre Veneri uoui iaientaculum . 
Quid ? 
te antepones Veneri iaientaculo ? 
Me , te atque hosce omnis . 
Tum tu Venerem uomere uis . 
Cedo , puere , sinum . 
Quid facturus ? 
Iam scies . 
Anus hic solet cubare custos ianitrix , nomen Leaenaest , multibiba atque merobiba . 
Quasi tu lagoenam dicas , ubi uinum Chium solet esse . 
Quid opust uerbis ? 
uinosissuma est ; eaque extemplo ubi ubi uino has conspersi fores , de odore adesse me scit , aperit ilico . 
Eine hic cum uino sinus fertur ? 
Nisi neuis . 
Nolo hercle , nam istunc qui fert adflictum uelim ; ego nobis ferri censui . 
Quin tu taces ? 
Si quid super illi fuerit , id nobis sat est . 
Quisnam istic fluuiust quem non recipiat mare ? 
Sequere hac , Palinure , me ad fores , fi mi opsequens . 
Ita faciam . 
Agite bibite , festiuae fores ; potate , fite mihi uolentes propitiae . 
Voltisne oliuas , pulpamentum , capparim ? 
Exsuscitate uostram huc custodem mihi . 
Profundis uinum : quae te res agitant ? 
Sine uiden ut aperiuntur aedes festiuissumae ? 
Num muttit cardo ? 
est lepidus . 
Quin das sauium ? 
Tace , occultemus lumen et uocem . 
Licet . 
Flos ueteris uini meis naribus obiectust , eiius amor cupidam me huc prolicit per tenebras . 
Vbi ubi est , prope me est . 
Euax , habeo ! 
salue , anime mi , Liberi lepos . 
Vt ueteri uetu tui cupida sum ! 
nam ubi tu profusus , ibi ego me peruelim sepultam . 
Sed quom adhuc naso odos opsecutust meo , da uicissim meo gutturi gaudium . 
Nil ago tecum : ubi est ipsus ? 
ipsum expeto tangere , inuergere in me liquores tuos , sine , ductim . 
Sed hac abiit , hac persequar . 
Sitit haec anu . 
Quantillum sitit ? 
Modica est , capit quadrantal . 
Pol ut praedicas , uindemia haec huic anu non satis est soli . 
Canem esse hanc quidem magi par fuit : sagax nasum habet . 
Amabo . 
Quoia uox sonat procul ? 
Censeo hanc appellandam anum . 
Adibo . 
Redi et respice ad me , Leaena . 
Imperator quis est ? 
Vinipollens lepidus Liber , tibi qui screanti , siccae , semisomnae , adfert potionem et sitim sedatum it . 
Quam longe a med abest ? 
Lumen hoc uide . 
Grandiorem gradum ergo fac ad me , opsecro . 
Salue . 
Egon salua sim , quae siti sicca sum ? 
At iam bibes . 
Diu fit . 
em tibi , anus lepida . 
Salue , oculissume homo . 
Age , ecfunde hoc cito in barathrum , propere prolue cloacam . 
Tace . 
Nolo huic male dici . 
Faciam igitur male potius . 
Venus , de paullo paullulum hic tibi dabo hau lubenter . 
Nam tibi amantes propitiantes uinum dant potantes omnes , mihi hau saepe ueniunt tales hereditates . 
Hoc uide ut ingurgitat inpura in se merum auariter , faucibu plenis . 
Perii hercle ! 
huic quid primum dicam nescio . 
em istuc , quod mihi dixti . 
Quid id est ? 
Periisse ut te dicas . 
Male tibi di faciant ! 
Dic isti . 
Ah ! 
Quid est ? 
ecquid lubet ? 
Lubet . 
Etiam mihi quoque stimulo fodere lubet te . 
Tace . 
Noli , taceo . 
Ecce autem bibit arcus , pluet credo hercle hodie . 
iamne ego huic dico ? 
Quid dices ? 
Me periisse . 
Age dice . 
Anus , audi . 
Hoc uolo scire te : perditus sum miser . 
At pol ego oppido seruata . 
Sed quid est ? 
quid lubet perditum dicere te esse ? 
Quia id quod amo careo . 
Phaedrome mihi , ne plora , amabo tu me curato ne sitiam , ego tibi quod amas iam huc adducam . 
Tibine ego , si fidem seruas mecum , uineam pro aurea statua statuam , quae tuo gutturi sit monumentum . 
Qui me in terra aeque fortunatus erit , si illa ad me bitet , Palinure ? 
Edepol qui amat , si eget , adficitur misera aerumna . 
Non ita res est , nam confido parasitum hodie aduenturum cum argento ad me . 
Magnum inceptas , si id exspectas quod nusquamst . 
Quid si adeam ad fores atque occentem ? 
Si lubet , neque uoto neque iubeo , quando ego te uideo immutatis moribus esse , ere , atque ingenio . 
Pessuli , heus pessuli , uos saluto lubens , uos amo , uos uolo , uos peto atque opsecro , gerite amanti mihi morem , amoenissumi , fite caussa mea ludii barbari , sussilite , opsecro , et mittite istanc foras quae mihi misero amanti ebibit sanguinem . 
Hoc uide ut dormiunt pessuli pessumi nec mea gratia commouent se ocius ! 
Re spicio nihili meam uos gratiam facere . 
Sed tace , tace ! 
Taceo hercle equidem . 
Sentio sonitum . 
Tandem edepol mihi morigeri pessuli fiunt . 
Placide egredere et sonitum prohibe forium et crepitum cardinum , ne quae hic agimus eru percipiat fieri , mea Planesium . 
Mane , suffundam aquolam . 
Viden ut anus tremula medicinam facit ? 
eapse merum condidicit bibere , foribus dat aquam quam bibant . 
Vbi tu es qui me conuadatus Veneriis uadimoniis ? 
sisto ego tibi me et mihi contra itidem ut sistas suadeo . 
Adsum ; nam si apsim , hau recusem quin mihi male sit , mel meum . 
Anime mi , procul a me amantem abesse hau consentaneumst . 
Palinure , Palinure ! 
Eloquere , quid est quod Palinurum uoces ? 
Est lepida . 
Nimi lepida . 
Sum deus . 
Immo homo hau magni preti . 
Quid uidisti aut quid uidebis magi dis aequiparabile ? 
Male ualere te , quod mi aegrest . 
Male mi morigerus , tace . 
Ipsu se excruciat qui homo quod amat uidet nec potitur dum licet . 
Recte obiurgat . 
Sane hau quicquamst magi quod cupiam iam diu . 
Tene me , amplectere ergo . 
Hoc etiam est quam ob rem cupiam uiuere . 
Quia te prohibet eru , clam potior . 
Prohibet ? 
nec prohibere quit nec prohibebit , nisi mors meum animum aps te abalienauerit . 
Enim uero nequeo durare quin ego erum accusem meum : nam bonum est pauxillum amare sane , insane non bonum est ; uerum totum insanum amare , hoc est quod meus eru facit . 
Sibi sua habeant regna reges , sibi diuitias diuites , sibi honores , sibi uirtutes , sibi pugnas , sibi proelia : dum mi apstineant inuidere , sibi quisque habeant quod suom est . 
Quid tu ? 
Venerin peruigilare te uouisti , Phaedrome ? 
Nam hoc quidem edepol hau multo post luce lucebit . 
Tace . 
Quid , taceam ? 
quin tu is dormitum ? 
Dormio , ne occlamites . 
Tuquidem uigilas . 
At meo more dormio : hic somnust mihi . 
Heus tu , mulier , male mereri de inmerente inscitia est . 
Irascere , si te edentem hic a cibo abigat . 
Ilicet , pariter hos perire amando uideo , uterque insaniunt . 
Viden ut misere moliuntur ? 
nequeunt complecti satis . 
Etiam dispertimini ? 
Nulli est homini perpetuom bonum ; iam huic uoluptati hoc adiunctum est odium . 
Quid ais , propudium ? 
tun etiam eum noctuinis oculis odium me uocas ? 
ebriola , persollae nugae . 
Tun meam Venerem uituperas ? 
quod quidem mihi polluctus uirgis seruos sermonem serat ? 
at ne tu hercle cum cruciatu magno dixisti id tuo . 
em tibi male dictis pro istis , dictis moderari ut queas . 
Tuam fidem , Venu noctuuigila . 
Pergin etiam , uerbero ? 
Noli , amabo , uerberare lapidem , ne perdas manum . 
Flagitium probrumque magnum , Phaedrome , expergefacis : bene monstrantem pugnis caedis , hanc amas , nugas meras . 
Hoccine fieri , ut inmodestis hic te moderes moribus ? 
Auro contra cedo modestum amatorem : a me aurum accipe . 
Cedo mihi contra aurichalco quoi ego sano seruiam . 
uale , ocule mi , nam sonitum et crepitum claustrorum audio , aeditumum aperire fanum . 
quo usque , quaeso , ad hunc modum inter nos amore utemur ? 
semper surrepticio ? 
Minime , nam parasitum misi nudiusquartus Cariam petere argentum , is hodie hic aderit . 
Nimium consulatas diu . 
Ita me Venus amet , ut ego te hoc triduom numquam sinam in domo esse istac , quin ego te liberalem liberem . 
Facito ut memineris . 
Tene etiam , priu quam hinc abeo , sauium . 
Siquidem hercle mihi regnum detur , numquam id potius persequar . 
Quando ego te uidebo ? 
em istoc uerbo uindictam para . 
Si amas , eme , ne rogites , facito ut pretio peruincas tuo . 
uale . 
Iamne ego relinquor ? 
pulchre , Palinure , occidi . 
Egoquidem , qui et uapulando et somno pereo . 
Sequere me . 
Migrare certumst iam nunc e fano foras , quando Aesculapi ita sentio sententiam , ut qui me nihili faciat nec saluom uelit . 
Valetudo decrescit , adcrescit labor ; nam iam quasi zona liene cinctus ambulo , geminos in uentre habere uideor filios . 
Nil metuo nisi ne medius dirrumpar miser . 
Si recte facias , Phaedrome , auscultes mihi atque istam exturbes ex animo aegritudinem . 
Paues parasitus quia non rediit Caria : adferre argentum credo ; nam si non ferat , tormento non retineri potuit ferreo quin reciperet se huc essum ad praesepem suam . 
Quis hic est qui loquitur ? 
Quoiam uocem ego audio ? 
Estne hic Palinurus Phaedromi ? 
Quis hic est homo cum conlatiuo uentre atque oculis herbeis ? 
de forma noui , de colore non queo nouisse . 
Iam iam noui : leno est Cappadox . 
Congrediar . 
Salue , Palinure . 
O scelerum caput , salueto . 
Quid agis ? 
Viuo . 
Nempe ut dignus es . 
Sed quid tibi est ? 
Lien enicat , renes dolent , pulmones distrahuntur , cruciatur iecur , radices cordis pereunt , hirae omnes dolent . 
Tum te igitur morbus agitat hepatiarius . 
Facile est miserum inridere Quin tu aliquot dies perdura , dum intestina exputescunt tibi , nunc dum salsura sat bonast . 
Si id feceris , uenire poteris intestinis uilius . 
Lien dierectust . 
Ambula , id lieni optumumst . 
Aufer istaec , quaeso , atque hoc responde quod rogo . 
Potin coniecturam facere , si narrem tibi hac nocte quod ego somniaui dormiens ? 
Vah , solus hic homost qui sciat diuinitus . 
Quin coniectores a me consilium petunt ; quod eis respondi , ea omnes stant sententia . 
Palinure , quid stas ? 
quin depromuntur mihi quae opu sunt , parasito ut sit paratum prandium , quom ueniat ? 
Mane sis , dum huic conicio somnium . 
Tute ipse , si quid somniasti , ad me refers . 
Fateor . 
Abi , deprome . 
Age tu interea huic somnium narra , meliorem quam ego sum suppono tibi . 
Nam quod scio omne ex hoc scio . 
Operam ut det . 
Dabit . 
Facit hic quod pauci , ut sit magistro opsequens . 
Da mi igitur operam . 
Tam etsi non noui , dabo . 
Hac nocte in somnis uisus sum uiderier procul sedere longe a me Aesculapium , neque eum ad me adire neque me magni pendere uisumst . 
Item alios deos facturos scilicet ; sane illi inter se congruont concorditer . 
Nihil est mirandum , melius si nil fit tibi , namque incubare satius te fuerat Ioui , qui tibi auxilio in iure iurando fuit . 
Siquidem incubare uelint qui peiierauerint , locus non praeberi potius est in Capitolio . 
Hoc animum aduorte : pacem ab Aesculapio petas , ne forte tibi eueniat magnum malum , quod in quiete tibi portentumst . 
facis . 
ibo atque orabo . 
Quae res male uortat tibi . 
Pro di immortales , quem conspicio ? 
quis illic est ? 
estne hic parasitus qui missust in Cariam ? 
heus Phaedrome , exi , exi , exi , inquam , ocius ! 
Quid istic clamorem tollis ? 
Parasitum tuom uideo currentem ellum usque in platea ultuma . 
Hinc auscultemus quid agat . 
Sane censeo . 
Date uiam mihi , noti ignoti , dum ego hic officium meum facio . 
Fugite omnes , abite et de uia secedite , ne quem in cursu capite aut cubito aut pectore offendam aut genu . 
Ita nunc subito , propere et celere obiectumst mihi negotium , nec usquam quisquamst tam opulentus , qui mi opsistat in uia , nec strategus nec tyrannus quisquam , nec agoranomus , nec demarchus nec comarchus , nec cum tanta gloria , quin cadat quin capite sistat in uia de semita . 
Tum isti Graeci palliati capite operto qui ambulant , qui incedunt suffarcinati cum libris , cum sportulis , constant , conferunt sermones inter sese drapetae , opstant , opsistunt , incedunt cum suis sententiis , quos semper uideas bibentes esse in thermipolio , ubi quid surrupuere operto capitulo calidum bibunt , tristes atque ebrioli incedunt eos ego si offendero , ex unoquoque eorum crepitum exciam polentarium . 
Tum isti qui ludunt datatim serui scurrarum in uia , et datores et factores omnis subdam sub solum . 
Proin sese domi contineant , uitent infortunio . 
Recte hic monstrat si imperare possit . 
Nam ita nunc mos uiget , ita nunc seruitiumst : profecto modus haberi non potest . 
Ecquis est qui mihi commostret Phaedromum genium meum ? 
ita res subita est , celeriter mihi homine conuento est opus . 
Te ille quaerit . 
Quid si adeamus ? 
heus , Curculio , te uolo . 
Quis uocat ? 
quis nominat me ? 
Qui te conuentum cupit . 
Hau magis cupis quam ego te cupio . 
O mea opportunitas , Curculio exoptate , salue . 
Salue . 
Saluom gaudeo te aduenire . 
Cedo tuam mi dexteram . 
Vbi sunt spes meae ? 
eloquere , obsecro hercle . 
Eloquere , te obsecro , ubi sunt meae ? 
Quid tibist ? 
Tenebrae oboriuntur , genua inedia succidunt . 
Lassitudine hercle credo . 
Retine , retine me , opsecro . 
Viden ut expalluit ? 
datin isti sellam , ubi assidat , cito et aqualem cum aqua ? 
properatin ocius ? 
Animo male est . 
Vin aquam ? 
Si frustulenta est , da , obsecro hercle , obsorbeam . 
Vae capiti tuo . 
Obsecro hercle , facite uentum , ut gaudeam . 
Maxume . 
Quid facitis , quaeso ? 
Ventum . 
Nolo equidem mihi fieri uentulum . 
Quid igitur ? 
Esse , ut uentum gaudeam . 
Iuppiter te dique perdant . 
Perii , prospicio parum , gramarum habeo dentes plenos , lippiunt fauces fame , ita cibi uaciuitate uenio lassis lactibus . 
Iam edes aliquid . 
Nolo hercle aliquid ; certum quam aliquid mauolo . 
Immo si scias , reliquiae quae sint . 
Scire nimi lubet ubi sient , nam illis conuentis sane opus est meis dentibus . 
Pernam , abdomen , sumen suis , glandium Ain tu omnia haec ? 
in carnario fortasse dicis . 
Immo in lancibus , quae tibi sunt parata , postquam scimus uenturum . 
Vide ne me ludas . 
Ita me amabit quam ego amo , ut ego hau mentior . 
Sed quod te misi , nihilo sum certior . 
Nihil attuli . 
Perdidisti me . 
Inuenire possum , si mi operam datis . 
Postquam tuo iussu profectus sum , perueni in Cariam , uideo tuom sodalem , argenti rogo uti faciat copiam . 
Scires uelle gratiam tuam , noluit frustarier , ut decet uelle hominem amicum amico , atque opitularier . 
Respondit mihi paucis uerbis , atque adeo fideliter , quod tibi est item sibi esse , magnam argenti inopiam . 
Perdis me tuis dictis . 
Immo seruo et seruatum uolo . 
Postquam mihi responsumst , abeo ab illo maestus ad forum med illo frustra aduenisse . 
Forte aspicio militem . 
Adgredior hominem , saluto adueniens . 
" Salue " inquit mihi , prendit dexteram , seducit , rogat quid ueniam Cariam . 
Dico me illo aduenisse animi causa . 
Ibi me interrogat , ecquem in Epidauro Lyconem tarpezitam nouerim . 
Dico me nouisse . 
" quid ? 
lenonem Cappadocem ? 
" annuo uisitasse . 
" Sed quid eum uis ? 
" quia de illo emi uirginem triginta minis , uestem , aurum ; et pro is decem eo accedunt minae . 
" Dedisti tu argentum ? 
" inquam . 
" immo apud trapezitam situm est illum quem dixi Lyconem , atque ei mandaui , qui anulo meo tabellas opsignatus attulisset , ut daret operam , ut mulierem a lenone cum auro et ueste abduceret . 
" Postquam hoc mihi narrauit , abeo ab illo . 
Reuocat me ilico , uocat me ad cenam ; religio fuit , denegare nolui . 
" Quid si abeamus , decumbamus ? 
" inquit . 
Consilium placet : " neque diem decet demorari , neque nocti nocerier . 
" " Omnis res paratast . 
" Et nos , quibu paratum est , adsumus . 
" Postquam cenati atque adpoti , talos poscit sibi in manum , prouocat me in aleam , ut ego ludam : pono pallium ; ille suom anulum opposiuit , inuocat Planesium . 
Meosne amores ? 
Tace parumper . 
Iacit uolturios quattuor . 
Talos arripio , inuoco almam meam nutricem Herculem , iacto basilicum ; propino magnum poclum . 
Ille ebibit , caput deponit , condormiscit . 
Ego ei subduco anulum , deduco pedes de lecto clam , ne miles sentiat . 
Rogant me serui quo eam : dico me ire quo saturi solent . 
Ostium ubi conspexi , exinde me ilico protinam dedi . 
Laudo . 
Laudato quando illud quod cupis ecfecero . 
Eamus nunc intro ut tabellas consignemus . 
Num moror ? 
Atque aliquid prius obstrudamus , pernam , sumen , glandium . 
Haec sunt uentris stabilimenta , pane et assa bubula , poculum grande , aula magna , ut sati consilia suppetant . 
Tu tabellas consignato , hic ministrabit , ego edam . 
Dicam quem ad modum conscribas . 
Sequere me hac intro . 
Sequor . 
Beatus uideor : subduxi ratiunculam , quantum aeris mihi sit quantumque alieni siet : diues sum , si non reddo eis quibu debeo ; si reddo illis quibu debeo , plus alieni est . 
Verum hercle uero quom belle recogito , si magi me instabunt , ad praetorem sufferam . 
Habent hunc morem plerique argentarii ut alius alium poscant , reddant nemini , pugnis rem soluant , si quis poscat clarius . 
Qui homo mature quaesiuit pecuniam , nisi eam mature parsit , mature essurit . 
Cupio aliquem mi emere puerum qui usurarius nunc mihi quaeratur . 
Vsus est pecunia . 
Nil tu me saturum monueris . 
Memini et scio . 
Ego hoc ecfectum lepide tibi tradam . 
Tace . 
Edepol ne ego hic med intus expleui probe , et quidem reliqui in uentre cellae uni locum , ubi reliquiarum reliquias reconderem . 
Quis hic est operto capite qui Aesculapium salutat ? 
attat , quem quaerebam ! 
sequere me . 
Simulabo quasi non nouerim . 
Heus tu , te uolo ! 
Vnocule , salue . 
Quaeso , deridesne me ? 
De Coculitum prosapia te esse arbitror , nam i sunt unoculi . 
Catapulta hoc ictum est mihi apud Sicyonem . 
Nam quid id refert mea , an aula quassa cum cinere ecfossus siet ? 
Superstitiosus hicquidem est , uera praedicat ; nam illaec catapultae ad me crebro commeant . 
Adulescens , ob rem publicam hoc intus mihi quod insigne habeo , quaeso ne me incomities . 
Licetne inforare , si incomitiare non licet ? 
Non inforabis me quidem , nec mihi placet tuom profecto nec forum nec comitium . 
Sed hunc quem quaero commostrare si potes , inibis a me solidam et grandem gratiam . 
Lyconem quaero tarpezitam . 
Dic mihi , quid eum nunc quaeris ? 
aut quoiatis ? 
Eloquar . 
Ab Therapontigono Platagidoro milite . 
Noui edepol nomen , nam mihi istoc nomine , dum scribo , expleui totas ceras quattuor . 
Sed quid Lyconem quaeris ? 
Mandatumst mihi ut has tabellas ad eum ferrem . 
Quis tu homo es ? 
Libertus illius , quem omnes Summanum uocant . 
Summane , salue . 
Qui Summanus ? 
Fac sciam . 
Quia uestimenta , ubi obdormiui ebrius , summano , ob eam rem me omnes Summanum uocant . 
Alibi te meliust quaerere hospitium tibi : apud me profecto nihil est Summano loci . 
Sed istum quem quaeris ego sum . 
Quaeso , tune is es , Lyco tarpezita ? 
Ego sum . 
Multam me tibi salutem iussit Therapontigonus dicere , et has tabellas dare me iussit . 
Mihin ? 
Ita . 
Cape , signum nosce . 
Nostin ? 
Quidni nouerim ? 
clupeatus elephantum ubi machaera diligit . 
Quod isti scriptum est , id te orare iusserat profecto ut faceres , suam si uelles gratiam . 
Concede , inspiciam quid sit scriptum . 
Maxume , tuo arbitratu , dum auferam aps te id quod peto . 
" Miles Lyconi in Epidauro hospiti suo Therapontigonus Platagidorus plurumam salutem dicit " . 
Meus hic est , hamum uorat . 
" Tecum oro et quaeso , qui has tabellas adferet tibi , ut ei detur quam istic emi uirginem , quod te praesente isti egi teque interprete , et aurum et uestem . 
Iam scis ut conuenerit : argentum des lenoni , huic des uirginem " . 
Vbi ipsus ? 
qur non uenit ? 
Ego dicam tibi : quia nudiusquartus uenimus in Cariam ex India ; ibi nunc statuam uolt dare auream solidam faciundam ex auro Philippo , quae siet septempedalis , factis monumentum suis . 
Quam ob rem istuc ? 
Dicam . 
Quia enim Persas , Paphlagonas , Sinopas , Arabes , Caras , Cretanos , Syros , Rhodiam atque Lyciam , Perediam et Perbibesiam , Centauromachiam et Classiam Vnomammiam , Libyamque oram omnem , omnem Conterebromniam , dimidiam partem nationum usque omnium subegit solus intra uiginti dies . 
Vah ! 
Quid mirare ? 
Quia enim in cauea si forent conclusi , itidem ut pulli gallinacei , ita non potuere uno anno circumirier . 
Credo hercle te esse ab illo , nam ita nugas blatis . 
Immo etiam porro , si uis , dicam . 
Nil moror . 
Sequere hac , te apsoluam qua aduenisti gratia . 
Atque eccum uideo . 
Leno , salue . 
Di te ament . 
Quid hoc quod ad te uenio ? 
Dicas quid uelis . 
Argentum accipias , cum illo mittas uirginem . 
Quid quod iuratus sum ? 
Quid id refert tua , dum argentum accipias ? 
Qui monet quasi adiuuat . 
Sequimini . 
Leno , caue in te sit mora mihi . 
Edepol nugatorem lepidum lepide hunc nanctust Phaedromus . 
Halophantam an sycophantam magis esse dicam nescio . 
Ornamenta quae locaui metuo ut possim recipere ; quamquam cum istoc mihi negoti nihil est : ipsi Phaedromo credidi ; tamen adseruabo . 
Sed dum hic egreditur foras commostrabo quo in quemque hominem facile inueniatis loco , ne nimio opere sumat operam si quem conuentum uelit , uel uitiosum uel sine uitio , uel probum uel inprobum . 
Qui peiiurum conuenire uolt hominem ito in comitium ; qui mendacem et gloriosum , apud Cloacinae sacrum , dites , damnosos maritos sub basilica quaerito . 
Ibidem erunt scorta exoleta quique stipulari solent ; symbolarum conlatores apud forum piscarium . 
In foro infumo boni homines atque dites ambulant ; in medio propter canalem , ibi ostentatores meri ; confidentes garrulique et maliuoli supra lacum , qui alteri de nihilo audacter dicunt contumeliam et qui ipsi sat habent quod in se possit uere dicier . 
Sub ueteribus , ibi sunt qui dant quique accipiunt faenore . 
Pone aedem Castoris , ibi sunt subito quibu credas male . 
In Tusco uico , ibi sunt homines qui ipsi sese uenditant . 
In Velabro uel pistorem uel lanium uel haruspicem uel qui ipsi uortant uel qui aliis ubi uorsentur praebeant . 
[ Dites , damnosos maritos apud Leucadiam Oppiam . 
] Sed interim fores crepuere : linguae moderandum est mihi . 
I tu prod , uirgo : non queo quod pone me est seruare . 
Et aurum et uestem omnem suam esse aiebat quam haec haberet . 
Nemo it infitias . 
At tamen meliusculum est monere . 
Memento promisisse te , si quisquam hanc liberali caussa manu adsereret , mihi omne argentum redditum eiri , minas triginta . 
Meminero , de istoc quietus esto . 
Et nunc idem dico . 
Et commeminisse ego haec uolam te . 
Memini , et mancupio tibi dabo . 
Egon ab lenone quicquam mancupio accipiam , quibu sui nihil est nisi una lingua qui abiurant si quid creditum est ? 
alienos mancupatis , alienos manu emittitis alienisque imperatis , nec uobis auctor ullus est nec uosmet estis ulli . 
Item genus est lenonium inter homines meo quidem animo ut muscae , culices , cimices pedesque pulicesque : odio et malo et molestiae , bono usui estis nulli , nec uobiscum quisquam in foro frugi consistere audet ; qui constitit , culpant eum , conspicitur , uituperatur , eum rem fidemque perdere , tam etsi nil fecit , aiunt . 
Edepol lenones meo animo nouisti , lusce , lepide . 
Eodem hercle uos pono et paro : parissumi estis hibus : hi saltem in occultis locis prostant , uos in foro ipso ; uos faenori , hi male suadendo et lustris lacerant homines . 
Rogitationes plurumas propter uos populus sciuit , quas uos rogatas rumpitis : aliquam reperitis rimam ; quasi aquam feruentem frigidam esse , ita uos putatis leges . 
Tacuisse mauellem . 
Hau male meditate maledicax es . 
Indignis si male dicitur , male dictum id esse dico , uerum si dignis dicitur , bene dictumst meo quidem animo . 
Ego mancupem te nil moror nec lenonem alium quemquam . 
Lyco , numquid uis ? 
uale . 
Vale . 
heus tu ! 
tibi ego dico . 
Eloquere , quid uis ? 
Quaeso ut hanc cures bene siet isti . 
ego istam eduxi meae domi et pudice . 
Si huius miseret , ecquid das qui bene sit ? 
Malum . 
Tibi opust qui te procures . 
Quid stulta ploras ? 
ne time , bene hercle uendidi ego te ; fac sis bonae frugi sies , sequere istum bella belle . 
Summane , numquid nunciam me uis ? 
Vale atque salue , nam et operam et pecuniam benigne praebuisti . 
Salutem multam dicito patrono . 
Nuntiabo . 
Numquid uis , leno ? 
Istas minas decem , qui me procurem , dum melius sit mi , des . 
Dabuntur , cras peti iubeto . 
Quando bene gessi rem , uolo hic in fano supplicare . 
Nam illam minis olim decem puellam paruolam emi , sed eum qui mihi illam uendidit numquam postilla uidi ; periisse credo . 
Quid id mea refert ? 
ego argentum habeo . 
Quoi homini di sunt propitii , lucrum ei profecto obiciunt . 
Nunc rei diuinae operam dabo . 
Certumst bene me curare . 
Non ego nunc mediocri incedo iratus iracundia , sed eapse illa qua excidionem facere condidici oppidis . 
Nunc nisi tu mihi propere properas dare iam triginta minas , quas ego apud te deposiui , uitam propera ponere . 
Non edepol nunc ego te mediocri macto infortunio , sed eopse illo quo mactare soleo quoi nil debeo . 
Ne te mihi facias ferocem aut supplicare censeas . 
Nec tu me quidem umquam subiges redditum ut reddam tibi , nec daturus sum . 
Idem ego istuc quom credebam credidi , te nihil esse redditurum . 
Qur nunc a me igitur petis ? 
Scire uolo quoi reddidisti . 
Lusco liberto tuo , is Summanum se uocari dixit , ei reddidi . 
Qui has tabellas opsignatas attulit , quas tu mihi Quos tu mihi luscos libertos , quos Summanos somnias ? 
nec mihi quidem libertus ullust . 
Faci sapientius quam pars lenonum , libertos qui habent et eos deserunt . 
Quid nunc ? 
Quod mandasti feci , tui honoris gratia , tuom qui signum ad me attulisset , nuntium ne spernerem . 
Stultior stulto fuisti qui is tabellis crederes . 
Quis res publica et priuata geritur , nonne is crederem ? 
ego abeo , tibi res solutast recte . 
Bellator , uale . 
Quid , ualeam ? 
At tu aegrota aetatem , si lubet , per me quidem . 
Quid ego nunc faciam ? 
quid refert me fecisse regibus ut mi oboedirent , si hic me hodie umbraticus deriserit ? 
Quoi homini di sunt propitii , ei non esse iratos puto . 
Postquam rem diuinam feci , uenit in mentem mihi , ne tarpezita exulatum abierit , argentum ut petam , ut ego potius comedim quam ille . 
Iusseram saluere te . 
Therapontigone Platagidore , salue ; saluos quom aduenis in Epidaurum , hic hodie apud me numquam delinges salem . 
uocas , uerum locata res est ut male sit tibi . 
Sed quid agit meum mercimonium apud te ? 
Nil apud me quidem , ne facias testis , neque equidem debeo quicquam . 
Quid est ? 
Quod fui iuratus , feci . 
Reddin an non uirginem , priu quam te huic meae machaerae obicio , mastigia ? 
Vapulare ego te uehementer iubeo : ne me territes . 
Illa abductast , tu auferere hinc a me , si perges mihi male loqui , profecto , quoi ego nisi malum nil debeo . 
Mihin malum minitare ? 
Atque edepol non minitabor , sed dabo , si perges molestus esse . 
Leno minitatur mihi , meaeque pugnae proeliares plurumae optritae iacent ? 
at ita me machaera et clupeus meus bene iuuent pugnantem in acie : nisi mi uirgo redditur , iam ego te faciam ut hic formicae frustillatim differant . 
At ita me uolsellae , pecten , speculum , calamistrum meum bene me amassint meaque axitia linteumque extersui , ut ego tua magnufica uerba neque istas tuas magnas minas non pluris facio quam ancillam meam quae latrinam lauat . 
Ego illam reddidi qui argentum a te attulit . 
Quis is est homo ? 
Tuom libertum sese aiebat esse Summanum . 
Meum ? 
attat ! 
Curculio hercle uerba mihi dedit , quom cogito . 
Is mihi anulum surrupuit . 
Perdidistin tu anulum ? 
Miles pulchre centuriatus est expuncto in manipulo . 
Vbi nunc Curculionem inueniam ? 
In tritico facillume , uel quingentos curculiones pro uno faxo reperias . 
Ego abeo , uale atque salue . 
Male uale , male sit tibi ! 
quid ego faciam ? 
maneam an abeam ? 
sicin mihi esse os oblitum ? 
cupio dare mercedem qui illunc ubi sit commostret mihi . 
Antiquom poetam audiui scripsisse in tragoedia mulieres duas peiores esse quam unam . 
Res itast . 
Verum mulierem peiorem quam haec amica est Phaedromi non uidi neque audiui , neque pol dici nec fingi potest peior : quae ubi med hunc habere conspicatast anulum rogat unde habeam . 
" Quid id tu quaeris " ? 
" quia mi quaesitost opus " . 
Nego me dicere . 
Vt eum eriperet , manum arripuit mordicus . 
Vix foras me abripui atque ecfugi . 
Apage istanc caniculam ! 
Phaedrome , propera . 
Quid properem ? 
Parasitum ne amiseris . 
Magna res est . 
Nulla est mihi , nam quam habui apsumpsi celeriter . 
Teneo . 
Quid negotist ? 
Rogita unde istunc habeat anulum . 
Pater istum meu gestitauit . 
At mea matertera . 
Mater ei utendum dederat . 
Pater uero is rusum tibi . 
Nugas garris . 
Soleo , nam propter eas uiuo facilius . 
Quid nunc ? 
opsecro , parentes ne meos mihi prohibeas . 
Quid ego ? 
sub gemmane apstrusos habeo tuam matrem et patrem ? 
Libera ego sum nata . 
Et alii multi qui nunc seruiunt . 
Enim uero irascor . 
Dixi equidem tibi unde ad me hic peruenerit . 
Quotiens dicendum est ? 
elusi militem , inquam in alea . 
Saluos sum , eccum quem quaerebam . 
Quid agis , bone uir ? 
Audio . 
Si uis tribu bolis uel in chlamydem . 
Quin tu is in malam crucem cum bolis , cum bullis ? 
redde etiam argentum aut uirginem . 
Quod argentum , quas tu mihi tricas narras ? 
quam tu uirginem me reposcis ? 
Quam ab lenone abduxti hodie , scelu uiri . 
Nullam abduxi . 
Certe eccistam uideo . 
Virgo haec libera est . 
Mean ancilla libera ut sit , quam ego numquam emisi manu ? 
Quis tibi hanc dedit mancupio ? 
aut unde emisti ? 
fac sciam . 
Egoquidem pro istac rem solui ab tarpezita meo : quam ego pecuniam quadruplicem aps te et lenone auferam . 
Qui scis mercari furtiuas atque ingenuas uirgines , ambula in ius . 
Non eo . 
Licet te antestari ? 
Non licet . 
Iuppiter te , male perdat , intestatus uiuito ; at ego , quem licet , te . 
Accede huc . 
Seruom antestari ? 
Vide . 
em ut scias me liberum esse ! 
ergo ambula in ius . 
em tibi ! 
O ciues , ciues ! 
Quid clamas ? 
Quid tibi istum tactio est ? 
Quia mi lubitum est . 
Accede huc tu , ego illum tibi dedam , tace . 
Phaedrome , opsecro , serua me . 
Tamquam me et genium meum . 
Miles , quaeso uti mihi dicas unde illum habeas anulum , quem parasitus hic te elusit . 
Per tua genua te opsecro ut nos facias certiores . 
Quid istuc ad uos attinet ? 
quaeratis chlamydem et machaeram hanc unde ad me peruenerit . 
Vt fastidit gloriosus ! 
Mitte istum , ego dicam omnia . 
Nihil est quod ille dicit . 
Fac me certiorem , opsecro . 
Ego dicam , surge . 
Hanc rem agite atque animum aduortite . 
Pater meus habuit Periplanes planesium is priu quam moritur mihi dedit tamquam suo , ut aequom fuerat , filio Pro Iuppiter ! 
Et istae me heredem fecit . 
O Pietas mea , serua me , quando ego te seruaui sedulo . 
Frater mi , salue . 
Qui credam ego istuc ? 
cedo , si uera memoras , quae fuit mater tua ? 
Cleobula . 
Nutrix quae fuit ? 
Archestrata . 
Ea me spectatum tulerat per Dionysia . 
postquam illo uentum est , iam , ut me conlocauerat , exoritur uentus turbo , spectacla ibi ruont , ego pertimesco : ibi me nescioquis arripit timidam atque pauidam , nec uiuam nec mortuam . 
Nec quo me pacto apstulerit possum dicere . 
Memini istanc turbam fieri . 
Sed tu dic mihi , ubi is est homo qui te surrupuit ? 
Nescio . 
Verum hunc seruaui semper mecum una anulum ; cum hoc olim perii . 
Cedo ut inspiciam . 
Sanan es , quae isti committas ? 
Sine modo . 
Pro Iuppiter ! 
hic est quem ego tibi misi natali die . 
Tam facile noui quam me . 
Salue , mea soror . 
Frater mi , salue . 
Deos uolo bene uortere istam rem uobis . 
Et ego nobis omnibus : tu ut hodie adueniens cenam des sororiam , hic nuptialem cras dabit . 
Promittimus . 
Tace tu . 
Non taceo , quando res uortit bene . 
Tu istanc desponde huic , miles . 
Ego dotem dabo . 
Quid dotis ? 
Egone ? 
ut semper , dum uiuat , me alat . 
Verum hercle dico . 
Me lubente feceris . 
Et leno hic debet nobis triginta minas . 
Quam ob rem istuc ? 
Quia illic ita repromisit mihi : si quisquam hanc liberali adseruisset manu , sine controuorsia omne argentum reddere . 
Nunc eamus ad lenonem . 
Laudo . 
Hoc priu uolo , meam rem agere . 
Quid id est ? 
Vt mihi hanc despondeas . 
Quid cessas , miles , hanc huic uxorem dare ? 
Si haec uolt . 
Mi frater , cupio . 
Fiat . 
facis . 
Spondesne , miles , mihi hanc uxorem ? 
Spondeo . 
Et ego hoc idem unum : spondeo . 
Lepide facis . 
Sed eccum lenonem , incedit , thensaurum meum . 
Argentariis male credi qui aiunt , nugas praedicant : nam et bene et male credi dico ; id adeo ego hodie expertu sum . 
Non male creditur qui numquam reddunt , sed prosum perit . 
Velut decem minas dum soluit , omnis mensas transiit . 
Postquam nil fit , clamore hominem posco : ille in ius me uocat ; pessume metui ne mihi hodie apud praetorem solueret . 
Verum amici compulerunt : reddit argentum domo . 
Nunc domum properare certumst . 
Heus tu , leno , te uolo ! 
Et ego te uolo . 
At ego uos nolo ambos . 
Sta sis ilico . 
Atque argentum propere propera uomere . 
Quid mecum est tibi ? 
aut tibi ? 
Quia ego ex te hodie faciam pilum catapultarium atque ita te neruo torquebo , itidem ut catapultae solent . 
Delicatum te hodie faciam , cum catello ut accubes , ferreo ego dico . 
At ego uos ambo in robusto carcere ut pereatis . 
Collum opstringe , abduce istum in malam crucem . 
Quidquid est , ipse ibit potius . 
Pro deum atque hominum fidem ! 
hocine pacto indemnatum atque intestatum me abripi ? 
opsecro , Planesium , et te , Phaedrome , auxilium ut feras . 
Frater , opsecro te , noli hunc condemnatum perdere . 
et pudice me domi habuit . 
Hau uoluntate id sua : Aesculapio huic habeto , quom pudica es , gratiam ; nam si is ualuisset , iam pridem quoquo posset mitteret . 
Animum aduortite hoc , si possum hoc inter uos componere . 
Mitte istunc . 
Accede huc , leno . 
Dicam meam sententiam , siquidem uoltis quod decrero facere . 
Tibi permittimus : Dum quidem hercle ita iudices , ne quisquam a me argentum auferat . 
Quodne promisti ? 
Qui promisi ? 
Lingua . 
Eadem nunc nego . 
Dicendi , non rem perdendi gratia haec nata est mihi . 
Nihil agit , collum opstringe homini . 
Iam iam faciam ut iusseris . 
Quando uir bonus es , responde quod rogo . 
Roga quod lubet . 
Promistin , si liberali quisquam hanc adsereret manu , te omne argentum redditurum ? 
Non commemini dicere . 
Quid ? 
negas ? 
Nego hercle uero . 
Quo praesente ? 
quo in loco ? 
Me ipso praesente et Lycone tarpezita . 
Non taces ? 
Non taceo . 
Non ego te flocci facio ; ne me territes . 
Me ipso praesente et Lycone factum est . 
Sati credo tibi . 
Nunc adeo , ut tu scire possis , leno , meam sententiam : libera haec est , hic huius frater est , haec autem illius soror , haec mihi nubet : tu huic argentum redde . 
Hoc iudicium meum est . 
Tu autem in neruo iam iacebis , nisi mi argentum redditur . 
Hercle istam rem iudicasti perfidiose , Phaedrome . 
Et tibi oberit et te , miles , di deaeque perduint . 
Tu me sequere . 
Quo sequar te ? 
Ad tarpezitam meum ad praetorem . 
Nam inde rem soluo omnibus quibu debeo . 
Ego te in neruom , haud ad praetorem hinc rapiam , ni argentum refers . 
Ego te uehementer perire cupio , ne tu nescias . 
Itane uero ? 
Ita hercle uero . 
Noui ego hos pugnos meos . 
Quid tum ? 
" Quid tum " rogitas ? 
hisce ego , si tu me inritaueris , placidum te hodie reddam . 
Age ergo , recipe . 
At actutum . 
Licet . 
Tu , miles , apud me cenabis . 
Hodie fient nuptiae ; quae res bene uortat mi et uobis ! 
spectatores , plaudite . 
