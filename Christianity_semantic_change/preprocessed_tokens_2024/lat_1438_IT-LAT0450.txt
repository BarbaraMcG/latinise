Cum a strepitu forensium negotiorum , que quidem multas ob causas tibi cognitas et probatas fastidire occeperam , in villa mea latitarem et pro meo more nihil non agere cuperem , exercendi ingenii gratia in hac conscribenda intercenali , quam ad te his cum litteris deferri iubeo , otium id consumere institui ; eamque cum absolvissem et non illepida videretur , illico in mentem rediit cum ceteros nonnullos amicos tum imprimis te , quem ob egregias virtutes et singularem in me amorem in amicitia maximi facio , a me persepius petivisse ut siqua interea exoriretur festivissima intercenalis , eam ad te quam primum deferri iuberem . 
Namque te quidem maximopere aiebas cupere ex meis lucubrationibus aliquid apud te quasi monumentum nostre mutue benivolentie adesse . 
Non idcirco fore diutius supersedendum putavi , quominus expectationi tue satisfacerem . 
Atque illico , utcunque erat rudis et inelimata , ad te illam deferri iussi . 
Tanta me habebat cupiditas ut tuis et desideriis et expectationi satisfacerem ; atque te quidem noveram , virum eruditissimum meique nominis atque fame cupidissimum , in nostris rebus notandis ita solertem et officiosum futurum , ut hanc nisi emendatam et factam meliorem in manus detractorum nostrorum devenire uspiam sis minime permissurus . 
Quos quidem siqui fuerint qui , ut assolent , nostra vituperent , etsi in emendandis quam in vituperandis nobis mea causa et suo pro modestie officio occupari eos mallem , comiter tamen et perbenigne ferendos ducam . 
Nam si iudicium se tantum suum prodere obtrectator quispiam dixerit , in eam id partem accipiam ut pro nostrorum inter nos studiorum necessitudine fieri nos emendatiores velit . 
Sin autem cur vituperet nullam rationem afferat et calumnia tantum ipsa atque livore delectetur , non is quidem mihi tamen usque erit gravis aut penitus molestus , quandoquidem hoc instituto in litteris versor , ut lectitando scriptitandoque experiar quidnam indies ingenio , studio et assiduitate ad ipsum me honestandum valeam . 
Dumque in hac una re digna sane et honesta operas vigiliasque meas consumo , non profecto iudicium invidorum subisse me recusem , eosque facile sinam ut natura consuetudineque sua proterva et prepostera carpendo et obloquendo utantur , modo quod ipsi nequeant et nos nequisse , sed summis laboribus omnique industria contendisse , ut scribendo elegantes simus , fateantur . 
Ac certet quidem quivis ut suffragiis fortune in altos dignitatis gradus conscendat . 
Leo Baptista Albertus cum fortunam contemnere tum ipsum se ferre et perpeti pulcherrime didicit , sibique ipsi minime displicet . 
Atque idcirco rure vitam degere et esse in solitudine potest , quamquam quidem ne solitudo habenda est istaec mea , in qua apud me quotidie iocundissime diversis atque variis de rebus confabulantes habeam , dum huiusmodi inventionibus scribendis et commentandis oblector . 
Quas , ni fallor , tu cum perlegeris ridebis et me , ut facis , magis atque magis amabis . 
Vale . 
Lacenas fama est omnium inter vetustos Graios urbem fuisse unam armis claram et artibus pacis admodum insignem , quam finitimique externique populi merito et amarint et veriti sint . 
Ac monimentis quidem litterarum aliqua eius urbis preclarissimorum civium nomina celebrantur , qui quidem egregia virtute sua nomen sibi ac gloriam patrieque sue dignitatem atque auctoritatem plurimum accumularint . 
Hos inter ferunt Cleiodramum unum fuisse civem qui et foris armorum expeditionibus et domi consilio atque prudentia primariis laude et benevolentia dignis civibus minime usquam postponerentur . 
Is cum etate esset grandi et morbo ad extremum gravi laboraret , suscepta pretexta toga , regia et aurea gemmis gravi insignique corona ceterisque reliquis ornamentis triumphalibus , que sibi dono bene merenti a patria forent elargita , sese strato lecto medius considens adornavit , accitisque tribus carissimis sibique omni laude simillimis quos habebat filiis ( maiori Mitio , minori Trissopho , medio erat Acrinno nomen ) , frontem sibi et barbam plenam maiestatis alterutra manu demulcens , quid sibi ad testamentum ultimamque voluntatem conscribendam animi esset his ferme verbis edocuit . 
; Etenim , o filii , inquit , - que nobis ab vestro avo , patre meo , viro non indigno , quem omni memoria et benivolentia etiam demortuum prosequamur , bona relicta sunt , eadem in hanc usque diem fide et diligentia mea sedulo servata vobis restituo , quantum videre licet , culta adeo et reddita meliora , ut hinc cum in re familiari diligentie tum et in omni reliqua vita modestie mee signa et manifesta indicia esse apud vos futura expectem . 
Id ipsum instituti et vos prosequamini hortor , filii , quantum facturos quidem spero . 
Huiusmodi enim ut essetis curavi ac probe esse intelligo permodestos et quam diligentes . 
Itaque dabitis operam ; tuaque imprimis hec fiet , Mitio , cura ; ut etate prestas , tibi apud fratres locus patrius debetur : id age pro viribus , filii , uti eque parsimoniam et victus modestiam nostri nepotes atque ipsi vos meam et probent et imitentur . 
Etenim quod in me fuit ingenii industrieque , id omne pro viribus et virili summo studio exposui , ut eum me vobis preberem indies patrem , cui esse vos filios non iniuria et congratulari et , si ita liceat , gloriari possetis . 
Vestrum id esse idcirco officium duco , ut facitis , ita perficere ut siquid vita defunctis animi sensus nobis relictus erit , unus ego pater cum hinc excessero voluptatem hanc deferam meis vos institutis et monitis vere laudis cupidissimos et inter vos coniunctissimos amantissimosque dereliquisse . 
Ac vos quidem laudo quod vestra observantia et pietate in me nunquam non id maxime elaborastis ut per vos mihi vita esset , quoad fortuna sineret , iocundissima atque felicissima . 
Que cum ita sint , filii , siquidem mee fuere partis ut precipuam in erudiendis vobis curam ipse gererem , quo indies vos factos esse meliores sentio , eo vehementius gaudeo et superis gratias habeo quod eorum benignitate id assecuti sumus , ut opera et diligentia nostra cum officio patris tum bonorum civium de vobis expectationi satis nobis licuerit facere . 
Exque vita non nisi maxima ex parte animo bene expleto decedam , cum et fortunas domesticas minime perturbatas aut comminutas et vos bene degende vite rationibus instructos reliquero . 
; Hec preterea apud me que facile novistis ornamenta non a maioribus familie nostre suscepta , sed que iudicium atque consensus nostrorum concivium virtuti presertim mee esse contributa voluere , eiusmodi quidem sunt , ut non pretio modo sed vel magis dignitatis specie et raritate ipsa merito vos , quantum coniector , moveant . 
Atqui sic apud me quidem de his ipsis non iniuria decretum est , insignia hec communi vestra in hereditate adscribenda non esse , sed uni huic vestrum relicta esse volo , qui vos inter sese pre ceteris prudentia modestia constantia pietate veraque iustitia preditum virtutisque amantissimum prestiterit . 
Hocque factum a me homine alioquin haud quaquam inconsiderato fieri velim , filii , existimetis prorsus ut vos ad mutuam concertationem virtutis atque desiderium emerite laudis excitem . 
Tum etiam sic usui est , neque absurda quidem videbitur , si huc animum intenderetis , ratio , ut que munera et perspecte virtutis premia uni tantum patria omnium sapientissima contribuisset maiorum patrieque exemplo , eadem non pluribus a me sed uni maxime spectate et prestantis virtutis commendarentur . 
; Id vos consilii si quid , filii mei , fortassis improbaritis , una et immensum et prope nimium erga vos meum amorem improbetis necesse est , quo quidem fiat ut dum vestrum quemvis tam splendide hereditatis compotem fieri cupiam , is ipse interea mortales omnes omni genere laudis multo mihi preexcellere videatur . 
Neque ipse mihi satis mea comparatione placeo , tam longe vestrum singulos et prestituo reliquis et in postremis locandum statuo neminem . 
Vos id igitur inter vos pro vestra modestia et humanitate equius discernetis , filii . 
Itaque quisquis ille fuerit vestrum qui se pre ceteris virtute insignem prestiterit , quod illi quieti pacique atque integre felicitati sit , hanc sibi coronam , hanc vestem , hec denique omnia triumphi ornamenta eo sibi desuma animo atque mente , ut pro his promerendis neque laborem neque periculum fore uspiam sibi recusandum statuat ; . 
Hec ubi dixisset Cleiodramus , iuvenes filii gravissimis dignissimisque verbis patris commoti , non minus et regiis et perfulgentibus atque admodum divinis ornamentis una et caritate illa mirifica senis patris acti , quam cum intelligerent ad extremum usque vite diem nihil de pristina incredibili erga suos cura dimisisse , collacrimarunt non nihilque tristis quisque alterum suspicientes conticuerunt . 
Tandem Mitio natu inter fratres maior huiusmodi verbis exorsus est : ; Tam quidem , quod prebuisti in omni vita , optimi exempli tueque adepte glorie memoria ornamento atque felicitati familie nostre sit , pater , quam ipsi in nostrum animum induximus omni opera studio diligentia id agere , ut tui simus , pater , non dissimillimi . 
Ac te quidem plane id sperasse decet , pater , per plures affuturum te annos apud nos , qui quidem pro vetere nostra consuetudine tibi cum obsequentissimi in hanc usque diem fuerimus , tum eosdem in gradus honoris optatissimos suffragio tuo , pater , deorumque benignitate mature conscendisse intuebere . 
Nam te quidem eius diligentie fructus , quam tu in exornandis nobis omni virtutis cultu adhibuisti , capere superi piissimi volent ; . 
Hoc loco et iuvenum et patris lacrime immodice erumpere occeperant ut iam sermonem in hortando patri protrahere longius non licuerit . 
At cum senex e vita decessisset , etsi modestia singulari prediti essent iuvenes fratres , hereditatis tamen huiusmodi splendidissime lautissimeque cupiditate quadam agebantur , eaque cuique gloria iam tum quidem pergrata futura esse videbatur , si id assecuti essent , ut se hoc pacto inter fratres virtute primarium diiudicassent . 
Sed quod ingenue educati et optimis moribus imbuti essent , ne ulla inter eos contentio gravior exoriretur , neve etiam minime inter eos altercationes vulgarentur , seniores familie sue viros integerrimos et severissimos convocarunt , apud quos suam quisque causam pacatissime disceptaret . 
Constituta deinde die , considentibus patribus , qui maior erat natu Mitio huiusmodi orationem habere instituit : ; Ni exploratissimum apud me esset , patres , coequata vos parique in quemque nostrum benivolentia esse affectos , ut neque a me neque ab reliquis confratribus meis amplius quicunque ad amorem erga nos vestrum accumulandum desiderari possit , ni item id palam cognitumque esset eam in vobis esse animi equitatem insitam innatamque iustitiam , ut minime unquam commissuri sitis gratificando aut favendo , ut precipuas ullius partes suscepisse videamini , fortassis hoc loco precibus apud vos in me commendando eniterer rationesque adducerem , quibus apud vos persuasum relinquerem non hanc esse inter nos disceptationem susceptam , quo ornamenta vestium et coronam a patre relictam vehementius affectemus , sed potius ut ipsum virtutis meritorumque nostrorum de vobis vestium iudicium excipiamus , quo et quantum quisque nostrum ad integram perfectamque virtutem propius accesserit , et pro sua modestia quisque noster quantum apud vos acceptissimus sit vestra approbatione et iudicio intelligamus . 
Iam ne esset quidem in me recta modestia , patres , parumque me prudentem exhiberem , si preter equitatem non medios communesque arbitros sed partium hac in nostra causa suffragatores vos futuros expectarem aut expeterem . 
Quam quidem rem , patres , cum vos moris optimi atque omnis honestatis observantissimos et religiosissimos novi , neque peto neque impetrari posse reor . 
Tantum , spero , hac vestra mirifica humanitate , ut facitis , dicentes nos deinceps attentissime audietis . 
Quod si nostra in disceptatione aliquid fortassis dicentibus nobis exciderit , quod quidem severitati vestre parum convenisse videatur , petimus , patres , non id studiis immoderatis vincendi sed concertantium omnino non usquequaque improbate consuetudini adscribatis , siquidem inter ingenia paulo promptiora et ad dicendum parata agitari causa perraro aliqua sine vehementia potest . 
; Dico , patres , eum fore me non ultimum , de quo apud vos eam affirmasse opinionem deceat , ut non me vestra singulari erga me gratia et benivolentia indignum habendum censeatis . 
Vobis enim apud quos etatem vixi , mea omnis satis vita perspecta et cognita est , ac meministis quidem ut ipse studiis rerum difficillimarum me ab ineunte etate omni assiduitate et perseverantia dederim , perque etatem elaborarim ut cultu virtutum et industrie meritis annos exuperarem , vestreque de nobis expectationi multo satisfacerem ; grataque vobis fuit mea erga vos observantia perpetuaque reverentia , et quod patri obsequentissimus semper fuerim , quod eius voluntati morem gesserim , quod dictis volens ac lubens steterim , sepe collaudastis . 
Sed non illud ausim ullo in huiusmodi virtutis genere meis me fratribus anteferre commemorando : fuere et illi per etatem simili omni in laude eque digni benivolentia et admiratione . 
Sed a fortuna que propria mihi diversaque adiecta materia extitit , in qua omnem ipse virtutem exprimerem atque exercerem , hanc igitur , reliquis nostris communibus meritis , patres , posthabitis , quam potero breviter recensebo , neque diffido , assequar ut me unicum primarium statuatis , quem totis benivolentia et gratia prosequendum amplectendumque iudicetis . 
; Repetite , queso , memorie , patres , quenam mihi fuerit uxor pre aliis importuna contumacique natura , mente inconstanti ac levi , lascivo ingenio atque petulco , animo denique elato ac nimium superbo . 
An non quantum illius causa animo ipse pertulerim acerbitatis meministis , mulierem rixosam , malignam , obstinatam , que ut primum nostris sub tectis subcessit , vos , patres , partim admiratio illius petulantie et mee patientie , partim nostri misericordia plurimum habebat ? 
Missa facio que verba immoderata , inconsiderata , quas assiduas et acres obiurgationes , quas futiles et inanes expostulationes passim totis theatris et angiportibus habebat querula semper mulier et importuna ; missaque denique reliqua huiusmodi facio quibus , ut videre licuit , sese illa mihi assiduam duram atque intractabilem obiectabat . 
Longum ea esset referre atque , ni fallor , odiosum ab nostroque instituto alienum , qui quidem ex vituperio aliorum nobis laudem excerpere non didicimus . 
Hoc affirmo : animi mei equabilitate modestiaque omnes illius muliebres , quod pauci volunt rarissimi novere , ineptias ferendo substuli , et quod vix credibile dictu est , quod et vos admirari solebatis , dicacem ipsam , asperam furibundamque mulierem placabilem , facilem mansuetissimamque reddidi . 
Et qua in re nullus ferme inventus est maritus adeo maturi et bene compositi animi , quin illico exasperetur precepsque ad iracundiam feratur , mea me in re ita gessi , ut quid in me sit prudentie , equitatis , modestie animique roboris atque firmitatis probe ac pulchre explicarim . 
Neque mea huc in medium verebor gesta omnia adducere quo liquidius meas vivendi rationes studiaque virtutis aperta vobis atque explicata relinquantur . 
Etenim si nullum dederis usque adeo turpe dictu facinus , quod audire nequeas , honeste cum loco et tempore proferatur , nostra procul dubio morum institutorumque nostrorum enarratio , cum huiusmodi futura apud vos sit ut neque defunctis neque vitam degentibus , nobis hac presertim in re a culpa solutis et liberis , molestiam ullam ob infamie aut dedecoris notam afferat , non aspernanda erit quin equissimis a vobis animis audiamur . 
; Ego , patres , cum esse in uxore mea servandi nominis et decoris studii cureque minus quam nuptam matronam deceat nossem , dies complures pro re animo ipse mecum consultabam , ac ne apud alios quidem que animis volutarentur meis explicari posse commode arbitrabar , measque esse sollicitudines istiusmodi intelligebam ut in obscuro et abdito contente nihil ad lacessendum roboris aut virium haberent , palam autem exposite dedecus ignominiamque propere essent allature , mecumque ita disceptabam : enim et quonam potero id pacto uxori , quam mihi sint mores eius ingrati , ostendere ? 
sin solam seclusis arbitris castigaro , facta dictaque sua obscena , ut par est , vituperaro ? 
Quid egero ? 
Intolerabilem illico domi rixam excitaro . 
Irritata mulier , ut levis est , pertinacis iracundie indignatione et odiis excandescet , omnem familiam furibunda exagitabit ; audientur passim querimonie , deplorationes , declamationes diem primum execrantis quo primis hymeneis ad penatis nostros adiit , apud quos non veluti nupta apud virum frugi vivat , sed veluti vilissimum mancipium me unum perferat , cui sit omnis eius animi voluptas gravis . 
Quid preterea si suos adeam ? 
An non id erit omni ex parte incommodum atque invenustum ? 
Quid ita ? 
nempe quia , siquid incerti adtulero , affines artibus astutie ab veterana et ex subsidiis opitulante matre mulieri edocte , nostram iniquitatem et suspicationem incusanti , plus quam nobis fidei adhibebunt . 
Iidemque , dum suorum domestica infamia erit gravis et permolesta , nihil se istiusmodi posse suis in rebus uspiam suspicari ostentabunt , ac morosi affirmabunt preter me , qui eam in sua familia immeritam nominis turpitudinem inseram alium preterea fuisse repertum neminem , qui quidem suorum mores usque adeo impudenter vituperarim , suosque denique omnes dicent perpetua pudicitie laude claruisse , casteque atque religiosissime sua in familia virgines in eam diem educatas fuisse , ut in quamvis familiam deducte sint cum ob ceteras res tum maxime ob insignem pudicitiam celebrentur . 
; Quid item si meo instituo perseverarim , ut uxori alienum a se gerere me animum pre me feram ? 
Quid tum illa ? 
An non ut iniurias prosequatur obstinata indies novam ipsa suspitionum vim excogitabit atque exaggerabit nostraque cura et sollicitudine ovans totis fenestris et angiportu et trivio lasciviet ? 
Denique esto id ut eam certis et manifestis indiciis esse impudicam apud me compertam habeam , quid ipse consilii capiam infelix ? 
Utrumne serio rem suis atque ordine explicaro ? 
Quid ni ? 
Immaturum . 
Nam dicent quidem neque primum me parili in causa neque solum fore , quem alienus solicitator affecerit , eoque redibunt ut admoneant ex huiusmodi feminarum inconstantia et lascivia aliud ferme nullum haberi incommodum , quam ut rumor aliquis sinister in plebe exoriatur . 
Hunc idcirco sibi recte consuluisse , si quis ille sit , qui nullam in iram ob id proruperit , ut rem sibi sua ineptia graviorem fecisse postea penitendum sibi sit . 
Postremo edicent , si quid honori suo faveam , si quid item communibus laudibus et fame nostre esse prospectum velim , maximopere caveam ne is ipse sim qui quidem plebem tanti dedecoris testem fieri velim . 
; Quid igitur consilii tunc erit ut capiam ? 
Impudicane vivet apud me et impunita uxor , ut per ignaviam meam insolentior indies licentia abutatur ? 
Quid si penas desumere instituerim ? 
Durum . 
Non enim sine solicitudine gravique molestia , non absque meo et fortunarum et capitis periculo rem ex animi sententia perficere licuerit . 
Hoc sentio . 
Denique quid postremo cum penas dederit , quid nobis emolumenti assequar , preter quam ut cum mihi ab his omnibus , quibus erat illa cara , odium et inimicitias pararim , tum liberis meis hereditatis loco a matre turpe nomen atque insignem notam relictam doleam ? 
Prestat igitur dissimulare et que videas non videre , siquidem indomitum animal , ut aiunt , mulier frenari nusquam potest . 
Quid proderit curiositas ubi te nimium investigasse peniteat ? 
Quare prudentis mariti esse hoc statuo tantum , quoad in se sit , uxori prestare occasionis ut , si quid illa forte sinistri animo susceperit , libere absque molesto ac dicaci aliquo interprete sue queat libidini obtemperare . 
Si erit mens impudica illius , minori cum fame iactura peccabit . 
Sin pudens et honesta , facilitatem iterum atque iterum admirabitur atque adamabit , obsequetur ; conducetque delatores refutando et non audiendo assuefacere ut minus eos delectet posthac de rebus incertis mihique ingratissimis historias adornare . 
Nam cum apud me hominem haud omnino stolidum et tardissimum uxorem meam comiter et benigne non secus quam pudicissimam et probatissimam haberi oblocutores animadverterint , quis erit qui in nostra re uxoria maledicos , quid conveniat , plus quam nos , quos in reliquis rebus solertes et perspicaces admodum novere , intellexisse censeat ? 
; Itaque istiusmodi mecum disceptabam . 
Et quam preclarum fuit hoc consilium meum , quam equitatis , rationis atque omni prudentia refertissimum , tacendo dicacem , dissimulando levem , cedendo mulierem importunam ferre ! 
Et , superi optimi , quante utilitates ex hoc uno honestissimo consilio omnique molestia vacuo consecute sunt ! 
Factum enim est ut de me uxor ita sentiret atque predicaret hominem esse neminem quem eque ac me omni officio ipsa merito prosequeretur . 
Idcirco sese ac si mecum acre amoris benivolentieque certamen suscepisset , facilem , tractabilem , mansuetam mitemque exhibebat , atque ad omne obsequium volens et lubens presto aderat , suaque de me apud notos commemoratione , quoad in se esset , consequebatur ut eorum erga me studiis addi aut desiderari amplius nihil posset . 
Quaque licentia se apud me plurimum valere intelligebat , quantum videre licuit , ita utebatur ut solis amatoris preludiis facile contenta esse videretur . 
Id cum ita esse intelligebam , indies , ut par fuit , dedita opera uxori me minime durum , minime tristem maritum exhibebam . 
Nam in hanc si me difficilem virum prebuissem , quacum dies ac noctes meam fuerim etatem acturus , sive spreta coniugis gratia quippiam pervestigassem quod , ut futurum quidem erat , refertissimum fuisset acerbitatis , proculdubio adscribendum id quidem foret immanitati atque stultitie . 
; Ea idcirco probe prudenterque omnia repetebam , que maritis quibusque frugi animo infixa atque insculpta gerenda sunt : natura femmina leve , inconstans , atque idcirco pronum atque proclive ad omnem lasciviam animal . 
In omni mulierum genere deformem nullam adeo reperies , que non plurimum opere studii cureque ponat , ut oculis volgi placeat seque demirari vehementer gaudeat . 
Idque mulierum est ingenium , ut eum nequeat non diligere et magni pendere , a quo admiretur . 
Expectatissimam enim , dum spectatur , forme gratiam mulieri sibi referri arbitratur et gaudet in partemque muneris , dum contemplamur , deputat . 
; Quidni igitur nobis secludenda omnis severitas fuit , patres , quandoquidem ubi secus egissem in nos complurima incommoda redundassent , quando item ad honestissimam fortunarumque commodorumque meorum rationem id pertinuit , quando voluptatem iocunditatemque attulit discordiam eo pacto domesticam evitasse , suorum gratiam servasse , famam tutasse , capitales inimicitias seclusisse . 
In eoque prosequendo instituto omni ex parte probatissimo , quanta integros annos dum illa vitam agebat perseverantia in me temperando mihique imperando viguerit , quis id verbis possit uspiam recensere ? 
Ob oculos versabantur caterve amantium , videbam alternis vicibus interdiu noctuque assiduos ac veluti statarios veteranos pudicitie expugnatores sectari , sollicitare . 
Ego vultus abvertebam , oculos divertebam , os opprimebam , ex animo tristem omnem eius rei umbram expurgabam , quod ferendum quidem erat ferebam . 
Neque deerant curiosiores aliqui nostra in re , quam maturos gravesque viros conveniret , qui mihi pleraque omnia referrent , que iam pridem apud me erant notissima . 
Tum et non infrequentis occurrebant , partim ut me dicendo molestia afficerent , partim ut emulum quempiam in odium adducerent , qui quidem seu fictas seu veras fabulas ex composito accuratissime referebant . 
Aderant preterea astutiores aliqui , qui , cum de rebus aliis sermonem instituisse videri vellent , interiectis sententiunculis atque ambiguis dicteriis instigabant , ut mea esse causa id genus stigmatis atque ironie prolatum facile intelligerem . 
Itaque omni ex parte excitabar , trahebar , impingebar ut in iram atque inconsultam aliquam vindicandi rationem irrumperem , quo graviorem et vulgarem aliquam infamiam inimicitiisque iunctam subirem . 
Ego vero constans obfirmati consilii placabilitati , equitati , lenitati animum assuescebam . 
Nusquam delatorum commenta aut fabule tantum apud me valuere , ut aut mecum essem aut aliis viderer turbatior atque concitatior . 
Malam omnino iram inutilemque indignationem totis viribus a me esse seclusam studui . 
Etenim profecto sancte ipse mihi consulebam , dum ita prosequebar nulla in re uxori mee deesse , quo illa minus libidini usque sue satisfaceret . 
Nam quo erat amplius nihil quod ab optimo amantissimoque viro uxor desideraret , eo perfacile adducebatur , ut nollet erga me minus esse , quam cuperem , modestissima . 
; Sed iuvat pro mea vetere consuetudine hac in causa esse quam remissum , et parem moribus orationem habere , ut hactenus vidistis , simplicem , sedatam nullisque lenociniis aut dicendi fuco adornatam . 
Essent fortassis hoc loco aliqui gloriosiores qui rogarent : et ubinam maritum huiusmodi compertum dederis , in quo tantum consilii , equitatis mansuetudinisque , placabilitatis , modestie , perseverantie , firmitudinis roborisque animi vigeat , ut iniquam ineptam arrogantem insolentissimamque mulierculam domi benigne ac comiter annos integros ferret ? 
An facile reperiri poterit vir huiusmodi qui constantem perennemque in degenda vita rationem , multis adversantibus , infinitis in diversas partes suspicionum et curarum animum trahentibus , non deserat , sed ordine et modo in suscepto instituto perseveret , neque se quoquam distrahi patiatur , quo infamie aut turpi cuipiam rumori ad se aditus patefiat , ferendoque tacendoque dissimulandoque sibique imperando nihil committat , ut festinum precepsque consilium non aspernasse uspiam peniteat , ut dicendum postea sit non fere a me hoc admissum mallem . 
Grandia hec , patres , atque perrara . 
Ceteri , quamvis graves et compositi mariti , omni vel minima suspicione excruciantur . 
Si spectat uxor , si spectatur , si gestit , gravem et sibi et his , cum quibus degunt , vitam agunt . 
Me neque levissimi uxoris gestus neque muliebris petulantia vel impudentia commovere unquam , ut in animo sinistra aliqua de coniuge suspicio intumesceret . 
A me omnes istas ineptas maleconsultorum hominum curas abdicavi , putavique uxorem eiusmodi esse , ut volebam , et volens tuli , quam habebam . 
Hoc qui contrafecerit delirat . 
; Quod si maiore dicendi copia quispiam hunc locum exornasse cupiat , novi quas suas dicendi vires ostenturus sit . 
Mitto cetera : eo deveniet ut affirmet in castris armorumque expeditionibus , ubi primas sibi fortuna partis vel magis quam virtus ipsa vendicat , unam diem aut potius horam , unicum consilium , unam tantum operam , solam unam victoriam omnem solere vitam fama nominisque claritate gloriosam reddere . 
At nobis perpetuos annos , singulos dies , omnes opere , cuncta consilia perpetuaque certatio ad virtutem fuit exposita , in horas pro rerum eventu et magnitudine consilia ex tempore innovata , impetus rerum adversarum summa vi et viribus exceptus , peiora si qua imminebant evitata , cara queque aderant integra et intacta servata a me sunt summa industria incredibili diligentia maximo labore plurimisque vigiliis . 
Qua sua propriaque in laude alius fortassis huiusmodi quispiam gloriaretur ad accumulandamque gloriam faceret , quod non manu aut presidiis multitudinis , non temporibus obsecundantibus , non locis iuvantibus , non favente publica privataque fortuna sua , non extrinsecus petita virtute , preclarum hoc facinus consistat , se suis auspiciis , suo ductu , sua bene directa et deducta vite ratione , suo integro et probe acto officio , solus unus ipse omnia hec , fortune iniquitatem malos de se rumores surgentem increbrescentemque infamiam suppresserit , cohibuerit , extinxerit . 
Et haud scio an his omnibus postponendum sit quod sine imperio et severitate mulieris ineptias coercuerit , libidinem frenarit , arrogantis insolentiam atque immanitatem moderarit . 
Similia his complurima qui eloquentia delectaretur amplificande laudis sue gratia suique ponendi in admirationem adduceret . 
Mihi autem ita visum est plus nihil quam simplex nudumque meritum nostrum exponere in medium , quo in tota mea oratione hanc spem de vobis habui , ut mihi ipsi persuaserim tantam in vobis , patres , fore prudentiam , tantum ingenii ut nullis ornamentis dicendi , si quid emeritus sum , id palam prolatum a vobis , hoc ex sese impetrasse debeat , ut honestiorem me , quod expecto , vestris sententiis reddatis ; . 
Cum perorasset Mitio , tum Acrinnus inter fratres medius natu quam potuit maximis laudibus Mitionem extulit facilitatemque atque humanitatem , in qua se frater tantopere exercuisset , paci atque quieti domestice futuram accommodatissimam sperare se attestatus est . 
Ac non dedecere quidem affirmavit ut , qui in patrium locum fratribus relictus sit , huic reliqua omnia dignitatis auctoritatisque coniuncta ornamenta commodentur ; verum oratum ab se fratrem velle esse , ut se cum usque consideret , istorum utrum approbet factum . 
; Uxorem , frate , levem , elatam contumacem atque acrem quidem habuisti . 
Mihi item evenit ut coniugem insolentem , preposteram , efferatam pervicacemque experirer . 
Ac nobis quidem , patres , defuncte quoque uxoris mee argumentandi gratia recensere huiusmodi queso liceat . 
Tametsi quid est quod hac in re , mi frater , propriam nobis aliquam iniquam contigisse fortunam deputem ? 
Comune hoc innatumque mulierum generi vitium : est lasciva , inconstans , importuna , superba , querula , procax , pertinax . 
Tunc enim propria et a comuni sorte aliena marito fortuna obtigisset , ubi congratulari superis liceret quod apud se modesta , facilis ac nequicquam in ferendis disseminandisque in familia odiis ac dedecore dedita conviveret . 
Rarum hoc , mi frater , inauditum . 
Neque est mulierum moris amicitias carasque concordias animorumque coniunctiones , quoquo media consideat loco , non discidisse , non disturbasse , disperdisse . 
Idque ita si pervestigasse iuvat , fortassis evenit partim quod natura est ad flagitium feminina propensa , prona et percupida , partim quod equanimitatem equabilitatemque mentis illarum assiduis et percallidis insimulationibus obsessis servare perdifficile est . 
Ita fit ut , cum hec odiis disseminandis nunquam defatigatam se exhibeat , hic tum in terram concussus commoveatur et conruat . 
Enim vero , mi frater , tulisti vagam , futilem , ludibundam . 
Ego duram , asperam , semper tristi supercilio estuantem , nunquam ad obganniendum ad contumelias inferendas non alacrem et armatam pertuli . 
Tuo ex consilio te fructus , quietem , tranquillitatem , in familia gratiam apud suos assecutum gaudes ; res difficiles , graves molestias , discordiam familiarem , odia , inimicitias evitasti . 
Apud me autem plus fame nominisque tuendi cura quam , que recensuisti , omnia aspera et acerbissima , valuit . 
Atqui apud me , cur id ita egisse pigeat , ne adhuc quidem constat , neque me viri fortis officio functum fuisse parum unquam delectabit . 
In eo tua fuit cura exposita ut nollet , mea ut nequiret uxor dedecore suo familie nostre candorem splendoremque contaminare aut offuscare . 
; Quibus in rebus uter tandem sibi nostrum rectius consuluerit , non est ut longius apud hos viros sapientissimos contendamus . 
Etate enim et usu quenam sit in muliebri sexu volubilitas , quantum nequitie , quid perfidie , quantum denique temeritatis et audacie satis novere , neque eos preterit a primis usque annis eo esse ingenio preditas mulierculas eaque cum mente adolescere ut omne suum studium , operam , diligentiam , omnes conatus , omnes cogitationes , omnes postremo sensus hac una in re consumant , ut lascivie artibus et incontinentie placeant . 
Quodsi illud requiras ut optatissima et maiorem in modum dulcissima Veneris furta ad que totis animis contendunt potiri negligant , si sapis , non tu illi peccandi potestatem et licentiam dederis , sed penitus ademeris . 
Namque plures , que negent , mulieres offendes , dum sue libidini obtemperare nequeunt , quam si queant . 
Etenim si , que asservantur , id elaborant ut animum ex sententia compleant , quarum id erit arbitrii , ut queque collibuerint possint , an non loco ille ut licebit volent ? 
Itaque huiusmodi in rebus comparandis Acrinnus pleraque accuratissime bellissimeque disseruit , que prolixum esset hoc loco enumerare . 
Postremo , ut reliqua omittam , ab his senibus qui arbitri considebant cepit exposcere ut memorie repeterent que illa ipsa fuerint patri ornamenta in virtutis premium a patria dedita ; quodsi virtutem a labore , a sudore , a vigiliis nunquam fuisse seiunctam intelligerent , a re ipsa coniecturam caperent atque diiudicarent cuinam provincia laboriosior fuerit , remissone huic et cessanti , an potius sibi qui maxima vigilantia incredibilique diligentia sese custodem in ea re assiduum prestiterit , pro qua servanda tuendaque , qui rem , operas , sanguinem vitamque exposuerit , opinione consensuque omnium merito collaudetur . 
Que cum dixisset , Trissophus natu inter fratres iunior , acri ferocique ingenio adolescens , subridens patres cepit orare ne istiusmodi comptam et ornatam ad se eloquentiam expectarent , qua magis ut gesta honestarent sua , quam ut victoriam agerent , fratres sibi prolixos fuisse viderentur . 
Sed non se illos multos conatus et quod optarint dicendo parum assecutos laudare . 
Qui enim estu fluctuum exagitati maris incommoda perstrenue et animo infracto pertulisse glorientur , non hi quidem animi virtutem suam magis laudant quam consilii stultitiam vituperant , qua equoris perfidie et undarum instabilitati crediderint . 
Pari ratione qui dixerit ; coniugis cum qua mihi vivendum esset insolentiam lenis tacitusque tuli ; , non is quidem suam demonstrat probitatem potius quam imprudentiam deploret qua gravem istanc sponte sua subierit sortem . 
Itaque aiebat Trissophus gratum idcirco sibi iam pridem suum fuisse consilium , quod quidem fratres dicendo effecerint ut hodierna die vehementius approbaret , a quibus id ita esse , dum orarent , aptius intellexisset , ut hactenus arbitrabatur : fratribus dum sue se cum in vita uxores adfuerint , animi letitiam aut vacuitatem relictam fuisse nullam . 
Et se idcirco dignum putasse laude qui annis plus x non ut fratres voluntariam et sponte susceptam erumnam sed sine dubio omnium laboriosissimam et pernecessariam provinciam exercuerit , a qua tamen quod honestissima fructuosissimaque esset , neque suasionibus neque precibus neque minis neque re aliqua cedendum esse duxerit , ac suam quidem , quam non unica muliercula sed universus prope mortalium cetus temptarit , patientiam et firmitatem omnium maximam et longe incredibilem extitisse . 
Hinc enim parentes , illinc fratres reliquive domestici suadendo , iubendo rogandove , ne uxorem ducere recusaret , iterum atque iterum adstitisse , neque defuisse qui minitarentur , si in ea sententia perseveraret , fore ut pro incognito haberi se Trissophum a patre atque alienum intelligeret . 
Accedebant affines , conveniebant cognatorum caterve , audiebantur convicini , hortabantur familiares qui mediis in iocis et in voluptatibus sermones de re uxoria introducerent . 
; Denique et noti et ignoti omnes circum obsidebant , obstrepebant , contendebant ut hoc familie nostre pro patris expectatione , pro amicorum desiderio , pro meo officio boni et obtemperantis filii munus darem , ne me inexorabilem hac in re , ne durum , ne pervicacem preberem ; . 
Itaque non sibi quidem a domestica vexatione ad convicinos et familiares tutum fuisse profugium , nullum fuisse relictum locum satis adeo molestia vacuum , quo se abderet . 
Ita et triviis et angiportibus et theatris et templis publicisque omnibus atque privatis diversoriis omnis ferme mortales quasi dedita opera certatim rem uxoriam suadendo sese odio dignos obiectasse , offirmate tamen in eos semper sese habuisse sapientie . 
Etenim cum et hanc marito benignissimo et amantissimo nuptam et hanc alteram mirifica inauditaque custodia observatam non usquequaque matrimonii iura et connubii religionem servasse animadvertisset , sed alteram inexplebili flagrantique libidine preditam novo indies amatore delectari , alteram nullo posse metu coerceri qui genitale impudentia sua thorum commacularet , suscepisse in animum id se , Trissophus aiebat , ut quidvis a patre potius quam uxorem posset perpeti . 
In ea tamen expostulatione parentes atque fratres sibi ferendos fuisse , ut plane pertulit animo nequicquam molesto aut acerbo . 
; An non , o fratres - eos contuens inquit - mecum vobis prebui cuius modestiam lenitatemque et mansuetudinem dignam duceretis admiratione ? 
Siquidem pro tanto vestro in me tedio neque apud vos neque apud mortalium quenquam turbatior uspiam videri volui . 
Cum sat superque esse statuebam multas ac prelongas conciones vestras unicis verbis refellere , ' uxorem non duco ' ; cumque ceteras complures et imprimis has ipsas quoque quas adduxi rationes consulto obticebam . 
Noveram quidem quenam subinde vestre forent future argumentationes . 
Huiusmodi : ' Non tibi sortem , o noster frater , quam nobis equiorem obtigisse volumus ; . 
Sic , opinor , respondissetis . 
Eratque ineptum et incommodum futurum si que tu partim odisti nosse , Mitio , partim clare atque delucide didiceras et probe tenebas , enuntiassem . 
Tibi autem , omnium diligentissimo et perspicacissimo Acrinno , de uxore adduci nihil posse abitrabar , quod tibi ulla esset ex parte incognitum aut non usquam iam pridem clarum delucideque perspectum . 
At vos , patres , quidnam censetis , nostrum an potius fratrum meorum rectius fuisse consilium ? 
Tu , Mitio , ne obtundentis muliercule ineptias domi perferres , quid egisti ? 
Apud extraneos ingrata et iniocunda pleraque de te audire tulisti perparum moleste . 
At Acrinnus noster quid tum ? 
Ne in coronis civium de te quicquam illepidum recenseretur intra lares penates infinitam discordiam assiduosque tumultus confovisti . 
Videor iam nunc videre , ut illius presentia commovebar , bacchantem totis tricliniis mulierem , hominum deorumque deplorantem iniquitatem , accusantem fortunam , seseque inculpantem quod diutius possit huiuscemodi in vita superstes esse , quod lucem tantamque suam intueri miseriam non oderit ; neque se et dote et forma sua id tantisper meruisse ut se fratris uxor omni felicitatis genere exuperet : ' vivit illa et solute et libere : ego multo quam vilissimum mancipium in conditione versor deteriori , cui quidem nedum proloqui et confabulare , ut ceteris ingenuis , sed ne spectare quidem nec ridere nec complorare nec denique tussire ex arbitrio liceat ' . 
En vestras laudes , o fratres , en fructus consilii vestri . 
Sed non hic insisto . 
Consilii autem nostri qui fuere fructus , superi boni ? 
Principio quidem id me assecutum letor ut cum mulier nulla nostra facilitate novis indies sectatoribus se prostituerit , tum et nullam operam ob meam duritiem dederit ut sua voluptate et mea ignominia de nobis vindictas summeret . 
Illudque postremo a nostris laribus longe abfuisse fortune mee congratulor quod pro me introducta nulla est que plures infamium et libidini sue opem auxiliumque prebentium familias nostro sumptu pasceret . 
; Sed missa hec faciamus . 
Tandem esto , Acrinne , non patrum istorum sententia ( nunquam enim si satis eos novi tam iniqui iudices essent ) sed quovis alio pacto ornamenta tibi hec occuparis , superisque volentibus tu patrem ab inferis excitatum ornatus offenderis . 
rogatusque ut scelus honestares ita patri ea tibi ob istas quas attulisti causas fuisse adiudicata diceres , quid censes ? 
num parum exclamaret , an non voce maxima patrum iniquitatem detestaretur ? 
' Siccine , patres , ornamenta hec que patria mea virtuti premium contribuit , que universa civitas sue in me beneficentie meritorumque meorum testificationem quandam fore voluere , quibus me senatus populusque Lacenas cunctique civium ordines ob pericula , ob labores , ob vigilias , ob propulsatum inimicorum impetum , ob libertatem , otium , quietem tranquillitatemque civibus meis a me servatam condecoravit , vos ea adiudicastis insignia homini huic qui suspicionibus suis ineptaque et futili curiositate otium quietemque domesticam funditus substulit , sibique servilem quandam seque ac nostra familia indignam conditionem imposuit . 
An tu is es , fili , quem natum arbitrabar ad glorie claritatem , ad nominis posteritatem , ad optime de patria promerendum ? 
Tunc , fili , preter meam civiumque nostrorum de te expectationem operas ingeniumque tuum in servanda huiusmodi inquieta inconstantique muliercula turpiter perdidisti ' . 
Hec ubi in longum pro rei dignitate deplorasset pater , unum te , Acrinne , puto intueretur . 
Rogaretque et quanam virtutis laude quibusve meritis fretus ipsa moveare petere ornamenta , siquidem cogitationum institutorumque tuorum primos ultimosque tui conatus omnes inutili abiectissimaque in re consumpseris . 
Sin tua diligentia non peccavit mulier , si observando coercendo continendo functus mariti officio extitisti , an tandem idcirco huiusmodi te ornamenta promeruisse gloriabere ? 
Sin autem et tempora et ipsum te , dum quasi pedisequus servus muliebrem inconstantiam sectabaris , perdere dedecebat , tune a tua ignominia exordiere . 
Denique uxor si peccavit , quisnam erit qui tuam in ea re diligentiam et vigilantiam probet , aut quemnam illius probrum et vitium quam mulierem ipsam fedasse iudicabimus ? 
Quid igitur ? 
Vanam falsamque istanc tibi gloriam usurpas . 
' Ac malo quidem , filii ' , postremo diceret pater , ' operam ingenium industriam studiumque vestrum maioribus in rebus exponatis . 
Ab more est viri presertim frugi et bene consulti , quales vos esse opto , istic pendere atque insistere scrutando pervestigando indagando , quam longe et apud quos et quo in loco , quo tempore levis fallaxque , ut sunt omnes , femina rideat atque confabuletur ' . 
Quid tu , Mitio , demum aperte cum hec dicta percepisses , quanam auderes fronte ipsa exposcere ornamenta ? 
Illic ne hereres ut ' hactenus importunam contumacem amaramque mulierem sedatam affabilem mitemque effeci confecique ut omni suo in sermone optimum esse maritum me volgo predicaret : nulle eius ineptie quamquam esset procax apud me tantum potuere ut in iram irrumperem ' . 
O idicirco meritum perquam maximum et admirabile ! 
O mirificam virtutem ! 
O civem ad gloriam ad se familiamque patriamque nobilitandam natum , qui quidem amenti infandeque mulieri gratificari et in ea re mariti belli nomen nancisci didicit ! 
Tu si cum istac temulenta muliere animo pacato et acclini convixisti , profecto haud satis te habuisse stomachi declaras , aut si virum esse te nondum fugerat , dum ita in ea eras affectus ut benivolentie officiis cum ea tibi paratam certationem arbitrareris , illa prorsus maligna atque adeo iniqua non erat . 
Sin autem natura facilis affabilisque fortassis illi fuerit , non ea de re id tue tu tibi adscribito , nate , laudi quod paulum exasperantem coniugem levi cura tolerasti . 
; Itaque his , ni fallor , apud vos dictis longeque gravioribus pater uteretur . 
Sed non omnia prosequor . 
Cupio apud vos viros sanctissimos disputator videri minime immoderatus , in fratres presertim quos eque atque ipsum me amo , atque virtutis mee non minus quam benivolentie gratia , ipsi ut me ament perpetuo , ut hactenus peregi , contendam . 
Sed de meis meritis ne longius provehar , hoc tantum a me non usquequaque fore pretermissum iuvet . 
Etenim , o patres , si quid est quod tota istac in re uxoria fratrum meorum consilium comprobetis , id ipsum in me quoque probetis necessene an non sit , animadvertite . 
Ego , patres , is sum qui neque duras domi contumelias pertuli , neque ut in nostris matrona laribus lasciviret sivi , neque ut ullo pacto familiam nostram mulieris cuiusvis scelus dedecoraret uspiam permisi . 
Quod vos si in hac re perseverantia constantia firmitasque animi delectat , si tanti interest bonum maritum fuisse habitum aut manu castam tenuisse uxorem , in nobis adversus omnium hominum turmas obfirmata immobilis perennisque fugiende ab uxore turpitudinis et integre de nobis fame servande ratio viguit . 
Cum me tot puelle virum , tot parentes generum , tot cives affinem deposcebant meque sibi hinc adiunctum expedire plurimum arbitrabantur , cumque vos , frates , hortari non desinebatis , an deerat in me quippiam quominus maritus ipse plane optimus diiudicarer ? 
Persuadentes tamen trahentes vimque prope afferentes vos atque reliquos ut connubii pestem subirem optimo unico meo consilio frustratos reddidi . 
Non dos opulentissima , non affinitas nobilissimarum prestantissimarumque familiarum , non forma puelle , non proposite amplitudinis , non magistratuum honorumque expectationes , non fortunarum ostentate copie , instituti mei firmitatem atque constantiam labefactare , aut uspiam convellere potuere ; eoque pacto nostros privatos lares immani monstro detestabilique omnino muliebri et publicos cetus atque fora et theatra omni sinistro rumore vacuos expiatosque servavi ; . 
Hec Trissophus . 
At patres qui arbitri considebant , consulto esse opus pronuntiarunt . 
Interea apud sacerdotes dee Cybelis posita ornamenta servantur . 
