Praesentis numerat quindecim miles minas , Simul consignat symbolum , ut Phoenicium Ei det leno qui eum cum relicuo adferat . 
Venientem caculam interuortit symbolo Dicens Syrum se Ballionis Pseudolus Opemque erili ita tulit ; nam Simmiae Leno mulierem , quem is supposuit , tradidit . 
Venit Harpax uerus : res palam cognoscitur Senexque argentum quod erat pactus reddidit . 
Calidorus iuuenis meretricem Phoenicium ecflictim deperibat , nummorum indigus ; eandem miles , qui uiginti mulierem minis mercatus abiit , soluit quindecim . 
Scortum reliquit ad lenonem ac symbolum , ut qui attulisset signum simile cetero cum pretio se cum aueheret emptam mulierem . 
Mox missus ut prehendat scortum a milite uenit calator militaris . 
Hunc dolo adgreditur adulescentis seruus Pseudolus tamquam lenonis atriensis : symbolum aufert minasque quinque acceptas mutuas dat subditicio caculae cum symbolo ; lenonem fallit sycophanta cacula . 
Scorto Calidorus potitur , uino Pseudolus . 
