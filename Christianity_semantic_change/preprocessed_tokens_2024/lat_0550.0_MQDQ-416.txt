Euae uiperea uetitum decerpere pomum inuidus arte parat , tantae quae nescia fraudis credidit infelix , socio peritura marito . 
Angelus illaesum Mariae per somnia Ioseph connubium seruare monet : hic dote recepta spiritus hac quod sit flagrans saluatur honore . 
Pellibus accincti , peccati signa ferentes , poenarum famuli linquunt felicia regna ; semper amica piis peccantes respuit aula . 
Sacrati nemoris Domino per amoena uirecta felix latro duce hospitium uitale meretur . 
fortificata fides uincit tot crimina uitae . 
Hic uolucres , armenta , uiros , genus omne ferarum , ne quid diluuii perdat uiolentia , Noe colligit , atque unam tot condita condit in arcam . 
Reptilium pecudumque genus cunctasque uolucres discus habet , quae cuncta iubet Pater edere Petrum nil commune putans , quod mundum fecerat Auctor . 
Exstruit immensis opibus uesania turrim , sed facit ora Deus summus discordia rector , ne quid stulta manus supra sua iura pararet . 
Consona diuersas fundit narratio linguas , barbara quaeque suam cognoscit natio uocem , quam sacer humano praefatur Spiritus ore . 
Hic coniurati germanum uendere fratres ; cogit liuor edax , prosunt contraria iustis , hoc opus est diuinum , ut qui modo uendit , adoret . 
Nummi dira fames compellit uendere Iudam in poenam regale caput ; commercia tanti sanguinis exiguo peragit mens improba lucro . 
Caedis in expensas fert hostia propria lignum . 
Nam carum genitor pignus mactare paratus ducit Abram : fidei meritum est nec parcere nato . 
Gestat honorandum cunctis manus inclita lignum , quo se sancta sinit suspendi uictima mundi : tollitur , ut miseris reddat mors una salutem . 
Hic auidos carnis missa ortygometra refecit , immeritosque replet caelestis copia panis : nam dignis , quem quisque uelit , dat manna saporem . 
Panibus hic septem populorum milia pascit quattuor et pauci saturant conuiuia pisces : nam bis sex sportas panis fragmenta replerunt . 
Ueridicae Moses pandit penetralia legis , qua summus cunctis unus fit rector et idem , nec diuisa regit mundum , sed sola potestas . 
Montis ualle sedens graue et immutabile Uerbum , et pia iustitiae populis praecepta profatur , quaque it , qua pergit , sese sapientia monstrat . 
Arguit immeritis consortem Martha querelis , quod uacet officio : cui uerax arbiter inquit : cura Dei melior , domus at magis utilis illi . 
Heu mihi Saluator , saluari seruus anhelat non ego sum dignus , cuius tu tecta capessas , sed uerbo sanare potes , nam sufficis absens . 
Insipidi quondam laticis elementa saporem flagrantis sumpsere meri , nam prouidus auctor munera laetitiae , uirtutum exordia , fecit . 
Dat dextram miserae , miseransque attollit amice , quam longinqua sui curuarant tormina morbi ; surgit ; recta fides credentis mundaque mens est . 
Haec mulier tactu uestis furata salutem est , siccauitque fides uenas , fluuiumque pudendum : pulchra fides , cui uis cogendi magna tonantem . 
Maerebat genetrix ignara mente cadauer ; cui mundique hominumque salus in limine portae obuia cum uenit , luctus in gaudia uertit . 
Dulcis honor Domini Zachaeo fulsit amico , maiestate sonans : hodie mihi proficis hospes , ad maiora dehinc ramis descende relictis . 
Lazarus hic iterum proiecta morte resurgit , et pariunt animas mutata lege sepulchra : qui uitam functis scit uerbo reddere , uita est . 
