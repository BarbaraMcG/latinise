VERSIBUS istud opus , cuius fuit auctor ESOPUS , BALDO , quod exegit rudis eius musa , coegit . 
Artis adhuc prisce quod fictum tempore disce , Simplicitate stili , novitatis origine vili ; Et licet arte foris nullius id esse decoris Ante videretur nec ob hoc placuisse putetur , Ut tamen agnovit , quid agendum mystice promit Interiusque geri documenta simillima veri , Traxit ab enormi sub forma carminis horni , Plus blandimenti quia dant nova carmina menti ; Quod licet esset ei grave pondus materiei , Qui pedibus senis strictisque cucurrit habenis Per tam dumosi nemoris loca tamque fragosi , verbis imitandi , rei iocus insitus et speciei Exhibuere tamen scribendi grande levamen , Hac ut morosa prodesset et arte iocosa . 
Carminibus quisquis tangi dignaberis istis , Ne pociora petas quam que prior edidit aetas : Si qua tamen digne sumenda putaveris inde , Non fugiant mentem scriptorem propter inertem ! 
In quibus accures , quod inest ut rite figures , Cantus et in partes , quibus hoc bene congruit , aptes : Nec sermone rudi , nec vilis ymagine ludi Quominus utaris his versibus , ammonearis , Si quid in his cernis , quod opus sit habere modernis . 
ANXIUS in cellam natorum carnis offellam Dum canis ex more fluvium prope ferret in ore , Eius ut est umbra visa maiore sub unda , Hanc post dimissam festinus anhelat ad ipsam , Dumque cupita petit , dederat quod sors sibi , demit , Morte cadens iusta carnis per inania frusta . 
Sic habuisse parum , quod habet , discatis avarum , Cui nichil usque satis fore constat in anteparatis : Unde fit , ut demens augendo peculia preceps , Omnibus amissis , pereat delusus ab ipsis . 
COTIBUS in duris fodiens rudis incola ruris , Cespite sub lauri vas plenum repperit auri ; Cuius erat votum , soli sit ut hoc sibi totum . 
Dumque timet partem cuivis dare , respuit artem Consiliumque viri cuiuslibet inde requiri , Credulus unius per opem fore , quod sit alius . 
Eligit ipse tamen sibi , quos ad tale iuvamen Esse putat iustos , his gazis quos tot honustos Dirigat uxori , ratus est ubi cuncta reponi . 
Quod sic dum credit , procul in sua quisque recedit , His opibus partis solitae sibi fraudibus artis , Moris ut est cautos fatui fore rebus adauctos . 
Nec minus ipse quidem manet ambiciosus ibidem , Denuo maius humus reputans quod det sibi munus ; Sicque laborando , nichil inveniensque morando , Nocte domum tristis remeans , se sentit ab istis Verba per uxoris fructu caruisse laboris . 
Sic defraudari spes improba suevit avari , Cui cor inardescit , quo plus sibi copia crescit , Ydropis exemplo , qui plus sitit usque bibendo . 
Cui magis hoc aequum fuerat coniungere se cum Participem notum quam soli perdere totum . 
VIR fatuus quidam , sapienter ducere vitam Dum cupit atque parum petit addiscenda morarum Haec documenta sibi , doctoris ab ore periti Sumit , ut hec cordi studeat sex verba reponi : ; Istud et illud agas ; huc , illuc quandoque vadas ; Inferius , sursum , varia vice , dirige cursum ; In quibus ad plenum latet alta sciencia rerum ; . 
Hac brevitate more confisus in artis amore , Instat ad hoc solum , labiis memor ut sit eorum , Non ut rimetur , quod in his , quid agatur , habetur , Speque brevis cartae , quia sic confidit in arte , Nulli prudentum similem se iactat habendum . 
Quadam forte die meditantibus alta sophiae Sex sua verba refert ; his se simul et sua prefert : In quibus hunc vere patuit racionis egere . 
Hic patet intentis , quod opus sit inane legentis : Ni , quod in ore sonat , mens intus id omne reponat , Ne velut hic dudum faciat de se fore ludum . 
CLAM dum latro pedem cuiusdam ferret in edem , Surgit , ut exploret , quid fur temptare laboret , Ne quid in hac dampni pateretur fraude tyranni ; Quem cito punisset , si forte quid inde tulisset . 
Haec exploranti , furi quoque multa minanti , Mole gravis sompni ceperunt menbra resolvi ; Hocque soporato , compos redit in sua latro , Arte sua demptis , quaecumque fuere iacentis . 
Mane vir hic facto surgens , iam limine fracto , Flebilis et mestus dat inanes undique questus , Hisque dolet tegnis male sic sua perdita segnis . 
Legeris hec quisquis , verbis monearis in istis , Ut vigili cura caveas , que sunt nocitura , Ne pateat predae locus usquam mentis in aede , Semper et insistas , ut ei vigilando resistas ; Perque probos mores nocturnos pelle timores . 
Cuius enim cordis fuerit domus inscia sordis Integer et vitae qui se reget et sua rite , Nec mala cuiusquam meditando peregerit usquam , Non ope loricae nec egebit acumine sicae More nec hostili cuiusque iuvamine pili : Solo virtutum quem constat robore tutum . 
MENBRA fovens lecto quidam sub paupere tecto , Cui nichil est plus quam cereris cadus et domus usquam , Prorsus adempturum quendam sibi talia furum Dum presentiret , surrexit , ut obvius iret . 
Sed , quia cognoscit , nichil hic quod perdere possit , Ad requiem tandem rediit securus eandem . 
Quo fur , captato pro voto tempore grato , Dempsit pauxillum cereris , quod habebat , et illum , Veste superiecta , detexit et abstulit extra . 
Continuo surgens clamore nimisque perurgens , Multatum faede compellit cedere predae , Vique facit multa , sibi reddat ut omnia tulta ; Moxque , suis letus sumptis , redit intro quietus , Nec violenter eum quis adit post tale tropheum . 
Nunquam iustus ita spem ponat in hac sibi vita , Nec se virtutum credat munimine tutum , Negligat ut contra vigilare nocencia monstra Insidiatoris hominis magis interioris : Cui ne quid possit contingere tale , quod obsit , Sit racione pari catus et vigil hunc imitari . 
DIVITIS ante fores vigilantes nocte latrones Semet adhortantur , huc prorsus ut ingrediantur . 
Quos id conari dum sensit et ista minari , Clam monuit talem per fraudem collateralem , Querat ut hic alte , tot opes qua repperit arte ; Hisque requisitus , dedit haec responsa peritus : ; More iuventutis comes olim furta secutis , Per radium lunae tute , quasi tramite fune Qualibet a rima tecti ducebar ad ima ; Quo radio sursum referebam denuo cursum , Dives et intactus tales plerumque per actus ; . 
Huius ovans dictis , temerarius unus in istis Tecta domus scandit , radioque foramina paadit , Cuique manu nisus , pronus ruit intus , relisus , Suppliciumque satis tantae dedit improbitatis . 
Hac racione vides arti succumbere vires , Qui fueras tantae racionis nescius ante . 
BINI collegae parili duo dolia lege Distribuunt lentis , racione sed impare mentis , Alter ut aequalis sua pars foret atque sodalis , Alter ut excedat solitaque cupidine ledat ; Deque sua parte clam iecit in illius arte , Vasque suo texit velamine sicque recessit , Rursus ut huc tandem venientibus hic ad eandem Cercior accedat , socio pars altera cedat . 
Quo vir ut accessit simplex , dum talia nescit , Vas videt addictum sibi veste sodalis amictum ; Quod factum digna quia credit et arte benigna , Cogitat , unde quidem par reddere possit eidem . 
Ergo suae testae detracta preside veste , Texit amore pari vas inde sodalis avari ; Quod dum nesciret , parat improbus , huc ut abiret , Speque sui signi brevior pars accidit illi . 
Quisque tuis gaudes sociis pretendere fraudes , Id tibi contingat , quod ficta parabola signat ! 
Inpactus pici , vulgo solet utpote dici , Omne retorquetur , quodcumque dolare videtur . 
STARET in arbusto dum simia more vetusto , Arte videt serrae pro consuetudine terrae Grande procul scindi robur super ardua Pindi : Protinus affectat , dum tale quid invida spectat ; Cominus accessit , mox sector ut inde recessit , Incubuitque super temptatque , quod hic quoque nuper , Dumque sedendo secat lignum , quod forte patebat , Testiculos rima concluserat eius in ima . 
Quod cum nesciret , sectorque repente veniret , Surgere conatur ; sed rimula clausa moratur . 
Huius namque modi specie se nescia prodi , Sic inopinato perimi nec credula fato , Proiciens extra cuneum , femur angit et exta , Liquerat inmissum quem truncum sector in ipsum . 
Cuius opus stultum rediens ne linquat inultum , Verbere cum verbis super hanc his instat acerbis : ; Dic , age : qua causa sic sunt tua viscera clausa ? 
Non est naturae , tibi sint ut talia curae ; . 
Tristis ad hec infit : ; Mea me demencia strinxit , Tale per inventum dum facta relinquo parentum ; . 
Providus accuret sibi lector , ut ista figuret Officiumque sequi naturae , iuris et aequi ; Sitque dehinc cure patrum sibi vivere iure , Ne cupidus sector , hominumque sub infima vector , Intra scissuras solitas nos claudere curans , Callidus illudat , sub Tartara nosque retrudat Suppliciis dignis astrictos vindicis ignis , Quo male gestorum nos sero denique morum Penitet , et frustra , digressos lege vetusta . 
GRATOS esse parum coram se rege ferarum Sunt duo conquesti nimis ursi , mutuo mesti . 
Cui sint ut cari , ceperunt talia fari , Maior , ut est moris , factus suadela minoris : ; Cur non eniti volumus famulamine miti , Simus ut huic grati , iubet ad quaecumque , parati ? 
; Quem minor hortatur , ne quid sibi tale loquatur : ; Propria sectemur magis huic quam sic famulemur ; . 
Maior , ut ignavus , nequiquam talia suasus Instat , ut e cunctis , fuerant tunc que sibi , iunctis Equalis , librae sub pondere , pars sit utrique . 
Qua minor accepta , letus redit in sua septa , Integra servando sua semper et amplificando . 
Maior , collegis ut par sit ad omnia regis , Quicquid habet census , dat eis sicut intimus eius , Plus aliis factus sibi consiliarius aptus . 
Ob quam rem miram gregis istius unus , in iram Actus , torquetur , quod sic novus ursus ametur ; Quem nimis astutum perhibent sic esse locutum : ; Proximus est , o rex , homini magis austure sorex ; Hunc tamen inventum studet ocius esse peremptum . 
Accipitrem blando moderamine nutrit ovando Atque manu missum revocat cito nutibus ipsum ; . 
Ceperat interea bos hac mugire platea . 
Qua novitate soni prius hac regione leoni Prorsus inaudita , pelli timet arce potita . 
Ne formidandum sit ob hec sibi vel dubitandum , Admonet ursus herum tali sub ymagine rerum : ; verbis metuenda parum , vox est ubi tanta minarum . 
Arbore suspensus uter olim , flamine tensus , Ut terreret aves , crepitus iactabat inanes . 
Hic quoque fit terror vulpi , dum nescit , et error ; Quem pede dum tangit sollers et dentibus angit , Intus inanescit , vis illa tumoris ut exit ; . 
Cui non credenti regnoque sibique timenti , Urso dante fidem , bos supplex ducitur idem . 
Cui tam sincere studuit per cuncta placere , Ne comes huic rursus foret iste miserrimus ursus , Quodque fuit peius , complexibus excidit eius . 
Victus ad extremum per tanta pericula rerum , Se doluit frustra liquisse domestica lustra , Denique certatim satagit sua commoda statim , Ad modicum factus par fratris et ipsius actus . 
Ut fore discatis contenti iure paratis , Haec vos ursorum doceant figmenta duorum , Ne , quae sunt extra , faciant vos linquere vestra . 
SUMMA columbarum , licet in grege dux sit earum , Rite per antiquum murem sibi faecit amicum . 
Que velut incaute legerent dum semina caute , Arte solo iactis cohibentur retibus artis ; Cumque laborarent , ut se simul inde levarent , Antra petunt muris quodam sub cespite ruris . 
Quas ibi mus volui miserans , parat inde resolvi , Cassibus abrosis solito sibi more dolosis . 
Qua specie facti corvus testudoque capti , In supradicti sunt federe soricis icti . 
His simul unitis , datur huic id solvere litis : Censeat ut gnarus , quid largo distet avarus , Inter eos ortum , quod adhuc contingere portum Non poterat tutum , fuerat nec ante solutum . 
Hec raesponsa catus mus reddidit ille rogatus : ; Horrea cuiusdam cum muribus ipse quibusdam Ingrediens quondam , vas plenum semine quoddam Cum sociis scandi , nec erat locus hic penetrandi ; Pars igitur nostrum solito magis undique rostrum Inprimit et mandit multoque foramine pandit . 
Vas quoniam largi fuerat sine tegmine spargi , Non fuit his menti , sed ali de vase fluenti . 
Sic manet intactum prius in nichilumque redactum ; . 
Quorum capreolus , fugiendo per avia solus , Foedus init , subitusque sinit , mox rete subivit ; Cumque moras vinctus pateretur longius intus , Poenitet afflictum sic foedus id esse relictum . 
Mus tamen ille vetus , sociis succurrere suetus , Hunc venatoris statuit dissolvere loris . 
Qui , dum perverse raptus foret ante super se Dumque superbiret , quod cunctis forcior iret , Iam facile captus , tam pene repente subactus , Omne suum sane didicit fore robur inane . 
Hoc tibi commentum , lector , sit ut in monimentum : Sic adeo noli tibimet confidere soli , Cuilibet ipse pari contempseris ut sociari , Sed nec amicorum cuiquam tamen inferiorum ; Nam quod neglectum solet et procul esse reiectum , Summam sepe satis vim continet utilitatis . 
IUNXIT eo torvos bubonibus unio corvos , Ut possit dici , stabiles iam sint quod amici ; Sed , velut est moris bubones noctis in horis Fortiter inpelli magis ad certamina belli , Arce suae sedis communis et ante quietis Turpiter hos pellunt , nidos et ab arbore vellunt . 
Sic grex corvorum superatus viribus horum Ante suum regem peciit super his sibi legem . 
Mox percontatur rex , qualiter hos tueatur , Presidio Martis vel spe cuiuslibet artis . 
Unus ad hoc fatur , qui doctior esse putatur : ; Hinc assentemur , quo non licet , ut minitemur . 
Palma datur quando magis assentaminine blando ; Nam , si luctemur , superari posse veremur . 
Est in luctando fatum variabile quando , Et gladius nunc hinc , aliquando sevit et illinc . 
Sepe fit , ut nostis , quod transfuga preda sit hostis . 
Si facimus pactum , nostrum decus est male fractum ; Blandimenta precum vertunt in candida tetrum . 
His reor ulcisci facti discrimina prisci ; . 
Ipse dehinc corvus , leso quasi corpore prorsus , Squalidus et tristis , bubonibus incipit istis , Prostratus terrae , sua quaeque pudenda referre : ; En miserandus ego , maciae confectus et aevo ! 
Quo michi pergendum dubito , vel quid sit agendum . 
Quis michi tecta dabit , defectaque membra iuvabit ? 
; Cuius molliti bubones famine miti , Hunc secretorum socium fecere suorum , Crebroque ducebant , ubi nidificare volebant . 
Cumque locus criptae nulli superabilis ipse Ante videretur , vinci tamen arte docetur . 
Quod queat ut credi , facit hic , qui presidet edi , Pandit et id totum , soli quod erat sibi notum , Hocque docet signo , quid agatur ab hoste maligno : ; Si fruticum fragmen volucrum deduxerit agmen Unguibus aut rostris , solus patet hic ubi postis , Moxque datis lignis aliis si subditur ignis , Hac cadet arte doli domus ista suique coloni . 
; Credulus hic ales rediens docet ista sodales . 
Corvorum coetus , satis hoc hortamine letus , Ore ferens stramen caveae brevis ante foramen . 
Qua simul inventi fuerant sub nocte silenti , Ussit eos digne , succenso deforis igne , Indiciis horum , sic dedecus ultus avorum . 
His decet auditis , ut micius ire velitis Hac ope virtutis , spes est ubi nulla salutis . 
Ne confidatis secreta , nec his retegatis , Cum quibus egistis pugnae discrimina tristis ! 
SEDE sui regni iam simia corpore segni Pulsa vagabatur , querens ubi pauper alatur . 
Tandem , lustratis regionibus undique latis , Alta petit ficus , qua victus habetur amicus . 
Qua vicina mari cupiens testudo cibari , Quod cecidisset humi , sibimet studet anxia sumi . 
Sic sub amore pari statuunt hac sede morari , Unanimes factae , dapis huius gaudia nactae . 
Quam traxisse moras longae regionis ad horas Eius amica dolens , comitemque relinquere nolens , Mittit collegam , sibi quae se nunciet egram , Nec fore cuiusquam sibi spem medicaminis usquam , Idque referre monet , si cor sibi simia donet , Arte salutari sic se cito posse iuvari . 
Facta dehinc tristis conchis terroribus istis , Sedulitate precum rogat hanc deducere se cum . 
Quam sic hortatur , hac fraudis et arte precatur : ; O mi fida comes dulcisque per omnia fomes , Munere cuius ego iam longo tempore dego , Actenus his largis quas ficubus arbore spargis , Atque tuis micis tecum refovebar amicis ! 
Haec iam sicca negat fructus , quos ferre solebat , Nullaque spes vitae regione sub hac fit utrique . 
Ad loca nostra veni , victus ubi dantur ameni . 
Si venies ergo , nostro gestabere tergo , Tutaque prorsus eris , dum sic suspensa veheris ; . 
Credula promissis supra mare fertur ab ipsis ; Cui procul a ripa loquitur testudo perita : ; Uxor , amica , vetus multis iacet egra diebus ; Cuius erit pesti cor , ut asserit , utile vestri : Quod si mittatur , languor procul inde fugatur ; . 
Huic tantae fraudi quid provida dixerit , audi : ; Non erat id mecum , dum sic eo per mare tecum ; Alta super fici quod nuper ut inscia liqui ; Tucius huc aeque si me revehatis utraeque , Vos sequar absque mora , repetet cor ut interiora ; . 
Sic redit illa dolis , remanentibus his ibi solis . 
Quae percontantes , cur non comitetur amantes , Ceu condixerunt , delusas se doluerunt . 
ERRANTEM per agrum vulpes derisit onagrum , Quem pro laude soni vesci dedit illa leoni ; Qui sit ut illusus , referam lectoris ad usus . 
Nam cum sensisset , famis hic quod mole perisset , More suo ludens , retulit sibi talia prudens : ; Si sine corde feram nec habentem lumina dedam , Dic , si vesceris , qua me cito dante frueris ? 
; Cui cum dixisset se mandere , quaeque dedisset , Protinus inpelli cor ad hoc male suasit aselli , Ipsius ut blanda prece currat ad oscula danda ; Digna repentinae fuit huic quod causa ruinae . 
Mox leo , consumpto iam pene cadavere cuncto , Dum cor habere nequit , aures et lumina querit , Subdola iam pridem vulpes que dempsit eidem . 
Talia querenti , nec se reperisse dolenti : ; Non aliquem culpes ; , respondet subdola vulpes , ; Non sic deceptus , nec tam foret ultro provectus , Si supradictorum frueretur quolibet horum ; . 
Noverit ille sibi solummodo talia scribi , Mente quidem captum quem constat ad utile factum ; Quem si forte peti contingat ymagine leti , Si cor inanescat , aures oculusque patescat , Sub specie pacis ne corruat arte fugacis . 
MONS erat ad pastus animalibus uber et aptus ; Sed dominantis heri datur hunc vis tanta tueri , Prosit ut omnino generi nichil inde ferino . 
His obstante bonis dicione metuque leonis , Quo terrore ferae metuentes prorsus egere Perpetuoque pati victus sibi dampna negati , Quaque die dandam statuunt sibi mutuo quandam Tocius esse gregis pro tanti numine regis . 
Forte die quadam vulpes ait : ; En ego vadam ; Idque licet nolim , quoniam sors obtulit olim , Protinus inpendam me morsibus eius edendam ; . 
Que dum sic iret , quo pacto fallere quiret , Hunc meditatur herum solita vertigine rerum , Huicque propinquando fert talia famine blando : ; Huc ego mittebar , veluti pro sorte videbar Iussa , ferens mecum censum , dare quem fuit aequum , Scilicet agnellum pinguem satis atque tenellum ; Quem leo , predo ferox , rapuit michi , maximus heros , Meque renitentem , sibi nec parere volentem Non sine tormento laniavit dente cruento ; Sed vulpina caro gustu quia fetet amaro , Hanc post vindictam me deserit utpote victam ; . 
Quod ratus ulcisci leo dedecus , haec ait ipsi : ; Dic , rogo , si nosti , locus est ubi cercior hosti ; . 
; Ecce lacuna vetus ; , vulpes ait , ; est ubi suetus , Hunc ubi predonem poteris punire leonem ; . 
Cumque propinquaret lacui , quo dicta probaret , Hunc putat introrsum , sua dum nat ymago deorsum . 
Inde nec impune petit impiger ima lacunae , Sed racione perit , dum rem sub ymagine querit . 
Sic evaserunt animalia , quod timuerunt , Vulpis et hoc sensu sunt omnia libera censu . 
Ad dominantis honus ad danda tributaque pronus Amodo quisquis eris , quid agas , hac arte doceris ; Nam si quid molis pateris , quod pendere nolis , Caucius est astu quam te defendere fastu . 
CESARIS in lecto , niveo velamine tecto , Sexquipedem letum perhibent requiescere suetum , Sanguine cuius ali quem mos erat absque sodali . 
Qui tantum vivum metuens contingere divum , Menbra iacentis heri lingebat acumine leni . 
Gaudia tanta pulex fore maxima commoda ducens , Postulat , temporum socius sit ut ipse bonorum . 
; Condicione pari potes ; , hec ait , ; ipse morari ; Qua sibi lege data , fruitur stacione rogata . 
Intrat nocte thorum posthac rex nescius horum ; Lenis ut inprimis venis sopor influit imis , Inde pulex mordax , magis irrequietus et audax , Corpus obit rostro , tectum regale sub ostro , Tamque frequens sevit , dum somnum prorsus ademit . 
Expulit a tergo rex pallia protinus ergo ; His procul excussis , astantibus ilico iussis , Retro dedit saltum novus incola , lapsus in altum ; Est tamen inventus pedo , pro consorte peremptus . 
Sic tandem letus rex et pro velle quietus Somnum rursus init , procul hinc ferus hostis ut ivit . 
Discat ad hoc mitis cupidum contempnere litis , Aequus et est , si quis caveat , sicut hospes iniquis , Ne simul utcumque perimi contingat utrumque Suppliciis dignis pro factis forte malignis . 
ANGUIS erat suetus corvi consumere foetus ; A quo se dampno nullo cohibebat in anno . 
Quod dum tale pati gravis esset sarcina patri , Luminibus tandem ratus est privaret ut anguem , Vel dum dormiret , aliter si forte nequiret . 
Cuius vir quidam tantam compescuit iram , Dum presensisset , temptare quod id voluisset ; Sicque dehortatur , ne tale quid aggrediatur : ; Quod reputas , durum nimis est et inane futurum , Ne paciaris idem , quod avis temeraria pridem , Cuius ad exemplum sibi precipit esse cavendum . 
Victus ad extremum maciae segnisque per evum Scorpio , capturae spe deficiente future , Cogitat , ut saltem vivat per quamlibet artem . 
Continuos pisces , ut alatur , fallere gliscens , His , sicut antique licet , insidiatur unique . 
Ut malefactorum se poenituisse priorum Proderet , astutus sic est ex more locutus : ; Tempus adest dici , quod vobis prosit , amici . 
Cras piscatores per cunctas has regiones , Se vos capturos minitantes , constat ituros ; Nec vestrum rimis sic quisque latebit in imis , Ut piscatorum laqueos evadat eorum . 
Ut tuti sitis mecumque venire velitis , In terram tutam facili vos tramite ducam ; Vosque meo collo duo nunc , simul et duo , tollo . 
; Quos ita ducendo , sic semper et hos comedendo , Deliciis magnis hac vixit fraude tot annis . 
Tum volucrum quedam sectari nescia predam , Unguibus et pennis ac toto corpore segnis , Sic se sustolli prece flagitat invida molli . 
Quam patulis chelis precibus tulit eius anhelis ; Cumque lacum quendam , quo se putat esse ferendam , Tanti latronis procul aspexisset in horis , Ossaque cum spinis quam plura iacere sub imis , Se metuente mori , cum sit locus ipse timori , Incumbens hosti , laniabat acumine rostri ; Mox sed ab obsceno cadit ipsius icta veneno : Hostis it illesus , volucer perit ipse comesus . 
Tale quod exemplum tibi , corve , sit ut documentum , Quo punire modo valeas tua pignora , prodo : Quemlibet ornatum videas , ubicumque paratum , Qui tamen ore geri bene possit et usque videri , Providus assumens planumque per aera ducens , Ad loca iactabis serpentis et inde volabis ; . 
Quod cum fecisset , post hunc speculator et isset , Hoc ornamento sumpto , redit , angue perempto , Suaviter antiquum corvum sic ultus amicum . 
Quisquis erit lector , vitae sit ut amodo rector , Exteriora legat , sua semper et intima querat Et , quacumque via valet , instet in allegoria , Quae vinci monstrat levius racione , quod obstat , Inmoderatarum quam garrulitate minarum . 
UXOR ab antiquo fnit infoecunda marito . 
Mesticiam cuius cupiens lenire vir huius , His blandimentis solatur tristia mentis : ; Cur sic tristaris lamentis , uxor , amaris ? 
Pulchrae prolis eris satis amodo munere felix ; . 
Pro nichulo ducens hec coniux talia prudens , His verbis plane , quod ait vir , monstrat inane : ; Rebus inops quidam , fatuumque plus tibi dicam , Vas olei plenum , quod longum retro per evum Legerat orando , loca per diversa vagando , Fune ligans arto , tecti suspendit in alto , Dum prestolatur tempus , quo pluris ematur , Quo locupletari se sperat et arte beari . 
Talia dum captat , hec stultus inania iactat : ; Ecce potens factus , fuero dum talia nactus ! 
Vinciar uxori , quantum queo , nobiliori ; Tunc sobolem gignam , se meque per omnia dignam , Cuius opus morum genus omne preibit avorum . 
Cui nisi tot vitae fuerint insignia rite , Fustis hic absque mora feriet caput eius et ora ; . 
Quod dum narraret , dextramque minando levaret , Ut percussisset puerum , quasi presto fuisset , Vas in predictum manus inscia dirigit ictum , Servatumque sibi vas ilico fregit olivi , Sic inopinatum deflens miserabile fatum : ; Heu ! 
quid inops egi ? 
quo memet opesque redegi ? 
Quos male tractavi , dum nescius ista putavi , Stulticiaeque minae sunt huius causa ruinae ; . 
Quod vir ut audivit , surrexit et obvius ivit , Verberet ut sponsam fari sibi taliter ausam . 
Que mox hunc digne percussit Vere linguae : ; Haec tua te multum monstrat presumpcio stultum . 
Ante cecidisti , qui me tam vulnere tristi , Quam vestigares , quod in hoc tibi , stulte , notares . 
En pacior , muri domini quod tempore duri Contigit insonti , perimit quem Vere conti . 
Cuius in ede nigrum perhibent habitasse chelidrum , Indidit , ut credo , cui nomen et ipsa nigredo ; Scandere qui suerat puerum , quem mater alebat . 
Quo mus invento , superastat dente cruento ; Protinus exanguis perit eius morsibus anguis Filioli cedem genitor putat , intrat ut edem , Morte ratus dignum per sanguinis hunc fore signum ; Menbraque frustatim iacit extra limina statim . 
Sed postquam scivit , soboles quoniam sua vivit , Indoluit prorsus , facinus quod id esset adorsus . 
Tandem correptus racionibus his vir ineptus , Sensit in exemplis mulieris tam sapientis , Insciciae quantae tempus censere sit ante , Vanaque sectari , sectandaque non meditari , Ac nisi post culpam de quoquam sumere mulctam . 
QUA disiungatur vel qua racione iungatur Fedus amicorum , rex quendam phylosophorum Consulit , ut gnarum rerum specialiter harum . 
Pectore prudenti cui rettulit ista petenti : Sunt contra morem , simulant qui pacis amorem , Rebus cepta malis cum sit dilectio talis . 
Mus colitur gatto , sed ad hoc , ut tempore capto Hac specie pacis sit preda cibusque rapacis . 
Cuius dum fauces artaret callidus auceps Insitus et reti foret in discrimine leti , Accedens iuxta , mus temptat solvere frustra ; Nam mustela retro stat buboque lumine tetro , Quos constat vere mures ex more timere . 
Gattus , ut antiquos muris videt hos inimicos Eius ad interitum iuxta concurrere ritum , Supplex implorat , veniens ut recia rodat : Si foret exclusus , fieret sibi maximus usus . 
Famine quem blando permulcet talia fando : ; Que nocitura times , ut , amice , pericula vites ? 
Ore meo ducam te leniter , utpote ludam , Nec paciare mali quicquam gestamine tali . 
Id nam spectantes , raptores te prope stantes , Ut iam desperent , dum sic portabere , cedent ; . 
Quod mus dum credit , laqueos ex more peredit , Liber et exivit mox gattus , ut ante petivit , Impaciensque more murem complectitur ore . 
Qui cum clamaret , graviter quia se cruciaret , Respondit gattus , id agat quod amore coactus Iuxta promissum ; se ledere denegat ipsum , Excusans tali sese racione sodali : ; Quid me causaris ? 
de dentibus ipse queraris , A quibus artari te constat et excruciari . 
Numquid habent dentes aures oculosque patentes ? 
Aure trahant questus , quos iactas pectore mestus . 
Dentibus ecce feris iam protinus excrucieris Inque meum ventrem duceris , dente carentem ! 
; Talia dicendo , miserum suffocat edendo . 
Arte doli tanti perit hic confisus amanti . 
Spernite , lectores , tales simulantis amores , Pollicitis oris , quamvis videantur amoris , Nec confidatis , ne forte per hoc pereatis . 
Verba quidem mellis sunt plena , sed intima fellis , In quibus est nusquam fidei spes certa quibusquam ; His qui confidit , mus dictus ut ante , peribit . 
UT cesset queri , melius quid ubique videri Viventum possit , peiusque quid omnibus obsit , Fabula philosophi liquido manifestat Esopi . 
In qua monstratur , homo sepe quod inveniatur Deterior brutis , proprie magis atque salutis Inmemor , auctoris curaeque fuisse minoris ; Idque docet verum ficta sub ymagine rerum . 
Per nemorum sentes draco , simia , vir fugientes , Ictu fortunae cecidere sub ima lacunae . 
Quos ubi venator , loca tunc secus ipsa viator , Forte sub inmundo stratos videt esse profundo , Tantae molis onus sursum levat ilico pronus , Incolumes extra deducens remige dextra . 
Protinus emersi , sunt in sua quique reversi . 
Ut nemus intret idem , posthac contingit eidem Cum canibus rursum procul indagantibus ursum . 
Cui spe venanti , famis anxietate vaganti , Mel tulit inventum , quod dulce sit huic alimentum , Pro benefactorum vice simia preteritorum ; Duxit et ore draco gemmis auroque meraco Ornatum sertum , sibi regis in arce repertum . 
Quod vir ut hic dignus sumpsit memorabile pignus , Indicat huic fabro , puteo quem traxit ab atro , Namque ferebatur , catus inde quod hic habebatur . 
Cuius amore pari se postulat arte levari . 
Nam , quoniam prisci facti putat hunc reminisci Et meminit , quantae fidei sibi per nemus ante In sua vota fere , quas iuverat , ultro fuere , Auxiliatorem sibi credidit hunc meliorem ; Cui memorabat , uti fuit eius presto saluti . 
Quo faber inspecto regisque per atria vecto , Asserit obnixe , diadema quod abstulit ipse . 
Cuius rex verbis , furiis accensus , acerbis Iussit , ut est moris , furem concidere loris ; Cumque diu cesus sic esset et undique lesus , Se petit audiri post facti Vera diri . 
Narrat et exsanguis , sibi qualiter id tulit anguis , Tocius atque rei seriem nomenque diei , Quem stupet inmiti sibi tam nunc mente reniti , Et dolet infecti furti se crimine plecti . 
Cuius onus colli dissolvunt hac precae molli . 
Quem rex , ceu norat meruisse , decenter honorat , Aurificem dandum precepit et ad cruciandum , Ut falsi testis det penas pro male gestis . 
Quisquis enim fodit foveam , quem subdolus odit , Atque repentinam parat huic inferre ruinam , Iuxta psalmistam foveam prius incidit istam , Per quam punitum constat scelus ante cupitum . 
CUM duo vicini foderent secus arva Ticini , His auri plenum casus patefaecit aenum . 
Qui minor est horum , nituit spectamine morum ; Alter ad omne scelus fraudis fore fertur anhelus . 
Hic reputans se cum , collegam fallat at aequum . 
Vota sui cordis tegit hoc sub tegmine fraudis : ; Infodiamus humi noti sub cespite dumi , Quicquid fortuna tribuente recepimus una ; . 
Mox id ut utrisque placuit , redit in sua quisque . 
Callidus , huc docte veniens ea tollere nocte , Gesserat ex toto , socio procul inde remoto . 
Mane dehinc facto , sic se cum tempore pacto Mitis adhortatur , communiter huc ut eatur . 
Quo dum venissent , id munus ut inde tulissent , Undique lustrando , telluris et ima cavando , Se male deceptos deflent , nichul intus adeptos ; Quique fuit tantae fraudis sibi conscius ante Invidieque nevo primo maculatus ab aevo , Inposuit fratri furti scelus omne patrati , Quodque sibi prorsus hic nocte tulisse sit ausus . 
Cumque repugnaret , sub iudice seque rogaret Leniter audiri , scelus hoc et utrimque requiri , Maior eum natu , proprio cogente reatu , Arguit indigne sceleris fraudisque malignae . 
Cui sic respondit , mox talia censor ut audit : ; Dic michi , si testis sit quislibet his male gestis ; . 
Ille vir haud aequus aurique cupidine cecus : ; Haec ; ait , ; arbor erit testis , qui talia querit , Tegmine sub cuius vas auri teximus huius . 
Huc proficiscamur , si vis , ut id experiamur ; . 
Huius enim rixae fuerat quia prescius ipse , Arbor et introrsum summo tenus usque deorsum Tota putrescebat medioque foramen habebat , Eius in interna concluserat ante caverna , Queque rogaretur , qui falso testificetur . 
Huc ad conflictum properant , erat utpote dictum . 
Hac ope munitus , hac semper et arte potitus , Perfidus ut primum venit arboris huius ad imum , Dissimulando rogat , scelus arbor ut hoc sibi prodat . 
His puer inclusus perhibetur vocibus usus : ; Aeris hic inventi socius tibi nocte silenti Improbus huc venit , clam prorsus et illud ademit ; . 
His ait auditis mentis vir ad omnia mitis : ; Crimen ut hoc fraudis pateat , quod taliter audis , Arbiter , obiectum michi fac , quod cogito , rectum : Hoc sit ut arbustum flammis ultricibus ustum ; . 
Quod cum iussisset flammas circumque tulisset : ; Quis ; ait , ; iste furor ? 
pater , huc ades ! 
intus aduror ; . 
Mox pater et natus , censore iubente , crematus Iure dat has penas , statuit quia sic alienas . 
FORTE specum quandam lepus olim nactus amandam , Vespere iam facto , subit hanc procul hospite gatto . 
Quo solitum iuxta repetente domestica lustra , Ante sui postis stat limen , ut obruat hostis , Nec parcens irae vetat hunc sua tecta subire . 
Sic altercantes , sibi sepe diuque minantes , Constituere queri sub pardo , iudice veri , Cuius censurae statuunt se subdere iure , His utriusque minis stabilis quia mutuo finis Nullus habebatur , requies nec certa dabatur . 
Legis enim rectae fuit eius vita senectae ; Et licet hoc pardus sit tempore corpore tardus , Calliditate viget nec mentis acumine friget . 
Ut veniunt , cuncta referunt , lis unde sit orta . 
Quos hic affatur , dum sic censere rogatur : ; Querite censorem , quem constat ad hoc meliorem ; Namque per etatem quemquam non iudico fratrem ; Factus et antique monachus pro crimine vitae , Carnes detestor , foliis et gramine vescor ; Usque sub occasum solis nichil intrat omasum . 
Crede michi , tantum comedo , quod sit sacrosanctum , Ac michi dicendi datur hora modusque tacendi . 
Luminis effectus minuit michi longa senectus , Cui solet appendi victus sub tempus edendi ; Meque potestatis propriae non esse sciatis , Sed dominantis heri sub iure iugoque teneri ; . 
Tunc lepus et gattus : ; Quia sic ; , ait , ; est tuus actus , Venimus huc ad te , liti modus hinc sit ut apte ; . 
Ille suis tegnis non quemquam fallere segnis , Indoluisse datur super his , pius ut videatur , Instat et incautis verbis ad talia comptis ; Intus enim pungunt cum verba , forinsecus ungunt : ; Cernitis , ut dixi , iam iam mea menbra fatisci ; Huius et , ut scitis , nimis impar sum modo litis . 
Tortus et obtusus stat nostri corporis usus ; Sensibus utatur qui talibus , ille petatur : Demus in amplexus vestros tamen ante recessus , Nosque salutemus et ad oscula danda paremus . 
Sicque valedicto , me protinus ite relicto ! 
; Mox amplexantes semet , sed et oscula dantes , Pacis in hoc signo perierunt dente maligno , Stulticiaeque ferunt penas , quas tunc meruerunt . 
Cognita stultorum post talia facta duorum , Cui non est curae , sit in his vis quanta figurae , Se quoque seduci sciat hac sub ymagine fuci , Condicione pari dignus quandoque necari . 
PRINCIPIS ignari nimium camelus avari Ferre verebatur sibi ius grave , qui dominatur , Spe breviore boni cupiens servire leoni Inferioris heri quam comptus honore videri . 
Mente quidem voluit dum talia , debita solvit Presidis antiqui sibi iuris et eius iniqui . 
Cuius inane decus reputans sibi transfuga cecus , Sub ducis electi statuit moderamine necti , Imperiumque pati magis eius ad omnia grati . 
Ad quem captandum leo se pro tempore blandum Finxit , ut est moris , ubi spes rudis extat amoris ; Cui dedit , ut forti , propriae superesse cohorti , Eius et ipse gregis sit censor munere regis . 
Hic tantus princeps senio morboque deinceps Fertur eo fractus febriumque rigore coactus , Ut solitae predae studio non surgat ab ede , Ne quid fomenti valeat dare cuique clienti . 
Dumque fame , siti corvus , lupus , ursa , ministri Eius , tunc aeque premerentur nocte dieque , Hoc ineunt foedus , fallatur ut iste camelus ; Hoc qui fecisset , iurant dare , quaeque petisset . 
Corvus , ut est moris fore gutturis improbioris , Sic parat ac tutum pecus hoc deludere brutum : ; En iacet egrotus parvo leo tempore notus , Cuius , ut ipse vides , desunt ad forcia vires ! 
Pulcher es et gnarus , menbris et origine clarus : Dignus es et fortis caput huius habere cohortis . 
Quo duce cognoscit mox , qualiter hic fore possit . 
En ; ait , ; audisti , domino quid contigit isti , Utque sit ad regni moderamina corpore segni , Viribus effetis sibi prorsus ad omnia suetis . 
Huc indefessus confestim dirige gressus ; Post quem regnabis , si fortiter hunc superabis . 
Talia velle pati tecum sumus ire parati , Teque iuvaturi super hec prius et ruituri , Si demum nostri dominaberis , utpote nosti , Collaque tam lenis domini subdemus habenis ; . 
Credulus huic fraudi reputat sibi quod fore laudi , In spem regnandi ductus tam crimine grandi . 
Eius ab ore perit , quem sic male perdere querit , Tresque supradicti saciantur sanguine victi . 
Mos est corvorum factis gaudere luporum ; Regnat ut ante leo , cadit eius et iste tropheo . 
Stultus ad hoc discat , ne sic indebita gliscat , Neve suo iuri diffidat amore futuri , Sed propriae sortis stet semper munere fortis ; Namque vetustatem qui spreverit ob novitatem , Alterius zeli vice debet obire cameli . 
CUSTOS non vilis canis olim regis ovilis Id fore securum faciebat ab agmine furum , Nec metuisse minas noctesque diesque lupinas . 
Quo mox defuncto , gravis est dolor in grege cuncto ; Nam lupus , hostis atrox , nullo prohibente , per agros Inde solebat edax , quas vellet , ducere predas . 
Cuius ubique minis grex territus atque rapinis Cogitat , obsisti valeat quibus artibus isti . 
Hisque simul mixtis , casus formidine tristis , Dum dubitaretur , super hoc quid ab his ageretur , Talia verba refert aries , qui se magis effert : ; Cura sit incidi tutoris cornua fidi , Me quoque pelle canis , procul hinc qui fetet inanis , Circumquaque tegi : vice sic fruar inde catelli ; . 
Quo sic impleto , rediit lupus ordine sueto Temptat et illesus , quid ut hinc sibi tollat ad esus . 
Cuius conatus cohibens canis hic simulatus , Impiger accessit violentus eumque lacessit , Captus ut hac larva fugitando coinquinet arva ; Idque ter aggressus , redit irritus in sua fessus , Atque ter inmundo se stercore foedat eundo . 
Cum properaret item sibi cum cane sumere litem , Huius in occursum canis evolat utpote rursum . 
Qui sic currentes per acutos undique sentes , Se male depectunt , iter alterutmumque reflectunt . 
Sic canis inbellis spoliatur tegmine pellis . 
Dedecus illatum , longe famis et cruciatum Vindicat iratus lupus , est cui talia fatus : ; Cur tociens tristi formidine me repulisti ? 
; ; Non ob terrorem , sed ludi propter amorem Hoc ; ait , ; est factum , quod te sic reris abactum ; . 
; Esse fugam foedam ter ; ait , ; ludibria credam ; Amodo ne fallas , tua memet ut hoc modo Pallas , Quemquam maiorem , parilem velut inferiorem , Carnem tam vescam dabis esurientis in escam ; . 
Sic simulatores variant cum tempore mores . 
Menti sincerae nequeunt eo usque nocere , Quin ad momentum sit eis opus illud ademptum ; Et qua crassantur , qua fraudis et arte minantur , Hac hos non mire contingit iure perire . 
QUANDO per ima freti solito vulpecula reti Aucta solebat ali captu sepissime tali . 
Quam lupus affatur , dum piscibus his epulatur : ; Pars sit ieiuno de tot michi , pisce vel uno , Dulcis amica , precor , quos sic piscare per aequor ; . 
; Dedecus hoc absit ; , vulpes ait , ; ut tibi pars sit , Piscibus exesis , ac his iam caumate lesis , Cum potes arte pari , tibi me monstrante , lucrari . 
Hoc modo maiores capies satis ac meliores , Si consulta velis tibi credere iure fidelis : Alveolum caudae tibi , si placet , hic sine fraude Hac vice subnectam , qua constat me modo vectam ; Ad libitum pisces capies , si talia disces ; . 
Quod cum fecisset , sic nexus ovansque preisset , Vas id paulatim saxis replet emula statim , Sicque tegit limo , prope iam maris ut sit in imo . 
Leta dehinc villas partesque perambulat illas , Quas multis annis hedis vacuarat et agnis Ille ferox predo magnusque frequensque comedo . 
Qua moniti doni spe circumquaque coloni , Talia visuri , gaudent decedere ruri , Fustibus et tignis raptis , ticionibus ignis , Ultio predonis foret illius ut regionis , Tempore cum nacto valeant illudere capto . 
Iamque sibi fracta cauda per talia facta , Effugit hanc poenam , cuperet dum plus alienam , Inventisque dolis sub egri tecta leonis , Quem febrium pestis dolor excruciabat in extis , Vimque sui morbi cuncto patefecerat orbi , Indicat huic crebro , quid prosit et ocius egro : ; Tergone si vulpis corpus circumdare vultis , Viribus ablatis redigi sic posse sciatis ; . 
Dum sic audiret rata vulpes , hoc ut adiret , Sorde volutabri se pulvere sparsit et agri : ; Audio me queri , dicor quia pelle mederi ; Foetida sed pellis ; hanc si fortasse revellis , Fomes erit pestis foris et dolor acrior extis . 
At si pelle lupi , qui subiacet huic modo rupi , Cauda privati , medicaminis arte probati , Undique menbra teges , mox sano corpore deges ; Cui caput atque pedes cum pelle relinquere debes Et vires priscas reparandas sic fore discas ; . 
Quod vulpes monstrum dum sic videt ire deorsum : ; Sic cyrothecatus ; ait , ; ambulet et pileatus ! 
Ad poenam talem vult cogere quisque sodalem . 
Sic eat et mestus per frigora , nudus , et estus , Vermibus esca datus sic semper ad hos cruciatus ; . 
Agmina vervecum communi foedere se cum Viribus obniti statuerunt hostis iniqui , Clam vel forte palam si tantam lederet alam . 
Cuius mane gregis geminos ad prandia regis Ac totidem caenae cocus aufert vi sine paenae ; Deque prius mille gregis huius id egerat ille . 
Cumque requisissent , se foederis ut meminissent , Presidioque pari socios par esse iuvari , His respondetur , quod eis nichil inde nocetur , Esse per hunc ritum nec eorum quemque petitum . 
Taliter obliti sibi hosti velle reniti , Speque sub hac tuti , male consuluere saluti ; Regis enim mensae solito dedit hos cocus ense Binos vel trinos nulloque nocente quaternos . 
Ad minimam partem talem venere per artem , Quique remanserunt , agerent quid , ab his didicerunt ; Namque prius pactum recolentes tam male fractum , Condicione pari cuiquam timuere iugari , Tuta fides veri cum nusquam possit haberi , In iam promissis etiam iurantibus ipsis , Atque supradicti tamen hii periere relicti , Nam quia cesserunt a foedere , quod pepigerunt , Nec sociae morti cogerunt pectore forti . 
Vindicis ista pati meruerunt premia fati , Iure figurantes , deceat quod semet amantes Quamlibet ad sortem mentem componere fortem . 
FERTUR ovile macer canis , olim viribus acer , Quoddam tutari iussu senioris avari . 
Qui plus latrando quam morsu vulnera dando , Omne , quod obstabat gregibus , procul inde fugabat . 
Sed quia , seu dixi , macies gravis inminet ipsi , Hostis in adventus occurrere sic macilentus Mente nequit prompta , nec quemquam laedere contra . 
De grege sic multi periere frequenter inulti . 
Mox ut id ignaro domino patet eius avaro , Plus dedit huic victus , sit ut acrior hostis in ictus . 
Quem lupus ut cernit , quod sic sua numina spernit , Ac tam velocem , solito magis atque ferocem , Convenit hunc blande : ; Quid id est , dic , frater amande , Quod sic pinguescis , certamen et ultra capescis ? 
Quod videare satur , fateor , per me quod agatur . 
Nunc mea , non ut hebes , benefacta rependere debes : Quodlibet ergo pecus michi fer , retributor ut aequus ; . 
; Nil ; ait , ; expectes me ferre , quod hinc modo vectes , Cum dape non vili , studio saciatus herili , Pervigili cura servem pecus ipsaque rura . 
Sed ne factorum puter inmemor esse tuorum , Presidio celeri scio me tibi posse mederi : Hic prope namque penum quoddam patet , undique plenum , Huc proficiscaris , dapibus celer his ut alaris ; . 
Quo lupus invectus et salsa carne refectus , Quicquid inest , ambit , telluris et humida lambit . 
Dumque , quid hauriret siciens , ibi nil reperiret , Eius erat potus magis olim quam sibi notus . 
Anxius impletur , vini satis hic quod habetur ; Utque die fausto letus , quo clamitat , hausto Omnimodisque iocis levat ebrius organa vocis , Se quoque more Getae fert tota per atria lete ; Perque suos gestus eo usque fit ipse molestus , Dum famuli tecti , cum fustibus ultro profecti , Crura pedesque ferae canibus convulsa dedere . 
Quem sat iure datum reor illis ad cruciatum , Qui canis infesti sibi semper et ore molesti Credit adhortatus per falsae vocis hyatus . 
Nulla fides hosti tibi sit , qui talia nosti , Prorsus et hostilis tibi sit persuasio vilis , Fraude necis dirae ne sic videare perire ! 
VIR , ratus uxorem quondam temerasse pudorem , Alloquitur plane vocis simulamine vanae : ; Caenam sumpturus , procul hinc satis , uxor , iturus , Non mea tecta petam , nec in hac te nocte quietam ; . 
Vocibus his extra respondet talia mesta : ; Qua requie fungar , solita vice ni tibi iungar ; Quam vir adhortatur , comes ut sibi fida petatur , Per quam secura pociatur nocte futura . 
Mox mediatrici precepit , ut eius amici Ianua pulsetur , preparare nec ipse moretur . 
Adveniensque cito , metuens ait : ; Ipsa preito ; Cerne , quod introrsum sursumque sit atque deorsum ; . 
Intrat ut hec tectum , nexam videt hanc prope lectum Coniugis , herentem , flagris graviterque dolentem . 
His stupefacta flagris rogat hec , quod sit mediatrix , Agnovitque citi redeuntis nocte mariti Inmemorisque mero , biberat quod vespere sero , Nexibus astrictam , virgis tam turpiter ictam . 
Sed cum novisset foris esse , quod ante petisset , Per solitum morem flagrat , ut petat eius amorem . 
Cui dum nulla patet via , qua scelus anxia patret , Se caput ad lecti rogat hanc permittere necti , Cautaque mutiret nulli , dum mecha rediret . 
Cuius nexa vice stetit hec ibi pro meretrice . 
Illa sub amplexus , resolutos post sibi nexus , Se tulit illicitos , inhianter utrisque petitos . 
Qua nubente foris , gemitus dat vincta doloris ; Sicque vir iratus vinique sapore gravatus Tercio sectatur , quid sit sibi vel quid agatur ; Verbaque nulla dabat , quia sic latuisse putabat . 
Quam super invectus furiosus hic et vir ineptus , Sumens cultellum , secat huic cum nare labellum ; Inde petit stratum , sic se putat ut saciatum . 
Mecha voluptati satis ut sibi faecit amati , Intrat nocte lares , flens truncas tam male nares ; Moxque rei gestae dedit ut solatia mestae , Vincula confregit citiusque redire coegit , Se faciente quidem necti ceu nuper ibidem . 
Cumque sub aurora vir surgens cerneret hora Coniugis integre , quam lesam credidit egre , Se putat , ut stultus , quod Bachi mole sepultus Tale quid egisset , per sompnia vimque tulisset . 
Sic victus cessit , sic crimen adultera texit . 
Mox intempesta mediatrix nocte regressa , Callida sopitum delusit et ipsa maritum ; Nam dum sensisset hunc surgere , rus ut adisset , Vaginamque dari peteret zonaque ligari , Cum solo cultro veniens , dare nititur ultro . 
Quem vir ut agnoscit , renuens , iam dicta poposcit ; Venit at illa dolo cum cultro denuo solo . 
Ille tremens ira duo facta per hec sibi mira , Iecit in hanc cultrum , scelus hoc ita se ratus ultum . 
Hec , ut texisset , male cesa quod ante fuisset , Clamitat absque mora cultrum venisse per ora Vulnus et inpactum fortunae casibus actum , Ex inproviso naso labroque reciso . 
Hac specie veri fit credulus hinc mulieri , Insidiis tantis delusus id assimulantis . 
Sic fore fallaces mulieres sicque sagaces Sit cunctis clarum tot iniquis artibus harum , Nec pro communi vicio te crede vel uni , Certa fides oris dum nullis sit vel amoris ! 
Colloquio pacto vulpes ait obvia gatto : ; Qualibus utaris , precor , artibus , ut fatearis ; . 
; Artem saltantum de cunctis calleo tantum ; Hac ; ait , ; antique ; gattus , ; sustentor ubique ; . 
Cui vulpes inquit : ; Quem sic natura relinquit Viribus expertem , velut ipse fateris , inertem , Cuilibet est signum non vita credere dignum ; . 
Annuit hac gattus vulpis racione coactus . 
Quam tamen instigat precibusque referre fatigat , Artes quot nosset , quibus aevum ducere posset . 
; Qualibus ? 
ex centum didici , quas more parentum Me bene munitam constat producere vitam ; . 
; Dignior es vita , tanta , soror , arte potita ; Me sed , ad omne fere cui cor sit inutile vere , Turba canum villae , properans venator et ille Non modicum terrent , dum sic utrique pererrent ; . 
; Digne terreris , quia nullius artis haberis , In pede , gatte , putem cum te posuisse salutem , Pectore prudenti , quod gesto , timore carenti , Mille viis pergens et memet in omnia vergens ; . 
Dum sic se iactat , socium dum sic male tractat , Forte canes idem , venando per hec loca pridem , Sic altercantes dirimunt , super hos inhiantes . 
Protinus haud aeque fugiunt per devia queque : Hic , magis argutus , subit ilicis ardua tutus , Illa pererrando , solito deserta meando , Cum sibi iam fessae vitae spem credat abesse . 
Gattus hic illudens , sibi fatur ab ilice prudens : ; Artibus , ut reris , de tot , quibus apta videris , Ad te tutandam saltem nunc exhibe quandam . 
Sed solis verbis iactantibus atque superbis Consulitur frustra , mors est ubi debita iuxta ; . 
Uiribus in vestris qui sic confidere suestis , Amodo discatis , ne sic quandoque ruatis : Ne contempnatis , minimos quos esse putatis , Rebus inoptatis quos sepe valere sciatis ! 
EXAGITANS circum , caperet lupus acer ut yrcum , Monte sub ingenti subiit ; quem , nocte silenti Si descendisset , servabat , ut hunc rapuisset . 
Sed caper ut fontem videt eminus hunc prope montem , Per triduum totum siciens , petit hinc sibi potum . 
Utque sitis cessit , sub aquas sua lumina flexit , Interius spectat , quae cornua cruraque gestat , Quanti terroris prolixaque barba sit oris . 
Qua caper innisus fallacis ymagine visus Ac nimis elatus , perhibetur talia fatus : ; Amodo cuiusquam formidine terrear usquam ? 
Terga vel obstanti dabo cuique vel insidianti , Cornibus his comptus crurumque volumine promptus ; . 
Talia iactantem , sic seque preesse putantem Dum lupus audisset , tolerare magisque nequisset , Occupat incautum , falsis virtutibus auctum , Hunc ut terreret , dum non procul inde iaceret . 
Cuius premorso letali vulnere dorso : ; Cur ; ait ille fremens , ; iactas tot inania demens ? 
; ; Desine mirari , lupe , me tibi talia fari . 
Denique vulgari solet id sermone probari : ; Yrcus quando bibit , quae non sunt debita , dicit ; Cum bene potatur , quae non sibi debita , fatur . 
; Non tamen , oblato necis huius tempore grato , Huic fore parcendum ratus est lupus , hunc sed edendum . 
Non ultra vires discant presumere viles , Nec sua non captent , propriis nec viribus aptent , Munere naturae piod non datur his fore iure ; Curaque sit talis : peragat quis ut id Iuvenalis A superis missum se nosse , quod expedit ipsum ; Fertur ab Argivis , quod gnoti seliton ubivis . 
NACTA secus vallum quedam vulpecula gallum , Callida rimatur , quibus artibus hic capiatur . 
Multa revolventi sedet hec sentencia menti : Fallat adulando , quem vi nequid , hec sibi fando : ; Ante per has horas quas voces quamque sonoras Nocte dieque pater dederat tuus , o bone frater ! 
Fac igitur signum , rear hoc ut te patre dignum , Ut similis patri videatur vox fore nati ; . 
Gallus adhortantis prece victus et hoc simulantis , Non metuenda ratus patris , iacit oris hyatus , Lumina claudendo , veluti solet ipse canendo . 
Quod vulpes factum cernens sibi tempus ad aptum , Sustulit ignarum , gestans per opaca viarum . 
Dedecus illud agi videt omnis ut incola pagi , Vulpis in occursum dedit ocius undique cursum , Seque sui galli dolet hoc gestamine falli . 
Cuius post dorsum clamatur : ; Dic , age , quorsum Nostra feratur avis vocis modulamine suavis ? 
; Cumque nemus iuxta vulpes sic iret onusta Nec per virtutem putet ales habere salutem , Extrahat ut prorsus , quos fixerat in cute , morsus , Arte relaxari reputat molimine tali : ; Non ; ait , ; audisti , referant quid inaniter isti : Plebis hic est nostre gallus , sic raptus a hoste ? 
Esse tuum certe decet hunc ; fatearis aperte ; . 
Talia credentis , cadit ales ab ore loquentis , Arboris inventae conscendens alta repente Sic deluduntur multi , dum vana locuntur , Iure suis culpis , paciendo simillima vulpis ; Sepe solet tales quos fallere providus ales . 
MURIBUS in ludum collectis mutuo dudum , Casus agit quendam latebram nimis in metuendam , In qua , sicut erat solitus , leo forte quierat . 
Cumque vagaretur mus intus , ut egrederetur , Ora quiescentis contingit acumine dentis . 
Ille , ferox rictu , factusque ferocior ictu , Unguibus affixit miserum , cui talia dixit : ; Que tibi sunt vires , me sic ut ineptus adires ? 
; Cui retulisse ferunt , huc se quod fata tulerunt Sponte nec inmissum , sociis sed agentibus ipsum . 
Quem venia dignum , proprio nec velle malignum , Depositis irae stimulis , leo iussit abire , Cum nil posset ei mors illius esse trophei . 
Recia venantum , quondam iactata per antrum , Hunc tenuere ferum post tempora pauca dierum . 
Cuius clamoris procul hinc sonus editus horis Duxit ad hunc ipsum murem , pietate remissum . 
Ille sui captus non inmemor , eius et actus , Instat mille modis vinctum dissolvere nodis , Vique iuvat dentis prius huic non ultro nocentis . 
Sic succurrendum sibimet sciat et miserendum , Alterius culpam quicumque relinquit inultam , Curaque sit menti veniam dare cuique petenti , Dum liquet ignarum rerum fore quemque suarum . 
INVITATA cibis vulpis fuit artibus ibis ; Cui liquidas pultes breviter det ut invida vulpes , Has super inmensum vas spargit et undique tensum ; Ad quod ut accessit rostrumque famelica pressit , Tristior inde redit , delusam se quia credit . 
Sed tempus multum non distulit illud inultum ; Nuper enim partae cenae non inmemor arte Hanc , ut fallatur , se cum prandere precatur . 
Ampla lagena foris , spiramine stricta sed oris Vulpi plena datur , qua sufficienter alatur . 
Os sed ut admovit , se tandem perfida novit Digne delusam , prius hac dape fraudis abusam . 
Que mox yronice sic fari cepit : ; Amice , Ecce recepisti bona , quae largita fuisti . 
Si placet , utaris ; michi parcere ne verearis ; Si dedignaris , nec cuilibet inde queraris , ; . 
Auribus hec cordis quicumque capaciter audis , In te quicquid odis fieri molimine quovis , Cuilibet arte mali caveas inferre sodali ! 
CORNIBUS attingens superos et viribus ingens Cervus , oberrando per rura , furebat ovando . 
Cuius terror equum , veritum concurrere se cum , Subdere venanti se faecit amore iuvandi . 
Cui prece devota miser indicat hec sua vota : ; Sic inpune sines per nostros amodo fines Hoc errare ferox animal ? 
Tibi dedecus , heros ! 
Ille quidem captus , quantis foret usibus aptus ! 
Quale tibi cesum iecur ipsius esset ad aesum , Quotque parare vales epulas hinc atque sodales ! 
Sed prius ostendi placet hec via , que sit agendi : Me super invectus , iaculo sibi transfige pectus , Postque , labore meo sumpto , revehere tropheo ; . 
Ille per amfractus subsellia talia nactus , Ut capiat cervum , non cessat flectere servum . 
Sed venatoris non inmemor ille furoris , Insiluisse datur frutices , ut se tueatur , Sospes et intactus silvae munimine factus . 
Viribus effetus nec tanto pondere suetus , Alloquitur tandem sonipes se sic equitantem : ; Pene tuis victus cum sim calcaribus ictus Speque simus predae delusi , iam michi cede , Descendensque cito , me victo turpiter , ito ; . 
Sensit ut ille dolum metuensque relinquere solum Munus id oblatum , quia fit variabile fatum , Increpuisse pecus sic dicitur , arbiter aequus : ; Ulterius poenis nec habebere liber habenis , Nec sessoris eris inmunis , ut amodo reris , Sumpseris istud honus cum gratis , ad omnia pronus ; . 
DUM mulus quidam prope silvam pascitur Idam , Nomen ei quod sit , vulpes audire poposcit . 
Respondisse datur , quod bestia vulgo vocatur . 
; Non ; ait , ; id quero te , sed de nomine vero ; Quale sit , ignare michi deprecor ut fateare ; . 
; Nomen id inscriptum speciale , quod est michi dictum Tempore primevo , latet hoc michi sub pede levo . 
Hoc ibi nactus erit , quisquis sibi discere querit ; Curque sit hoc gestum , non sit tibi nosse molestum : Matris in occasu , patris egri denique suasu Constat id inventum , ne mox post fata parentum Tempus deleret proprium quod nomen inheret ; Parvus enim pullus fueram sensusque nec ullus , Hoc stet ut in mente , privatus utroque parente ; . 
Illa dolum talem sibi sentit ut exicialem , Ingrediens vicum , videt haud procul hinc inimicum Forte iacere lupum quendam secus invida lutum , Mole coartatum famis ac nimis attenuatum . 
Quem nunc ulcisci cum posse locusque sit ipsi Illius ad raptum , predae dulcedine captum Nititur urgeri sub amoris ymagine veri ; Quam dignus pastu sit et illius ammonet astu : ; Erige te sursum , celer huc et dirige cursum , Hic quia prospexi , quod pinguis et optima vesci , Digna tuo victu , sit belva miraque dictu ; . 
Surgit , ut audivit , lupus huc et protinus ivit , Moxque , quod ignorat , sibi nomen ut indicet , orat . 
Hoc super , ut dixi , respondit providus ipsi : ; Subscriptum levo pede , primo quod sit ab aevo , Hoc ibi querendum sit semper et inveniendum ; . 
Nescius hic fraudis tantae , quam quisque subaudis , Intima dum spectat , si nomen id ungula gestat , Verbere frons crebro fuso crepat icta cerebro . 
Quod dum tale videt fieri , vulpecula ridet , Omnibus infestum merito sic ulta scelestum , Presumptor plecti quo debeat ordine recti . 
Qui legit haec , discat , ne tale quid ipse cupiscat , In se confisus , per quod sit ad ultima risus ; Nam nimis est serum , post sumpta pericula , rerum Presumptivarum stultum piguisse suarum . 
MOLIBUS exusta de more palude vetusta , Circumseptus ibi draco magnus in aggere limi , Per iusiurandum , si se sciat inde levandum , Quicquid habent Mauri , dare se promiserat auri . 
Forte viatoris foret his dum transitus horis , Munere ditari ratus hoc , cor ut optat avari , Hunc prius obnixe strictum , ceu iusserat ipse , Inpositum redae patria cito sistit in ede . 
Quo sic advecto , fore ius ait ordine recto , Queque spopondisset , resolutus ut ipse dedisset . 
Anguis ab antiquo vicio consuetus iniquo , Semper et infestus mortalibus , est ita questus : ; Quid tibi mercedis me posse rependere credis , Vinxeris absque modo quem stricto tam male nodo ? 
; ; Sic te iussisti , cum perfidus ista petisti ; Nec lamenteris nec sic , ingrate , mineris . 
Hisne tuis mendis mea tot benefacta rependis ? 
; Cui tantae liti vulpes conata reniti , Fertur quesisse , strictus sit qualiter ipse . 
Quem mox artavit , dignum vir ut ipse putavit . 
Vulpes ingratum iubet inmemoremque probatum Fortiter astrictum vinclis , quibus est modo dictum , Huc fore censendum per eundem mox revehendum , Unde fuit vectus , limi prius aggere tectus , Sicque relinquendum penitusque nec inde movendum , Iudicio veri dignum satis ista mereri . 
Sic videas plures , si tale quid amodo cures , Sumptis sepe bonis , ingrati more draconis , Emolumenta mali cupidos vice reddere tali , Tam male deceptos , penam sibi mortis adeptos . 
Commaculare thorum ciconia sueta sororum , Dum prohiberetur , ne tale quid adgrederetur , Nec cuiusque minis foret huic ad talia finis , Cedat ut his causis tam turpiter hactenus ausis , Pellitur inmite stacionis ab arce potitae . 
Quae sibi fisa parum , petit agmina mox aliarum Utque foret fessae locus hic , instante necesse . 
Quae gravior natu tunc fertur in hoc comitatu , Percunctabatur , quapropter id haec paciatur . 
Illa suae sordis stultique non inscia cordis , Imputat errori proprio , dum nec monitori Credidit , insanum nec et ipsa cohercuit anum . 
Queritur a multis , ibi se cum mutuo iunctis , Huc si delatum vas hoc foret inmoderatum . 
Qua referente quidem sic esse , iubetur eidem Esse reportandum vas illud opusque nefandum Atque relinquendum sibi , denuo nec repetendum : Amodo sincere se cum sic posse manere . 
Taliter obiectis sermonibus his sibi rectis , Deserit hunc morem post sumptum iure pudorem , Tota mente studens obiecta per hec fore prudens . 
Quod constat multis contingere quandoque stultis , Quos monitis blandis a factis ante nefandis Prorsus et obscenis cohibet vix suasio lenis , Donec eos verbis vis durior artet acerbis , Finis ut erroris sit eis vel causa pudoris . 
Tres digiti scribunt , sic totum corpus laborat . 
Finis adest operis , mercedem posco laboris . 
Finivi librum , scripsi sine manibus istum . 
