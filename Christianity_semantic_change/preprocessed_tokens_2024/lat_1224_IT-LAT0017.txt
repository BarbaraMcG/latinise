Altissime , omnipotens , bone domine , tuae sunt laudes , gloria , honor er omnis benedictio , tibi soli referendae sunt et nullus homo dignus est te nominare . 
lauderis , domine deus meus , propter omnes creaturas tuas et specialiter propter honorabilem fratrem nostrum solem , qui diescere facit et nos illuminat per lucem ; pulcher est et radians et magni splendoris et tui , domine , symbolum praefert . 
laudetur dominus meus propter sororem lunam et stellas , quas in caelo creavit claras et bellas . 
laudetur dominus meus propter fratrem ventum , aerem , nubem , serenitatem et propter omnia tempora , per quae omnibus creaturis ministrat alimentum . 
laudetur dominus meus propter sororem aquam , quae est multum utilis , humilis , pretiosa et casta . 
laudetur dominus meus propter fratrem ignem , per quem noctem illuminat ; ille roseus est , rutilus , invictus et acer . 
laudetur dominus meus propter nostram matrem terram , quae nos sustentat et alit et producit varios fructus et varicolores flores et herbas . 
lauderis , mi domine , propter illos , qui pro tuo amore offensas dimittunt et patienter sustinent tribulationem et infirmitatem . 
beati illi , qui in pace sustinuerunt , quia a te , altissime , coronabuntur . 
lauderis , mi domine , propter sororem nostram mortem , quam nullus vivens potest evadere . 
vae illis , qui moriuntur in peccato mortali ! 
beati illi , qui in hora mortis suae inveniunt se conformes tuae sanctissimae voluntati , mors enim secunda non poterit eis nocere . 
laudate et benedicite dominum meum , gratificamini et servite illi , omnes creaturae , cum magna humilitate ! 
