Moenibus undosis bellorum incendia cernens , Pars ego tunc populi tela pauentis eram . 
Publica libertas , sanctissime papa Vigili , Aduenis incluso soluere uincla gregi . 
De gladiis rapiuntur oues pastore ministro , Inque humeris ferimur te reuocante piis . 
Corporeum satis est sic euasisse periclum , At mihi plus animae nascitur inde salus . 
Ecclesiam subeo dimissa naufragus aula ; Perfida mundani desero uela freti . 
Transferor ad niueas Petri sine turbine caulas Et fruor optati iam statione soli . 
Litoris ille sinus ad carbasa nostra parauit Fluctibus in mediis cui uia sicca fuit . 
Esse reus potero , grates si reddere cessem . 
Vnius officio displicuere nouem . 
Sensibus ardor inest horum celebrare labores , Quorum uoce fides obtinet orbis iter . 
Versibus ergo canam quos Lucas rettulit Actus , Historiamque sequens carmina uera loquar . 
Alternis reserabo modis quod littera pandit Et res si qua mihi mystica corde datur . 
Metrica uis sacris non est incognita libris ; Psalterium lyrici composuere pedes ; Hexametris constare sonis in origine linguae Cantica , Hieremiae , Iob quoque dicta ferunt . 
Hoc tibi , magne Pater , cum defero munus amoris , Respice quod meritis debita solvo tuis . 
Te duce tiro legor , te dogmata disco magistro ; Si quid ab ore placet , laus monitoris erit . 
