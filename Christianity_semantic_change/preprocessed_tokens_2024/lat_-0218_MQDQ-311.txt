Saluere iubeo spectatores optumos , Fidem qui facitis maxumi , et uos Fides . 
Si uerum dixi , signum clarum date mihi , ut uos mi esse aequos iam inde a principio sciam . 
Qui utuntur uino uetere sapientis puto et qui lubenter ueteres spectant fabulas ; anticua opera et uerba quom uobis placent , aequom est placere ante alias ueteres fabulas : nam nunc nouae quae prodeunt comoediae multo sunt nequiores quam nummi noui . 
Nos postquam populi rumore intelleximus studiose expetere uos Plautinas fabulas , anticuam eiius edimus comoediam , quam uos probastis qui estis in senioribus ; nam iuniorum qui sunt non norunt , scio ; uerum ut cognoscant dabimus operam sedulo . 
Haec quom primum acta est , uicit omnis fabulas . 
Ea tempestate flos poetarum fuit , qui nunc abierunt hinc in communem locum . 
Sed tamen apsentes prosunt pro praesentibus . 
Vos omnis opere magno esse oratos uolo benigne ut operam detis ad nostrum gregem . 
Eicite ex animo curam atque alienum aes , ne quis formidet flagitatorem suom : ludi sunt , ludus datus est argentariis ; tranquillum est , Alcedonia sunt circum forum : ratione utuntur , ludis poscunt neminem , secundum ludos reddunt autem nemini . 
Aures uociuae si sunt , animum aduortite : comoediai nomen dare uobis uolo . 
Cleroymenoi uocatur haec comoedia graece , latine Sortientes . 
Diphilus hanc graece scripsit , postid rusum denuo latine Plautus cum latranti nomine . 
Senex hic maritus habitat ; ei est filius , is una cum patre in illisce habitat aedibus . 
Est ei quidam seruos qui in morbo cubat , immo hercle uero in lecto , ne quid mentiar ; is seruos , sed abhinc annos factum est sedecim quom conspicatust primulo crepusculo puellam exponi . 
Adit extemplo ad mulierem quae illam exponebat , orat ut eam det sibi : exorat , aufert ; detulit recta domum , dat erae suae , orat ut eam curet , educet . 
Era fecit , educauit magna industria , quasi si esset ex se nata , non multo secus . 
Postquam ea adoleuit ad eam aetatem ut uiris placere posset , eam puellam hic senex amat ecflictim , et item contra filius . 
Nunc sibi uterque contra legiones parat , paterque filiusque , clam alter alterum : pater adlegauit uilicum qui posceret sibi istanc uxorem : is sperat , si ei sit data , sibi fore paratas clam uxorem excubias foris ; filius is autem armigerum adlegauit suom qui sibi eam uxorem poscat : scit , si id impetret , futurum quod amat intra praesepis suas . 
Senis uxor sensit uirum amori operam dare , propterea una consentit cum filio . 
Ille autem postquam filium sensit suom eandem illam amare et esse impedimento sibi , hinc adulescentem peregre ablegauit pater ; sciens ei mater dat operam apsenti tamen . 
Is , ne exspectetis , hodie in hac comoedia in urbem non redibit : Plautus noluit , pontem interrupit , qui erat ei in itinere . 
Sunt hic inter se quos nunc credo dicere : " quaeso hercle , quid istuc est ? 
seruiles nuptiae ? 
seruin uxorem ducent aut poscent sibi ? 
nouom attulerunt , quod fit nusquam gentium " . 
At ego aiio id fieri in Graecia et Carthagini , et hic in nostra terra in terra Apulia ; maioreque opere ibi seruiles nuptiae quam liberales etiam curari solent ; id ni fit , mecum pignus si quis uolt dato in urnam mulsi , Poenus dum iudex siet uel Graecus adeo , uel mea caussa Apulus . 
Quid nunc ? 
nihil agitis ? 
sentio , nemo sitit . 
Reuortar ad illam puellam expositiciam : quam serui summa ui sibi uxorem expetunt , ea inuenietur et pudica et libera , ingenua Atheniensis , neque quicquam stupri faciet profecto in hac quidem comoedia . 
Mox hercle uero , post transactam fabulam , argentum si quis dederit , ut ego suspicor , ultro ibit nuptum , non manebit auspices . 
Tantum est . 
Valete , bene rem gerite , uincite uirtute uera , quod fecistis antidhac . 
Non mihi licere meam rem me solum , ut uolo , loqui atque cogitare sine ted arbitro ? 
quid tu , malum , me sequere ? 
Quia certum est mihi , quasi umbra , quoquo tu ibis , te semper sequi ; quin edepol etiam si in crucem uis pergere , sequi decretumst . 
Dehinc conicito ceterum , possisne necne clam me sutelis tuis praeripere Casinam uxorem , proinde ut postulas . 
Quid tibi negotist mecum ? 
Quid ais , inpudens ? 
quid in urbe reptas , uilice hau magni preti ? 
Lubet . 
Quin ruri es in praefectura tua ? 
quin potius quod legatum est tibi negotium , id curas atque urbanis rebus te apstines ? 
huc mihi uenisti sponsam praereptum meam : abi rus , abi dierectus tuam in prouinciam . 
Chaline , non sum oblitus officium meum : praefeci ruri recte qui curet tamen . 
Ego huc quod ueni in urbem si impetrauero , uxorem ut istam ducam quam tu deperis , bellam et tenellam Casinam , conseruam tuam , quando ego eam mecum rus uxorem abduxero , ruri incubabo usque in praefectura mea . 
Tun illam ducas ? 
hercle me suspendio quam tu eius potior fias satiust mortuom . 
Mea praedast illa : proin tu te in laqueum induas . 
Ex sterculino ecfosse , tua illaec praeda sit ? 
Scies hoc ita esse . 
Vae tibi ! 
Quot te modis , si uiuo , habebo in nuptiis miserum meis ! 
Quid tu mihi facies ? 
Egone quid faciam tibi ? 
primum omnium huic lucebis nouae nuptae facem ; postilla ut semper inprobus nihilique sis , postid locorum quando ad uillam ueneris , dabitur tibi amphora una et una semita , fons unus , unum ahenum et octo dolia : quae nisi erunt semper plena , ego te implebo flagris . 
Ita te aggerunda curuom aqua faciam probe ut postilena possit ex te fieri . 
Post autem ruri nisi tu aceruom ederis aut quasi lumbricus terram , quod te postules gustare quicquam , numquam edepol ieiunium ieiunumst aeque atque ego te ruri reddibo . 
Postid , quom lassus fueris et famelicus , noctu ut condigne te cubes curabitur . 
Quid facies ? 
Concludere in fenstram firmiter , unde auscultare possis quom ego illam ausculer : quom mihi illa dicet , " mi animule , mi Olympio , mea uita , mea mellilla , mea festiuitas , sine tuos ocellos deosculer , uoluptas mea , sine amabo ted amari , meu festus dies , meu pullus passer , mea columba , mi lepus " quom mihi haec dicentur dicta , tum tu , furcifer , quasi mus , in medio parieti uorsabere . 
Nunc ne tu te mihi respondere postules , abeo intro . 
Taedet tui sermonis . 
Te sequor . 
Hic quidem pol certo nil ages sine med arbitro . 
Opsignate cellas , referte anulum ad me : ego huc transeo in proxumum ad meam uicinam . 
Vir si quid uolet me , facite hinc accersatis . 
Prandium iusserat senex sibi parari . 
St ! 
tace atque abi ; neque paro neque hodie coquetur , quando is mi et filio aduorsatur suo animi amorisque caussa sui , flagitium illud hominis ! 
ego illum fame , ego illum siti , maledictis , malefactis amatorem ulciscar , ego pol illum probe incommodis dictis angam , faciam uti proinde ut est dignus uitam colat , Accheruntis pabulum , flagiti persequentem , stabulum nequitiae . 
Nunc huc meas fortunas eo questum ad uicinam . 
Sed fori concrepuit , atque eapse eccam egreditur ! 
non pol per tempus iter huc mi incepi . 
Sequimini , comites , in proxumum me huc . 
Heus uos , [ ecquis haec quae loquor audit ? 
] ego hic ero , uir si aut quispiam quaeret . 
Nam ubi domi sola sum , sopor manus caluitur . 
Iussin colum ferri mihi ? 
Myrrhina , salue . 
Salue mecastor . 
Sed quid tu es tristis , amabo ? 
domi et foris aegre quod siet sati semper est . 
Nam ego ibam ad te . 
Et pol ego isto ad te . 
Sed quid est quod tuo nunc animo aegrest ? 
Nam quod tibi est aegre , idem mist diuidiae . 
Credo , ecastor , nam uicinam neminem amo merito magi quam te nec qua in plura sunt mihi quae ego uelim . 
Amo te , atque istuc expeto scire quid sit . 
Pessumis me modis despicatur domi . 
Hem , quid est ? 
dic idem ( nam pol hau sati meo corde accepi querellas tuas ) , opsecro . 
Vir me habet pessumis despicatam modis , nec mihi ius meum optinendi optio est . 
Mira sunt , uera si praedicas , nam uiri ius suom ad mulieres optinere hau queunt . 
Quin mihi ancillulam ingratiis postulat , quae mea est , quae meo educta sumptu siet , uilico suo se dare , sed ipsus eam amat . 
Opsecro , tace , nam hic nunc licet dicere : nos sumus . 
Ita est . 
Vnde ea tibi est ? 
nam peculi probam nil habere addecet clam uirum , et quae habet , partum ei hau commode est , quin uiro aut suptrahat aut stupro inuenerit . 
Hoc uiri censeo esse omne quidquid tuom est . 
Tu quidem aduorsum tuam amicam omnia loqueris . 
Tace sis , stulta , et mi ausculta . 
Noli sis tu illic aduorsari , sine amet , sine quod lubet id faciat , quando tibi nil domi delicuom est . 
Satin sana es ? 
nam tuquidem aduorsus tuam istaec rem loquere . 
Insipiens , semper tu huic uerbo uitato aps tuo uiro . 
Quoi uerbo ? 
I foras , mulier . 
St ! 
tace . 
Quid est ? 
em ! 
Quis est , quem uides ? 
Vir eccum it . 
Intro abi adpropera , age amabo . 
Impetras , abeo . 
Mox magis quom otium et mihi et tibi erit , igitur tecum loquar . 
Nunc uale . 
Valeas . 
Omnibu rebus ego amorem credo et nitoribu nitidis anteuenire nec potis quicquam commemorarier quod plus sali plusq lepori hodie habeat ; coquos equidem nimi demiror , qui utuntur condimentis , eos eo condimento uno non utier , omnibu quod praestat . 
Nam ubi amor condimentum inierit , quoiuis placitura escam credo ; neque salsum neque suaue esse potest quicquam , ubi amor non admiscetur : fel quod amarumst , id mel faciet , hominem ex tristi lepidum et lenem . 
Hanc ego de me coniecturam domi facio magi quam ex auditis ; qui quom amo Casinam , magi niteo , munditiis Munditiam antideo : myropolas omnis sollicito , ubiquomque est lepidum unguentum , unguor , ut illi placeam ; et placeo , ut uideor . 
Sed uxor me excruciat , quia uiuit . 
Tristem astare aspicio . 
Blande haec mihi mala res appellanda est . 
Vxor mea meaque amoenitas , quid tu agis ? 
Abi atque apstine manum . 
Heia , mea Iuno , non decet esse te tam tristem tuo Ioui . 
Quo nunc abis ? 
Mitte me . 
Mane . 
Non maneo . 
At pol ego te sequar . 
Opsecro , sanun es ? 
Sanus . 
Quam ted amo ! 
Nolo ames . 
Non potes impetrare . 
Enicas . 
uera dicas uelim . 
Credo ego istuc tibi . 
Respice , o mi lepos . 
Nempe ita ut tu mihi es . 
Vnde hic , amabo , unguenta olent ? 
Oh perii ! 
manufesto miser teneor . 
Cesso caput pallio detergere . 
Vt te bonu Mercurius perdat , myropola , quia haec mihi dedisti . 
Eho tu nihili , cana culex , uix teneor quin quae decent te dicam , senectan aetate unguentatus per uias , ignaue , incedis ? 
Pol ego amico dedi quoidam operam , dum emit unguenta . 
Vt cito commentust ! 
Ecquid te pudet ? 
Omnia quae tu uis . 
Vbi in lustra iacuisti ? 
Egone in lustra ? 
Scio plus quam tu me arbitrare . 
Quid id est ? 
quid scis ? 
Te sene omnium senem hominem neminem esse ignauiorem . 
Vnde is , nihili ? 
ubi fuisti ? 
ubi lustratus ? 
ubi bibisti ? 
mades mecastor : uide palliolum ut rugat ! 
Di me et te infelicent , si ego in os meum hodie uini guttam indidi . 
Immo age ut lubet bibe , es , disperde rem . 
Ohe , iam satis uxor est ; comprime te ; nimium tinnis , relinque aliquantum orationis , cras quod mecum litiges . 
Sed quid ais ? 
iam domuisti animum , potius ut quod uir uelit fieri id facias quam aduorsere contra ? 
Qua de re ? 
Rogas ? 
super ancilla Casina , ut detur nuptum nostro uilico , seruo frugi atque ubi illi bene sit ligno , aqua calida , cibo , uestimentis , ubique educat pueros quos pariat sibi , quam illi seruo nequam des , armigero nili atque inprobo , quoi homini hodie peculi nummus non est plumbeus . 
Mirum ecastor te senecta aetate officium tuom non meminisse . 
Quid iam ? 
Quia , si facias recte aut commode , me sinas curare ancillas , quae mea est curatio . 
Qui , malum , homini scutigerulo dare lubet ? 
Quia enim filio nos oportet opitulari unico . 
At quamquam unicust , nihilo magis ille unicust mihi filius quam ego illi pater : illum mi aequiust quam me illi quae uolo concedere . 
Tu ecastor tibi , homo , malam rem quaeris . 
Subolet , sentio . 
Egone ? 
Tu . 
nam quid friguttis ? 
quid istuc tam cupide cupis ? 
Vt enim frugi seruo detur potius quam seruo inprobo . 
Quid si ego impetro atque exoro a uilico caussa mea ut eam illi permittat ? 
Quid si ego autem ab armigero impetro eam illi permittat ? 
atque hoc credo impetrassere . 
Conuenit . 
Vis tuis Chalinum huc euocem uerbis foras ? 
Tu eum orato , ego autem orabo uilicum . 
Sane uolo . 
Iam hic erit . 
Nunc experiemur nostrum uter sit blandior . 
Hercules dique istam perdant , quod nunc liceat dicere . 
Ego discrucior miser amore , illa autem quasi ob industriam mi aduorsatur . 
Subolet hoc iam uxori quod ego machinor : propter eam rem magis armigero dat operam de industria . 
Qui illum di omnes deaeque perdant ! 
Te uxor aiebat tua me uocare . 
ego enim uocari iussi . 
Eloquere quid uelis . 
Primum ego te porrectiore fronte uolo mecum loqui ; stultitia est ei te esse tristem quoius potestas plus potest . 
Probum et frugi hominem iam pridem esse arbitror . 
Intellego . 
Quin , si ita arbitrare , emittis me manu ? 
Quin id uolo . 
Sed nihil est me cupere factum , nisi tu factis adiuuas . 
Quid uelis modo id uelim me scire . 
Ausculta , ego loquar . 
Casinam ego uxorem promisi uilico nostro dare . 
At tua uxor filiusque promiserunt mihi . 
Scio . 
Sed utrum nunc tu caelibem te esse mauis liberum an maritum seruom aetatem degere et gnatos tuos ? 
optio haec tua est : utram harum uis condicionem accipe . 
Liber si sim , meo periclo uiuam ; nunc uiuo tuo . 
De Casina certum est concedere homini nato nemini . 
Intro abi atque actutum uxorem huc euoca ante aedis cito , et sitellam huc tecum ecferto cum aqua et sortis . 
sati placet . 
Ego pol istam iam aliquouorsum tragulam decidero . 
Nam si sic nihil impetrare potero , saltem sortiar . 
Ibi ego te et suffragatores tuos ulciscar . 
Attamen mihi optinget sors . 
Vt quidem pol pereas cruciatu malo . 
Mihi illa nubet , machinare quidlubet quouis modo . 
Abin hinc ab oculis ? 
Inuitus me uides , uiuam tamen . 
Sumne ego miser homo ? 
satin omnes res sunt aduorsae mihi ? 
iam metuo ne Olympionem mea uxor exorauerit ne Casinam ducat : si id factum est , ecce me nullum senem ! 
si non impetrauit , etiam specula in sortitust mihi . 
Si sors autem decollassit , gladium faciam culcitam eumque incumbam . 
Sed progreditur optume eccum Olympio . 
Vna edepol opera in furnum calidum condito atque ibi torreto me pro pane rubido , era , qua istam opera a me impetres , quod postulas . 
Saluos sum , salua spes est , ut uerba audio . 
Quid tu me tua , era , libertate territas ? 
qui si tu nolis filiusque etiam tuos , uobis inuitis atque amborum ingratiis una libella liber possum fieri . 
Quid istuc est ? 
quicum litigas , Olympio ? 
Cum eadem qua tu semper . 
Cum uxori mea ? 
Quam tu mi uxorem ? 
quasi uenator tu quidem es : dies atque noctes cum cane aetatem exigis . 
Quid agit , quid loquitur tecum ? 
Orat , opsecrat ne Casinam uxorem ducam . 
Quid tu postea ? 
Negaui enim ipsi me concessurum Ioui , si is mecum oraret . 
Di te seruassint mihi ! 
Nunc in fermento totast , ita turget mihi . 
Ego edepol illam mediam dirruptam uelim . 
Credo edepol esse , siquidem tu frugi bonae es . 
Verum edepol tua mihi odiosa est amatio : inimica est tua uxor mihi , inimicus filius , inimici familiares . 
Quid id refert tua ? 
unus tibi hic dum propitius sit Iuppiter , tu istos minutos caue deos flocci feceris . 
Nugae sunt istae magnae . 
Quasi tu nescias repente ut emoriantur humani Ioues . 
Sed tandem si tu Iuppiter sis mortuos , quom ad deos minores redierit regnum tuom , quis mihi subueniet tergo aut capiti aut cruribus ? 
Opinione melius res tibi habet tua , si hoc impetramus , ut ego cum Casina cubem . 
Non hercle opinor posse , ita uxor acriter tua instat ne mihi detur . 
At ego sic agam : coniciam sortis in sitellam et sortiar tibi et Chalino . 
Ita rem natam intellego : necessumst uorsis gladiis depugnarier . 
Quid si sors aliter quam uoles euenerit ? 
Benedice . 
Dis sum fretus , deos sperabimus . 
Non ego istuc uerbum empsim tittibilicio ; nam omnes mortales dis sunt freti , sed tamen uidi ego dis fretos saepe multos decipi . 
St ! 
tace parumper . 
Quid uis ? 
Eccum exit foras Chalinus intus cum sitella et sortibus . 
Nunc nos conlatis signis depugnabimus . 
Face , Chaline , certiorem me quid meu uir me uelit . 
Ille edepol uidere ardentem te extra portam mortuam . 
Credo ecastor uelle . 
At pol ego hau credo , sed certo scio . 
Plus artificum est mihi quam rebar : hariolum hunc habeo domi . 
Quid si propius attollamus signa eamusque obuiam ? 
sequere . 
Quid uos agitis ? 
Adsunt quae imperauisti omnia : uxor , sortes , situla atque egomet . 
Te uno adest plus quam ego uolo . 
Tibi quidem edepol ita uidetur ; stimulus ego nunc sum tibi , fodico corculum ; adsudascis iam ex metu , mastigia . 
Tace , Chaline . 
Comprime istunc . 
Immo istunc qui didicit dare . 
Adpone hic sitellam , sortis cedo mihi . 
Animum aduortite . 
atqui ego censui aps te posse hoc me impetrare , uxor mea , Casina ut uxor mihi daretur ; et nunc etiam censeo . 
Tibi daretur illa ? 
Mihi enim ah , non id uolui dicere : dum " mihi " uolui , " huic " dixi , atque adeo mihi dum cupio perperam iam dudum hercle fabulor . 
Pol tu quidem , atque etiam facis . 
Huic immo hercle mihi uah ! 
tandem redii uix ueram in uiam . 
Per pol saepe peccas . 
Ita fit , ubi quid tanto opere expetas . 
Sed te uterque tuo pro iure , ego atque hic , oramus . 
Quid est ? 
Dicam enim , mea mulsa : de istac Casina huic nostro uilico gratiam facias . 
At pol ego neque facio neque censeo . 
Tum igitur ego sortis utrimque iam diribeam . 
Quis uotat ? 
Optumum atque aequissumum istuc esse iure iudico . 
Postremo , si illuc quod uolumus eueniet , gaudebimus ; sin secus , patiemur animis aequis . 
Tene sortem tibi . 
Vide quid scriptumst . 
Vnum . 
Iniquomst , quia isti prius quam mihi est . 
Accipe hanc sis . 
Cedo . 
Mane , unum uenit in mentem modo : uide ne quae illic insit alia sortis sub aqua . 
Verbero , men te censes esse ? 
Nulla est . 
Habe quietum animum modo . 
Quod bonum atque fortunatum sit mihi Magnum malum tibi quidem edepol credo eueniet ; noui pietatem tuam . 
Sed manedum : num ista aut populna sors aut abiegnast tua ? 
Quid tu id curas ? 
Quia enim metuo ne in aqua summa natet . 
Eugae ! 
caue . 
Conicite sortis nunciam ambo huc . 
Eccere ! 
Vxor , aequa . 
Noli uxori credere . 
Habe animum bonum . 
Credo hercle , hodie deuotabit sortis si attigerit . 
Tace . 
Taceo . 
Deos quaeso Vt quidem tu hodie canem et furcam feras . 
Mihi ut sortito eueniat Vt quidem hercle pedibus pendeas . 
At tu ut oculos emungare ex capite per nasum tuos . 
Quid times ? 
paratum oportet esse iam laqueum tibi . 
Periisti . 
Animum aduortite ambo . 
Taceo . 
Nunc tu , Cleustrata , ne a me memores malitiose de hac re factum aut suspices , tibi permitto : tute sorti . 
Perdis me . 
Lucrum facit . 
facit . 
Deos quaeso ut tua sors ex sitella ecfugerit . 
Ain tu ? 
quia tute es fugitiuos , omnis te imitari cupis ? 
utinam tua quidem ista , sicut Herculei praedicant quondam prognatis , in sortiendo sors deliquerit . 
Tu ut liquescas ipse , actutum uirgis calefactabere . 
Hoc age sis , Olympio . 
Si hic litteratus me sinat . 
Quod bonum atque fortunatum mihi sit ! 
Ita uero , et mihi . 
Non . 
Immo hercle . 
Immo mihi hercle . 
Hic uincet , tu uiues miser . 
Percide os tu illi odio . 
Age , ecquid fit ? 
caue obiexis manum . 
Compressan palma an porrecta ferio ? 
Age ut uis . 
em tibi ! 
Quid tibi istunc tactio est ? 
Quia Iuppiter iussit meus . 
Feri malam , ut ille , rusum . 
Perii ! 
pugnis caedor , Iuppiter . 
Quid tibi tactio hunc fuit ? 
Quia iussit haec Iuno mea . 
Patiundum est , siquidem me uiuo mea uxor imperium exhibet . 
Tam huic loqui licere oportet quam isti . 
Qur omen mihi uituperat ? 
Malo , Chaline , tibi cauendum censeo . 
Temperi , postquam oppugnatum est os . 
Age , uxor , nunciam sorti . 
Vos aduortite animum . 
Prae metu ubi sim nescio . 
Perii ! 
Cor lienosum , opinor , habeo , iam dudum salit , de labore pectus tundit . 
Teneo sortem . 
Ecfer foras . 
Iamne mortuos ? 
Ostende . 
Mea haec est . 
Mala crux east quidem . 
Victus es , Chaline . 
Quom nos di iuuere , Olympio , gaudeo . 
Pietate factum est mea atque maiorum meum . 
Intro abi , uxor , atque adorna nuptias . 
Faciam ut iubes . 
Scin tu rus hinc esse ad uillam longe quo ducat ? 
Scio . 
Intro abi et , quamquam hoc tibi aegre est , tamen fac accures . 
Licet . 
Eamus nos quoque intro , hortemur ut properent . 
Numquid moror ? 
Nam praesente hoc plura uerba fieri non desidero . 
Si nunc me suspendam , meam operam luserim et praeter operam restim sumpti fecerim et meis inimicis uoluptatem creauerim . 
Quid opus est , qui sic mortuos ? 
equidem tamen sorti sum uictus , Casina nubet uilico . 
Atque id non tam aegrest iam , uicisse uilicum , quam id expetiuisse opere tam magno senem , ne ea mihi daretur atque ut illi nuberet . 
Vt ille trepidabat , ut festinabat miser ! 
ut sussultabat , postquam uicit uilicus ! 
attat ! 
concedam huc , audio aperiri fores , mei beneuolentes atque amici prodeunt . 
Hinc ex insidiis hisce ego insidias dabo . 
Sine modo rus ueniat : ego remittam ad te uirum cum furca in urbem tamquam carbonarium . 
Ita fieri oportet . 
Factum et curatum dabo . 
Volui Chalinum , si domi esset , mittere tecum opsonatum , ut etiam in maerore insuper inimico nostro miseriam hanc adiungerem . 
Recessim dabo me ad parietem , imitabor nepam ; captandust horum clanculum sermo mihi . 
Nam illorum me alter cruciat , alter , macerat . 
At candidatus cedit hic mastigia , stimulorum loculi . 
Protollo mortem mihi ; certum est , hunc Accheruntem praemittam prius . 
Vt tibi ego inuentus sum opsequens ! 
quod maxume cupiebas , eiius copiam feci tibi , erit hodie tecum quod amas clam uxorem . 
Tace . 
Ita me di bene ament ut ego uix reprimo labra ob istanc rem quin te deosculer , uoluptas mea . 
Quid , deosculere ? 
quae res ? 
quae uoluptas tua ? 
credo hercle ecfodere hic uolt uesicam uilico . 
Ecquid amas nunc me ? 
Immo edepol me quam te minus . 
Licetne amplecti te ? 
Quid , " amplecti " ? 
Licet . 
Vt , quia te tango , mel mihi uideor lingere ! 
Vltro te , amator , apage te a dorso meo ! 
Illuc est , illuc , quod hic hunc fecit uilicum : et idem me pridem , quom ei aduorsum ueneram , facere atriensem uoluerat sub ianua . 
Vt tibi morigerus hodie , ut uoluptati fui ! 
Vt tibi , dum uiuam , bene uelim plus quam mihi . 
Hodie hercle , opinor , hi conturbabunt pedes : solet hic barbatos sane sectari senex . 
Vt ego hodie Casinam deosculabor , ut mihi bona multa faciam clam meam uxorem ! 
Attatae ! 
nunc pol ego demum in rectam redii semitam . 
Hic ipsus Casinam deperit . 
Habeo uiros . 
Iam hercle amplexari , iam osculari gestio . 
Sine priu deduci . 
Quid , malum , properas ? 
Amo . 
At non opinor fieri hoc posse hodie . 
Potest , siquidem cras censes te posse emitti manu . 
Enim uero huc aures magi sunt adhibendae mihi : iam ego uno in saltu lepide apros capiam duos . 
Apud hunc sodalem meum atque uicinum mihi locus est paratus : ei ego amorem omnem meum concredui ; is mihi se locum dixit dare . 
Quid eiius uxor ? 
ubi erit ? 
Lepide repperi . 
Mea uxor uocabit huc eam ad se in nuptias , ut hic sit se cum , se adiuuet , se cum cubet ; ego iussi , et dixit se facturam uxor mea . 
Illa hic cubabit , uir abierit faxo domo ; tu rus uxorem duces : id rus hoc erit tantisper dum ego cum Casina faciam nuptias . 
Hinc tu ante lucem rus cras duces postea . 
Satin docte ? 
Astute . 
Age modo , fabricamini , malo hercle uostro tam uorsuti uiuitis . 
Scin quid nunc facias ? 
Loquere . 
Tene marsuppium , abi atque opsona , propera , sed lepide uolo , molliculas escas , ut ipsa mollicula est . 
Licet . 
Emito sepiolas , lepadas , lolligunculas , hordeias , Immo triticeias , si sapis . 
Soleas . 
Qui quaeso potius quam sculponeas , quibu battuatur tibi os , senex nequissume ? 
Vin lingulacas ? 
Quid opust , quando uxor domi est ? 
ea lingulaca est nobis , nam numquam tacet . 
In re praesenti ex copia piscaria consulere quid emam potero . 
Aequom oras , abi . 
Argento parci nolo , opsonato ampliter . 
Nam mihi uicino hoc etiam conuento est opus , ut quod mandaui curet . 
Iamne abeo ? 
Volo . 
Tribu non conduci possum libertatibus quin ego illis hodie comparem magnum malum quinque hanc omnem rem meae erae iam faciam palam . 
Manufesto teneo in noxia inimicos meos . 
Sed si nunc facere uolt era officium suom , nostra omnis lis est . 
Pulchre praeuortar uiros . 
nostro omine it dies ; iam uicti uicimus . 
Ibo intro , ut id quod alius condiuit coquos , ego nunc uicissim ut alio pacto condiam , quo id quoi paratum est ut paratum ne siet sietque ei paratum quod paratum non erat . 
Nunc amici , anne inimici sis imago , Alcesime , mihi sciam , nunc specimen specitur , nunc certamen cernitur . 
Qur amem me castigare , id ponito ad compendium , " cano capite " " aetate aliena " eo addito ad compendium , " quoi sit uxor " , id quoque illuc ponito ad compendium . 
Miseriorem ego ex amore quam te uidi neminem . 
Fac uacent aedes . 
Quin edepol seruos , ancillas domo certum est omnis mittere ad te . 
Oh , nimium scite scitus es . 
Sed facitodum merula per uorsus quod cantat tu colas : " cum cibo cum quiqui " facito ut ueniant , quasi eant Sutrium . 
Meminero . 
em , nunc enim tu demum nullo scito scitus es . 
Cura , ego ad forum modo ibo : iam hic ero . 
ambula . 
Fac habeant linguam tuae aedes . 
Quid ita ? 
Quom ueniam , uocent . 
Attatae ! 
caedundus tu homo es : nimias delicias facis . 
Quid me amare refert , nisi sim doctus ac dicaculus ? 
sed tu caue in quaesitione mihi sis . 
Vsque adero domi . 
Hoc erat ecastor quod me uir tanto opere orabat meus , ut properarem arcessere hanc huc ad me uicinam meam , liberae aedes ut sibi essent Casinam quo deducerent . 
Nunc adeo nequaquam arcessam , ne illis ignauissumis liberi loci potestas sit , uetulis ueruecibus . 
Sed eccum egreditur , senati columen , praesidium popli , meu uicinus , meo uiro qui liberum praehibet locum . 
Non ecastor uilis emptust modius qui uenit salis . 
Miror huc iam non arcessi in proxumum uxorem meam , quae iam dudum , si arcessatur , ornata exspectat domi . 
Sed eccam , opino , arcessit . 
Salue , Cleustrata . 
Et tu , Alcesime . 
Vbi tua uxor ? 
Intus illa te , si se arcessas , manet ; nam tuo uir me orauit ut eam isto ad te adiutum mitterem . 
Vin uocem ? 
Sine eam : te nolo , si occupata est . 
otium est . 
Nil moror , molesta ei esse nolo ; post conuenero . 
Non ornatis isti apud uos nuptias ? 
Orno et paro . 
Non ergo opus est adiutrice ? 
Sati domist . 
Vbi nuptiae fuerint , tum istam conuenibo . 
Nunc uale , atque istanc iube . 
Quid ego nunc faciam ? 
Flagitium maxumum feci miser propter operam illius hirqui inprobi , edentuli , qui hoc mihi contraxit ; operam uxoris polliceor foras , quasi catillatum . 
Flagitium hominis , qui dixit mihi suam uxorem hanc arcessituram esse ; ea se eam negat morarier . 
Atque edepol mirum ni subolet iam hoc huic uicinae meae . 
Verum autem altrouorsum quom eam mecum rationem puto , si quid eiius esset , esset mecum postulatio . 
Ibo intro , ut subducam nauim rusum in puluinaria . 
Iam hic est lepide ludificatus . 
Miseri ut festinant senes ! 
nunc ego illum nihili , decrepitum meum uirum ueniat uelim , ut eum ludificem uicissim , postquam hunc delusi alterum . 
Nam ego aliquid contrahere cupio litigi inter eos duos . 
Sed eccum incedit . 
At , quom aspicias tristem , frugi censeas . 
Stultitia magna est , mea quidem sententia , hominem amatorem ullum ad forum procedere , in eum diem quoi quod amet in mundo siet ; sicut ego feci stultus : contriui diem , dum asto aduocatus quoidam cognato meo ; quem hercle ego litem adeo perdidisse gaudeo , ne me nequiquam sibi hodie aduocauerit . 
Nam meo quidem animo qui aduocatos aduocet rogitare oportet prius et contarier adsitne ei animus necne ei adsit quem aduocet : si neget adesse , exanimatum amittat domum . 
Sed uxorem ante aedis eccam . 
Ei misero mihi ! 
metuo ne non sit surda atque haec audiuerit . 
Audiui ecastor cum malo magno tuo . 
Accedam propius . 
Quid agis , mea festiuitas ? 
Te ecastor praestolabar . 
Iamne ornata rest ? 
Iamne hanc traduxti huc ad nos uicinam tuam quae te adiutaret ? 
Arcessiui , ut iusseras . 
Verum hic sodalis tuos , amicus optumus , nescioquid se sufflauit uxori suae : negauit posse , quoniam arcesso , mittere . 
Vitium tibi istuc maxumum est , blanda es parum . 
Non matronarum officiumst , sed meretricium , uiris alienis , mi uir , subblandirier . 
I tu atque arcesse illam : ego intus quod factost opus uolo accurare , mi uir . 
Propera ergo . 
Licet . 
Iam pol ego huic aliquem in pectus iniciam metum ; miserrumum hodie ego hunc habebo amasium . 
Viso huc , amator si a foro rediit domum , qui me atque uxorem ludificatust , larua . 
Sed eccum ante aedis . 
Ad te hercle ibam commodum . 
Et hercle ego ad te . 
Quid ais , uir minimi preti ? 
Quid tibi mandaui ? 
Quid tecum oraui ? 
Quid est ? 
Vt bene uociuas aedis fecisti mihi , ut traduxisti huc ad nos uxorem tuam ! 
satin propter te pereo ego atque occasio ? 
Quin tu suspendis te ? 
Nemp tute dixeras tuam arcessituram esse uxorem uxorem meam . 
Ergo arcessiuisse ait sese , et dixisse te eam non missurum . 
Quin eapse ultro mihi negauit eiius operam se morarier . 
Quin eapse me adlegauit qui istam arcesserem . 
Quin nihili facio . 
Quin me perdis . 
Quin benest , quin etiam diu morabor , quin cupio tibi Quin Aliquid aegre facere . 
Quin faciam lubens . 
Numquam tibi hodie " quin " erit plus quam mihi . 
Quin hercle di te perdant postremo quidem ! 
Quid nunc ? 
missurusne es ad me uxorem tuam ? 
Ducas , easque in maxumam malam crucem cum hac cum istac , cumque amica etiam tua . 
Abi et aliud cura , ego iam per hortum iussero meam istuc transire uxorem ad uxorem tuam . 
Nunc tu mi amicus es in germanum modum . 
Qua ego hunc amorem mi esse aui dicam datum aut quot ego umquam erga Venerem inique fecerim , quoi sic tot amanti mi obuiam eueniant morae ? 
attat ! 
quid illuc clamoris , opsecro , in nostrast domo ? 
Nulla sum , nulla sum , tota , tota occidi , cor metu mortuomst , membra miserae tremunt , nescio unde auxili , praesidi , perfugi mi aut opum copiam comparem aut expetam : tanta factu modo mira miris modis intus uidi , nouam atque integram audaciam . 
Caue tibi , Cleustrata , apscede ab ista , opsecro , ne quid in te mali faxit ira percita . 
Eripite isti gladium , quae suist impos animi . 
Nam quid est quod haec huc timida atque exanimata exsiliuit ? 
Pardalisca ! 
Perii ! 
unde meae usurpant aures sonitum ? 
Respice modo ad me . 
O ere mi Quid tibi est ? 
Quid timida es ? 
Perii . 
Quid , periisti ? 
Perii ! 
et tu periisti . 
A , perii ? 
quid ita ? 
Vae tibi ! 
Immo istuc tibi sit . 
Ne cadam , amabo , tene me . 
Quidquid est , eloquere mi cito . 
face uentum , amabo , pallio . 
Timeo hoc negoti quid siet nisi haec meraclo se uspiam percussit flore Liberi . 
Optine auris , amabo . 
I in malam a me crucem ! 
pectus , auris , caput teque di perduint ! 
Nam nisi ex te scio , quidquid hoc est , cito , hoc iam tibi istuc cerebrum dispercutiam , excetra tu , ludibrio pessuma adhuc quae me habuisti . 
Ere mi Quid uis mea me ancilla ? 
Nimium saeuis . 
Numero dicis . 
Sed hoc quidquid est eloquere , in pauca confer : quid intus tumulti fuit ? 
Scibis , audi . 
Malum pessumumque hic modo intus apud nos tua ancilla hoc pacto exordiri coepit , quod haud Atticam condecet disciplinam . 
Quid est id ? 
Timor praepedit dicta linguae . 
Possum scire ego istuc ex te quid negoti est ? 
Dicam . 
Tua ancilla , quam tu tuo uilico uis dare uxorem , ea intus Quid intus ? 
quid est ? 
Imitatur malarum malam disciplinam , uiro quae suo interminatur : uitam Quid ergo ? 
Ah Quid est ? 
Interemere ait uelle uitam , gladium Hem ! 
Gladium Quid eum gladium ? 
Habet . 
Ei misero mihi ! 
Qur eum habet ? 
Insectatur omnis domi per aedis nec quemquam prope ad se sinit adire : ita omnes sub arcis , sub lectis latentes metu mussitant . 
Occidi atque interii ! 
quid illic obiectumst mali tam repente ? 
Insanit . 
Scelestissumum me esse credo . 
Immo si scias dicta quae dixit hodie . 
Istuc expeto scire . 
Quid dixit ? 
Audi . 
Per omnis deos et deas deierauit , occisurum eum hac nocte quicum cubaret . 
Men occidet ? 
An quippiam ad te attinet ? 
Vah ! 
Quid cum ea negoti tibist ? 
Peccaui : illuc dicere , uilicum , uolebam . 
Sciens de uia in semitam degredere . 
Num quid mihi minatur ? 
Tibi infesta solist plus quam quoiquam . 
Quamobrem ? 
Quia se des uxorem Olympioni , neque se tuam nec suam neque uiri uitam sinere in crastinum protolli : id huc missa sum tibi ut dicerem , ab ea uti caueas tibi . 
Perii hercle ego miser ! 
Dignus tu . 
Neque est neque fuit me senex quisquam amator adaeque miser . 
Ludo ego hunc facete ; nam quae facta dixi omnia huic falsa dixi : era atque haec dolum ex proxumo hunc protulerunt , ego hunc missa sum ludere . 
Heus Pardalisca ! 
Quid est ? 
Est Quid ? 
Est quod uolo exquirere ex te . 
Moram offers mihi . 
At tu mihi offers maerorem . 
Sed etiamne habet nunc Casina gladium ? 
Habet , sed duos . 
Quid , duos ? 
Altero te occisurum ait , altero uilicum hodie . 
Occisissumus sum omnium qui uiuont . 
Loricam induam mi optumum esse opinor . 
Quid uxor mea ? 
Non adi atque ademit ? 
Nemo audet prope accedere . 
Exoret . 
Orat : negat ponere alio modo ullo profecto , nisi se sciat uilico non datum iri . 
Atqui ingratiis , quia non uolt , nubet hodie . 
nam qur non ego id perpetrem quod coepi , ut nubat mihi illud quidem uolebam , nostro uilico ? 
Saepicule peccas . 
Timor praepedit uerba . 
Verum , opsecro te , dic med uxorem orare ut exoret illam gladium ut ponat et redire me intro ut liceat . 
Nuntiabo . 
Et tu orato . 
Et ego orabo . 
At blande orato , ut soles . 
Sed audin ? 
Si ecfexis hoc , soleas tibi dabo et anulum in digito aureum et bona pluruma . 
Operam dabo . 
Face ut impetres . 
Eo nunciam , nisi quippiam remorare me . 
Abi et cura . 
Redit eccum tandem opsonatu meus adiutor , pompam ducit . 
Vide , fur , ut sentis sub signis ducas ! 
Qui uero hi sunt sentes ? 
Quia quod tetigere , ilico rapiunt , si eas ereptum , ilico scindunt : ita quoquo adueniunt , ubi ubi sunt , duplici damno dominos multant . 
Heia ! 
Attat ! 
cesso magnufice patriceque amicirier atque ita ero meo ire aduorsum . 
Bone uir , salue . 
Fateor . 
Quid fit ? 
Tu amas : ego essurio et sitio . 
Lepide excuratus incessisti . 
Aha , hodie Mane uero , quamquam fastidis . 
Fui fui ! 
foetet tuo mihi sermo . 
Quae res ? 
Haec res . 
Etiamne astas ? 
enim uero Dabo tibi ut ego opinor , nisi resistis . 
potin a me abeas , nisi me uis uomere hodie ? 
Mane . 
Quid est ? 
quis hic est homo ? 
Eru sum . 
Quis erus ? 
Quoius tu seruos . 
Seruos ego ? 
Ac meu . 
Non sum ego liber ? 
memento , memento . 
Mane atque asta . 
Omitte . 
Seruos sum tuos . 
Optumest . 
Opsecro te , Olympisce mi , mi pater , mi patrone . 
em , sapis sane . 
Tuo sum equidem . 
Quid mi opust seruo tam nequam ? 
Quid nunc ? 
quam mox recreas me ? 
Cena modo si sit cocta . 
Hisce ergo abeant . 
Propere cito intro ite et cito deproperate . 
Ego iam intus ero , facite cenam mihi ut ebria sit . 
Sed lepide nitideque uolo , nil moror barbarico bliteo . 
Stasne etiam ? 
I sis , ego hic habeo . 
Numquid est ceterum quod morae sit ? 
Gladium Casinam intus habere ait , qui me ac te interimat . 
Scio . 
Sic sine habere ; nugas agunt : noui ego illas malas merces . 
Quin tu i modo mecum domum . 
At pol malum metuo . 
I tu modo , perspicito prius quid intus agatur . 
Tam mihi mea uita tua quam tibi carast . 
Verum i modo . 
Si tu iubes , em ibitur tecum . 
Nec pol ego Nemeae credo neque ego Olympiae neque usquam ludos tam festiuos fieri quam hic intus fiunt ludi ludificabiles seni nostro et nostro Olympioni uilico . 
Omnes festinant intus totis aedibus , senex in culina clamat , hortatur coquos : " quin agitis hodie ? 
quin datis si quid datis ? 
properate , cenam iam esse coctam oportuit " . 
Vilicus is autem cum corona , candide uestitus , lautus exornatusque ambulat . 
Illaec autem armigerum ilico exornant duae quem dent pro Casina nuptum nostro uilico . 
Sed nimium lepide dissimulant , quasi nil sciant fore huiius quod futurumst ; digne autem coqui nimi lepide ei rei dant operam , ne cenet senex , aulas peruortunt , ignem restinguont aqua : illarum oratu faciunt ; illae autem senem cupiunt extrudere incenatum ex aedibus , ut ipsae solae uentris distendant suos . 
Noui ego illas ambestrices : corbitam cibi comesse possunt . 
Sed aperitur ostium . 
Si sapitis , uxor , uos tamen cenabitis , cena ubi erit cocta ; ego ruri cenauero . 
Nam nouom maritum et nouam nuptam uolo rus prosequi , noui hominum mores maleficos , ne quis eam abripiat . 
Facite uostro animo uolup . 
Sed properate istum atque istam actutum emittere , tandem ut ueniamus luci ; ego cras hic ero . 
Cras habuero , uxor , ego tamen conuiuium . 
Fit quod futurum dixi : incenatum senem foras extrudunt mulieres . 
Quid tu hic agis ? 
Ego eo quo me ipsa misit . 
Veron ? 
Serio . 
Quid hic speculare ? 
Nil equidem speculor . 
Abi : tu hic cunctas , intus alii festinant . 
Eo . 
Abi hinc sis ergo , pessumarum pessuma . 
Iamne abiit illaec ? 
dicere hic quiduis licet . 
Qui amat , tamen hercle , si essurit , nullum essurit . 
Sed eccum progreditur cum corona et lampade meu socius , compar , commaritus uilicus . 
Age tibicen , dum illam educunt huc nouam nuptam foras , suaui cantu concelebra omnem hanc plateam hymenaeo mi . 
Hymen hymenaee o hymen ! 
Quid agis , mea salus ? 
Essurio hercle , atque adeo hau salubriter . 
At ego amo . 
At ego hercle nihili facio . 
Tibi amor pro cibost , mihi iaiunitate iam dudum intestina murmurant . 
Nam quid illaec nunc tam diu intus remorantur remeligines ? 
quasi ob industriam , quanto ego plus propero , procedit minus . 
Quid si etiam si offendam hymenaeum , si qui citius prodeant ? 
Censeo , et ego te adiutabo in nuptiis communibus . 
Hymen hymenaee o hymen ! 
Perii hercle ego miser ! 
dirrumpi cantando hymenaeum licet : illo morbo quo dirrumpi cupio , non est copiae . 
Edepol ne tu , si equos esses , esses indomabilis . 
Quo argumento ? 
Nimi tenax es . 
Num me expertus uspiam ? 
Di melius faciant ! 
sed crepuit ostium , exitur foras . 
Di hercle me cupiunt seruatum . 
Iam oboluit Casinus procul . 
tuaque ut potior pollentia sit uincasque uirum uictrixque sies , tua uox superet tuomque imperium : uir te uestiat , uirum despolies . 
Noctuque et diu ut uiro subdola sis , opsecro , memento . 
Malo maxumo suo hercle ilico , ubi tantillum peccassit . 
Tace . 
Non taceo . 
Quae res ? 
Mala malae male monstrat . 
Facies tun hanc rem mi ex parata inparatam ? 
id quaerunt , id uolunt , haec ut infecta faciant . 
Age Olympio , quando uis , uxorem accipe hanc ab nobis . 
Date ergo , daturae si umquam estis hodie uxorem . 
Abite intro . 
Amabo , integrae atque imperitae huic impercito . 
Futurum est . 
Valete . 
Ite iam . 
Ite . 
Iam ualete . 
Iamne apscessit uxor ? 
Domist , ne time . 
Euax ! 
nunc pol demum ego sum liber . 
Meum corculum , melculum , uerculum . 
Heus tu , malo , si sapis , cauebis ; meast haec . 
Scio , sed meus fructust prior . 
Tene hanc lampadem . 
Immo ego hanc tenebo . 
Venu multipotens , bona multa mihi dedisti , huiius quom copiam mi dedisti . 
O corpusculum malacum ! 
mea uxorcula quae res ? 
Quid est ? 
Institit plantam quasi luca bos . 
Tace sis , nebula haud est mollis aeque atque huius est pectus . 
Edepol papillam bellulam ei misero mihi ! 
Quid est ? 
Pectus mi icit non cubito , uerum ariete . 
Quid tu ergo hanc , quaeso , tractas tam dura manu ? 
at mihi , qui belle hanc tracto , non bellum facit . 
Vah ! 
Quid negotist ? 
Opsecro , ut ualentulast ! 
paene exposiuit cubito . 
Cubitum ergo ire uolt . 
Quin imus ergo ? 
I , belle belliatula . 
Acceptae bene et commode eximus intus ludos uisere huc in uiam nuptialis . 
Numquam ecastor ullo die risi adaeque , neque hoc quod relicuom est plus risuram opinor . 
Lubet Chalinum quid agat scire , nouom nuptum cum nouo marito . 
Nec fallaciam astutiorem ullu fecit poeta atque ut haec est fabre facta ab nobis . 
Optunso ore nunc peruelim progrediri senem , quo senex nequior nullu uiuit . 
nisi illum quidem nequiorem esse arbitrare qui praebet illi locum . 
te nunc praesidem uolo hic , Pardalisca , esse , qui hinc exeat eum ut ludibrio habeas . 
Lubens fecero et solens . 
spectato hinc omnia : intus quid agant loquere . 
Pone med , amabo . 
Et ibi licet audacius quae uelis libere proloqui . 
Tace , nostra foris crepuit . 
Neque quo fugiam neque ubi lateam neque hoc dedecu quo modo celem scio , tantum erus atque ego flagitio superauimu nuptiis nostris , ita nunc pudeo atque ita nunc paueo atque ita inridiculo sumus ambo . 
Sed , ego insipiens noua nunc facio : pudet quem priu non puditumst umquam . 
Operam date , dum mea facta itero : est operae pretium auribus accipere , ita ridicula auditu , iteratu ea sunt quae ego intus turbaui . 
Vbi intro hanc nouam nuptam deduxi , recta uia in conclaue abduxi . 
Sed tamen tenebrae ibi erant tamquam in puteo ; dum senex abest " decumbe " inquam . 
Conloco , fulcio , mollio , blandior , ut prior quam senex nuptias perpetrem . 
sauium me siuit . 
Enim iam magis adpropero , magi iam lubet in Casinam inruere cupio illam operam seni surrupere , forem obdo , ne senex me opprimeret . 
Agedum , tu adi hunc . 
Opsecro , ubi tua noua nuptast ? 
Perii hercle ego ! 
manufesta res . 
Omnem in ordinem fateri ergo aequom est . 
Quid intus agitur ? 
quid agit Casina ? 
satin morigera est ? 
Pudet dicere . 
Memora ordine , uti occeperas . 
Pudet hercle . 
Age audacter . 
Post quam decubuisti , ind uolo . 
Memora quid est factum ? 
Flagitium est . 
Cauebunt qui audierint faciant . 
hoc magnumst . 
Rem perdis . 
Quin tu pergis ? 
Vbi us suptus porro . 
Quid ? 
Babae ! 
Quid ? 
Papae ! 
est ? 
Oh , erat maxumum . 
Ferrum ne haberet metui : id quaerere occepi . 
Dum gladium quaero ne habeat , arripio capulum . 
Sed quom cogito , non habuit gladium , nam esset frigidus . 
Eloquere . 
At pudet . 
Num radix fuit ? 
non fuit . 
Num cucumis ? 
Profecto hercle non fuit quicquam holerum , nisi , quidquid erat , calamitas profecto attigerat numquam . 
Ita , quidquid erat , grande erat . 
Quid fit denique ? 
edisserta . 
" amabo , mea uxorcula , qur uirum tuom sic me spernis ? 
nimis tu quidem hercle inmerito meo mi haec facis , quia mihi te expetiui " . 
Illa hau uerbum facit et saepit ueste id qui estis mulieres . 
Vbi illum saltum uideo opsaeptum , rogo ut altero sinat ire . 
Volo , ut obuortam , cubitis im ullum muttit e surgo , ut in eam in atque illam in Perlepide narrat Sauium ita quasi saetis labra mihi compungit barba . 
continuo in genua ut astiti , pectu mihi pedibus percutit . 
Decido de lecto praecipes : supsilit , optundit os mihi . 
Inde foras tacitus profugiens exeo hoc ornatu quo uides , ut senex hoc eodem poculo quo ego bibi biberet . 
Optume est . 
Sed ubi est palliolum tuom ? 
Hic intu reliqui . 
Quid nunc ? 
satin lepide adita est uobis manu ? 
Merito . 
sed concrepuerunt fores . 
Num illa me nunc sequitur ? 
Maxumo ego ardeo flagitio nec quid agam meis rebu scio , nec meam ut uxorem aspiciam contra oculis , ita disperii ; omnia palam sunt probra , omnibus modis occidi miser . 
ita manufesto faucibus teneor nec quibus modis purgem scio me meae uxori atque expalliatus sum miser , clandestinae nuptiae . 
censeo mihi optumum est . 
Intro ad uxorem meam sufferamque ei meum tergum ob iniuriam . 
Sed ecquis est qui homo munus uelit fungier pro me ? 
quid nunc agam nescio , nisi ut improbos famulos imiter ac domo fugiam . 
Nam salus nulla est scapulis , si domum redeo . 
Nugas istic dicere licet ? 
uapulo hercle ego inuitus tamen etsi malum merui . 
Hac dabo protinam et fugiam . 
Heus ! 
asta ilico , amator . 
Occidi ! 
reuocor : quasi non audiam , abibo . 
Vbi tu es , qui colere mores Massiliensis postulas ? 
nunc tu si uis subigitare me , probast occasio . 
Redi sis in cubiculum ; periisti hercle . 
Age , accede huc modo . 
Nunc ego tecum aequom arbitrum extra considium captauero . 
Perii ! 
fusti defloccabit iam illic homo lumbos meos . 
Hac iter faciundumst , iam illac lumbifragiumst obuiam . 
Iubeo te saluere , amator . 
Ecce autem uxor obuiamst : nunc ego inter sacrum saxumque sum nec quo fugiam scio . 
Hac lupi , hac canes : lupina scaeua fusti rem gerit ; hercle opinor permutabo ego illuc nunc uerbum uetus : hac ibo , caninam scaeuam spero meliorem fore . 
Quid agis , dismarite ? 
Mi uir , unde hoc ornatu aduenis ? 
quid fecisti scipione aut quod habuisti pallium ? 
In adulterio , dum moechissat Casinam , credo perdidit . 
Occidi ! 
Etiamne imus cubitum ? 
Casina sum . 
I in malam crucem ! 
Non amas me ? 
Quin responde , tuo quid factum est pallio ? 
Bacchae hercle , uxor Bacchae ? 
Bacchae hercle , uxor Nugatur sciens , nam ecastor nunc Bacchae nullae ludunt . 
Oblitus fui , sed tamen Bacchae Quid , Bacchae ? 
Sin id fieri non potest Times ecastor . 
Egone ? 
mentire hercle . 
Nam palles male . 
n . 
. 
. 
quid me ue . 
. 
. 
us . 
. 
. 
am me rogas ? 
male r mihi gratulor . 
qu senex ho on u unc Casinust qui hic lem frus . 
. 
. 
ram . 
. 
. 
dis Qui etiam me miserum famosum fecit flagitiis suis . 
Non taces ? 
Non hercle uero taceo . 
Nam tu maxumo me opsecrauisti opere Casinam ut poscerem uxorem mihi tui amoris caussa . 
Ego istuc feci ? 
Immo Hector Ilius Te quidem oppresset . 
Feci ego istaec dicta quae uos dicitis ? 
Rogitas etiam ? 
Si quidem hercle feci , feci nequiter . 
Redi modo huc intro : monebo , si qui meministi minus . 
Hercle , opinor , potius uobis credam quod uos dicitis . 
Sed , uxor , da uiro hanc ueniam mi ; Myrrhina , ora Cleustratam ; si umquam posthac aut amasso Casinam alit occepso modo , ne ut eam amasso , si ego umquam adeo posthac tale admisero , nulla caussast quin pendentem me , uxor , uirgis uerberes . 
Censeo ecastor ueniam hanc dandam , Cleustrata . 
Faciam ut iubes . 
Propter eam rem hanc tibi nunc ueniam minu grauate prospero , hanc ex longa longiorem ne faciamus fabulam . 
Non irata es ? 
Non sum irata . 
Tuaen fide credo ? 
Meae . 
Lepidiorem uxorem nemo quisquam quam ego habeo hanc habet . 
Age tu , redde huic scipionem et pallium . 
Tene , si lubet . 
Mihi quidem edepol insignite factast magna iniuria : duobus nupsi , neuter fecit quod nouae nuptae solet . 
Spectatores , quod futurumst intus , id memorabimus . 
Haec Casina huiius reperietur filia esse ex proxumo eaque nubet Euthynico nostro erili filio . 
Nunc uos aequomst manibus meritis meritam mercedem dare : qui faxit , clam uxorem ducet semper scortum quod uolet ; uerum qui non manibus clare quantum poterit plauserit , ei pro scorto supponetur hircus unctus nautea . 
