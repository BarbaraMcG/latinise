Cum libros Galli legerem , quibus ille parenti ausus de Cicerone dare est palmamque decusque , lasciuum inueni lusum Ciceronis et illo spectandum ingenio , quo seria condidit et quo humanis salibus multo uarioque lepore magnorum ostendit mentes gaudere uirorum . 
nam queritur , quod fraude mala frustratus amantem paucula cenato sibi debita sauia Tiro tempore nocturno subtraxerit . 
his ego lectis " cur post haec " inquam " nostros celamus amores nullumque in medium timidi damus atque fatemur Tironisque dolos , Tironis nosse fugaces blanditias et furta nouas addentia flammas ? 
ut laus est cerae , mollis cedensque sequatur si doctos digitos iussaque fiat opus et nunc informet Martem castamue Mineruam , nunc Uenerem effingat , nunc Ueneris puerum , utque sacri fontes non sola incendia sistunt , saepe etiam flores uernaque prata iuuant : sic hominum ingenium flecti ducique per artes non rigidas docta mobilitate decet . 
