Aspice sudantes venerando pondere fratres , divino meritos semper honore coli , iusta quibus rapidae cessit reverentia flammae et mirata vagas rettulit Aetna faces . 
conplexi manibus fultos cervice parentes attollunt vultus adcelerantque gradus . 
grandaevi gemina sublimes prole feruntur et cara notos inplicuere mora . 
nonne vides ut saeva senex incendia monstret , ut trepido genetrix invocet ore deos ? 
erexit formido comam , perque omne metallum fusus in attonito palluit aere tremor . 
in iuvenum membris animosus cernitur horror aeque oneri metuens inpavidusque sui . 
reiectae vento chlamydes . 
dextram exerit ille contentus laeva sustinuisse patrem ; ast illi duplices in nodum colligit ulnas cautior in sexu debiliore labor . 
hoc quoque praeteriens oculis ne forte relinquas artificis tacitae quod meruere manus : nam consanguineos eadem cum forma figuret , hic propior matri fit tamen , ille patri . 
dissimiles annos sollertia temperat artis : alter in alterius redditur ore parens , et nova germanis paribus discrimina praebens divisit vultus cum pietate faber . 
O bene naturae memores , documenta supernae iustitiae , iuvenum lumina , vota senum , qui spretis opibus medios properastis in ignes nil praeter sanctam tollere canitiem . 
haud equidem inmerito tanta virtute repressas Enceladi fauces obriguisse reor . 
ipse redundantem frenavit Mulciber Aetnam , laederet exempli ne monumenta pii . 
senserunt elementa fidem : patri adfuit aether terraque maternum sedula iuvit onus . 
quod si notus amor provexit in astra Laconas , Aenean Phrygio raptus ab igne pater , si vetus Argolicos inlustrat gloria fratres , qui sua materno colla dedere iugo , cur non Amphinomo , cur non tibi , fortis Anapi , aeternum Siculus templa dicavit honos ? 
plura licet summae dederit Trinacria laudis , noverit hoc maius se genuisse nihil , nec doleat damnis quae devius intulit ardor , nec gemat exustas igne furente domos : non potuit pietas flamma cessante probari ; emptum est ingenti clade perenne decus . 
