At Maia genitus superas remeabat ad auras , Excitusque Erebo iam saevus Laius ibat , Tiresiae uultum in somnis mentitus et ora . 
Armari in fratrem dirum Eteoclea perurguet Perfossumque senis iugulum faciemque recludit . 
Moxque suas thalamis natas sociauit Adrastus Deipylen Tydei , Argian Polynicis amati . 
Sed cupidus regni fortem Cadmeius heros Tydea legatum mittit , qui foedera fratrem Posceret imperii . 
Ille suae non immemor irae Quinquaginta uiros legatum obsidere iussit . 
Quos strauit telis uictor patriamque reuisit . 
Perfidus interea missorum sera uirorum Tempora dum queritur , dum spectat colla recisa Tydeos inuisi , tunc unus tanta ex caede relictus Aduenit Haemonides , sociorum funera pandens . 
Iuppiter hinc Martem stimulis flammauit amaris , Spargeret ut Thebis Argisque incendia belli . 
At Venus Harmoniam memorat Thebasque tuetur . 
Tunc duo gliscentis pugnae praesagia uates Explorant diuos cernuntque instare futuras Crudelis populo strages , sed dicere mussant . 
Hic ferus insistit Capaneus bellumque lacessit Vociferans spernitque deos sociosque fatigat . 
Mox septem Bellona uiros in proelia cogit . 
Primus init bellum maestus longaeuus Adrastus , Itque gener fulgens patriis Dircaeus in armis . 
Inde ferox animi Tydeus iam saeuit in hostes . 
Herculeam Hippomedon pubem mouet inclitus armis Et Capaneus atrox Thebas excindere quaerit . 
Amphiaraum prodit coniunx iam perfida uatem . 
Parthenopaeus init trepida genetrice maniplos . 
At contra Eteocles Thebanos instruit omnes . 
Nec non Tiresias infernas consulit umbras , Argiuisque sitim Bacchus molitur et aestus . 
Hypsipyle monstrat lymphas Langiae perennes . 
Postquam pulsa sitis membraque leuata fluentis , Inachidae iuuenes , ante omnes mitis Adrastus Hypsipyles caelum , gentem patriamque requirit . 
Ingemit illa quidem et tandem uis maesta profatur : Lemnos erat patria , princeps mihi sanguinis Euhan . 
Hic Veneris rabie aetas cuncta perempta uirorum est . 
Ast ego sola meum carum miserata parentem Committo incolumem uentis . 
Mox ipsa per undas Excessi geminam linquens de Iasone prolem . 
Haec fata Archemorum sacro serpente peremptum Conspicit . 
Eurydice genitrix miseranda querelis Intonat et placat Graecorum turba Lycurgum . 
Vt puer est functus serpentis uulnere laesus , Instituunt Danai ludos hortamine uatis . 
Fama uocat cunctos , aruis ac moenibus adsunt . 
Primus sudor equis uenit certamine campi . 
Extitit hic Arion uictor , Polynice cadente . 
Proximus Oeclides sed sumpsit praemia laudis . 
Decipitur cursu puer Arcas postea uictor . 
Hippomedon disco laudatur ab agmine iacto . 
Vix rapitur Lacon Capanei caestibus altis . 
Tydeus Agileum superauit agone palaestrae . 
Rex prohibet binos nodo concurrere ferro . 
Ipsi iactanti remeat iactata sagitta . 
Hic Iouis imperio Martem Cyllenius ales Excitat in Graios resides ; tunc ille furorem Instaurat belli ac Thebas ardentibus offert . 
Labdacios tendit lacrimis defendere Liber . 
Antigone e muris sociorum discere uultus Exquirit , fidus cui pandit singula Phorbas . 
Mox Iocasta gemens natum Graiosque precatur , Vt placidus Thebas ineat fratremque reposcat Imperium . 
Tydeus prohibet sua uulnera narrans . 
Tigrium interitus partes pugnare coegit . 
Bellantem curru Amphiaraum telluris hiatus Obruit ingemuitque cadens lucemque reliquit . 
Tunc grauiter superos obiurgat rector Auerni Ipsumque Amphiaraum terret , cui pauca furenti Iam tenui uoce et pauidus supplexque reuoluit Coniugis infandae indicium subitamque ruinam . 
Anxius Inachidas uatis dolor angit amissi . 
Sidonii exultant memorantque insignia gentis . 
At Graium proceres similem pietatis honore Thiodamanta legunt , uatis qui munera seruet . 
Hinc Thebana phalanx , illinc ruit Inacha pubes , Vulnera uulneribus geminant funduntque uicissim Corpora magna uirum ; tunc multa in caede furentem Tydea deiectum telis Tritonia fleuit . 
Oenidae interitu magni Dircaea iuuentus Eminet , at Danai contra pro corpore amici Arma ferunt . 
Furit ante alios Cadmeius heros . 
Hic ferus Hippomedon hostes prosternit et instat Exanimem rapiens socium , sed imagine falsa Luditur . 
Aonii incumbunt retrahuntque cadauer . 
Tum Ismenon fluuium Thebano sanguine mutat Feruidus Hippomedon tumidoque in gurgite mersus Crenaeum obtruncat , moriens simul increpat amnem . 
Moxque Dryas Martis stimulis rapit arma superbus Parthenopea sternit iacientem tela Dianae . 
Ille cadens Dorceum alloquitur matremque requirit . 
Quattuor afflictis ducibus fiducia belli Sidoniis crescit Graiorum obsidere castra . 
Tunc Iuno mittit quae Somnum concitet , Irim . 
Thebanis subito soluuntur membra sopore . 
Thiodamas stimulat nocturna in proelia Graios , Fata docens iugulantque iacentia corpora ferro . 
Decipit incautos pietas Hopleum atque Dymanta , Oenidae exanimis laeti dum membra reportant . 
Pandere Tiresian compellunt debita Thebis . 
Tunc patriae uitam largitur sponte Menoeceus . 
Mox Capaneus scalis conscendit moenia saeuus , Fulmine percussus turrim complectitur ardens . 
Tunc Capanei ardentis Danaos incendia terrent : Castra petunt miseri . 
Eumenis impar tempore belli Tisiphone gentis geminae exsaturata cruore Germanae auxilium poscit , fratresque nocentes Diuersis agitant stimulis . 
Tunc omina dira Horrescit Tyrius ductor . 
Mox Aepytus auctor Armatum fratrem pulsantem cuspide portas Nuntiat ; ille celer gaudens rapit impius arma Nec matris lacrimae reuocant nec uerba sororis . 
Postquam sacrilegis telis confusus uterque est , Deflerit Pietas fratrum miserata ruinam . 
Oedipoden Creon Thebanis moenibus arcet . 
Postquam alterno ceciderunt uulnere fratres , Moxque Creon deflens persoluit iusta Menoeceo busta negans uictis . 
At Graias fama perurguet Quaerere clam matres per campos membra suorum . 
Vix Argia sui corpus Polynicis amati Repperit ; Antigone Eteoclis funera quaerens Aduenit . 
Ignarae communia funera plangunt , Succensusque rogus flammis communibus ardet . 
Thesea Euadne constanti uoce precatur , Iret ut ad Thebas uindex aliosque triumphos . 
Mox ille infrendens optat uocatque Creonta . 
Quem sternit telo Graiorumque immolat umbris . 
