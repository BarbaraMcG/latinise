Creator mundi divinus in suo condidit verbo , quod celum et terra quod gestat equoris unda ; extendit celos sursum cum suis nubibus altis , fundavit terram deorsum cum suis montibus magnis , suspendit aquas in celo cum suis imbribus almis . 
expandit maria per orbem cum suis bracchiis cunctis , eduxit flatus ventorum de suis thesauris sacris et inspirare coegit movendis fluctibus maris ; aquarum fecit abissos cum suis fontibus iugis , libravit mole terrarum cum suis rupibus altis , emisit flumina magna de suis fontibus orta . 
Solis ortum excitavit , lune recondidit ignem commune luce lustrantem alternis vicibus orbem ; astrorum condidit choros meantes celi per axem , produxit floridam lucem ignibus crebris micantem . 
Maiora sunt illa celi que super astra creavit , formavit angelos omnes , tronos excelsos locavit , virtutes celi digessit , et cuncta magna peregit . 
Inferni tartara sevi , digesta horrore penarum , cum suis flammis eternis diabulo preparavit ; mercedem tribuens cunctis promittit premia iustis et penam cunctis iniquis . 
Montes ornavit feris , silbarum densa creavit , formavit pecudum genus et genus omne draconum ceruleosque serpentes auri fulgore micantes ; diffusit campos virentes tumentes extulit colles quos et vestivit liliis et violis pretiosis et vario germine flores ; exinde fruimur omnes rosarum gratos odores , exinde teximus sertas capiti nostro coronas . 
Volucres pinnis instruxit , plume colore distinxit , alarum plausu volare librato pondere iussit , ac dedit ore loquaces diversas fundere voces , et cantus edere dulces . 
Ingentes condidit cetos , implevit piscibus equor , contexta membra squamis remigiisque pinnarum armavit ; meantes semitas maris , natantes sinus in unda per cuncta litora currunt . 
Hominem inde creavit , spiritum membris infundit , evulsit lateris costam , exinde feminam finxit , ostendit duas personas ex uno sanguine sumptas . 
Talibus ille deus implevit copiis mundum , ornatum reddidit orbem diverso cultu florentem : et postquam cuncta peregit creator ipse quievit . 
