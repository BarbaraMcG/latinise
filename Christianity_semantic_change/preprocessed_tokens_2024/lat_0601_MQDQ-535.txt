Condicio belli tristis , sors inuida rerum ! 
quam subito lapsu regna superba cadunt ! 
quae steterant longo felicia culmina tractu uicta sub ingenti clade cremata iacent . 
aula palatino quae floruit antea cultu , hanc modo pro cameris maesta fauilla tegit . 
ardua quae rutilo nituere ornata metallo , pallidus oppressit fulgida tecta cinis . 
missa sub hostili domino captiua potestas , decidit in humili gloria celsa loco . 
stans aetate pari famulorum turba nitentum funereo sordet puluere functa die . 
clara ministrorum stipata corona potentum nulla sepulchra tenens mortis honore caret . 
flammiuomum uincens rutilans in crinibus aurum strata solo recubat lacticolor amati . 
heu male texerunt inhumata cadauera campum , totaque sic uno gens iacet in tumulo . 
non iam sola suas lamentet Troia ruinas : pertulit et caedes terra Thoringa pares . 
hinc rapitur laceris matrona reuincta capillis , nec laribus potuit dicere triste uale . 
oscula non licuit captiuo infigere posti nec sibi uisuris ora referre locis . 
nuda maritalem calcauit planta cruorem blandaque transibat fratre iacente soror . 
raptus ab amplexu matris puer ore pependit , funereas planctu nec dedit ullus aquas . 
sorte graui minus est nati sic perdere uitam : perdidit et lacrimas mater anhela pias . 
non aequare queo uel barbara femina fletum cunctaque guttarum maesta natare lacu . 
quisque suos habuit fletus , ego sola sed omnes : est mihi priuatus publicus ille dolor . 
consuluit fortuna uiris quos perculit hostis ; ut flerem cunctis una superstes agor . 
nec solum extinctos cogor lugere propinquos : hos quoque , quos retinet uita benigna , fleo , saepe sub umecto collidens lumina uultu ; murmura clausa latent nec mea cura tacet . 
specto libens , aliquam si nuntiet aura salutem , nullaque de cunctis umbra parentis adest . 
cuius in aspectu tenero solabar amore soluit ab amplexu sors inimica meo . 
an , quod in absenti te nec mea cura remordet , affectum dulcem clades amara tulit ? 
uel memor esto , tuis primaeuis qualis ab annis , Hamalafrede , tibi tunc Radegundis eram , quantum me quondam dulcis dilexeris infans et de fratre patris nate , benigne parens . 
quod pater extinctus poterat , quod mater haberi , quod soror aut frater tu mihi solus eras . 
prensa piis manibus heu blanda per oscula pendens mulcebar placido famine parua tuo . 
uix erat in spatium , quo te minus hora referret ; saecula nunc fugiunt , nec tua uerba fero . 
uoluebam rabidas illiso in pectore curas , ceu reuocareris , quando uel unde , parens . 
si pater aut genetrix aut regia cura tenebat , cum festinabas iam mihi tardus eras . 
sors erat indicium , quia te cito , care , carerem ; importunus amor nescit habere diu . 
anxia uexabar , si non domus una tegebat , egrediente foris rebar abisse procul . 
uos quoque nunc Oriens et nos Occasus obumbrat , me maris Oceani , te tenet unda rubri , inter amatores totusque interiacet orbis : hos dirimit mundus quos loca nulla prius . 
quantum terra tenet tantum diuisit amantem : si plus arua forent , longius isses iter . 
esto tamen , quo uota tenent meliora parentum , prosperior quam te terra Thoringa dedit . 
hinc potius crucior ualidis onerata querellis , cur mihi nulla tui mittere signa uelis . 
quem uolo nec uideo , pinxisset epistula uultum , aut loca quem retrahunt ferret imago uirum : qua uirtute atauos repares , qua laude propinquos , ceu patre de pulchro ludit in ore rubor . 
crede , parens , si uerba dares , non totus abesses : pagina missa loquens pars mihi fratris erat . 
cuncti munus habent , ego nec solacia fletus . 
o facinus , quae dum plus amo , sumo minus ! 
si famulos alii pietatis lege requirunt , cur , rogo , praeterear sanguine iuncta parens ? 
ut redimat dominus uernam , saepe ipse per Alpes frigore concretas cum niue rumpit aquas ; intrat in excisis umbrantia rupibus antra , feruentem affectum nulla pruina uetat , et duce cum nullo , pede nudo , currit amator atque suos praedae hoste uetante rapit . 
aduersas acies et per sua uulnera transit , quod cupit ut capiat nec sibi parcit amor . 
ast ego pro uobis momenta per omnia pendens uix curae spatio mente quiete fruor . 
quae loca te teneant , si sibilat aura , requiro , nubila si uolitant pendula , posco locum : bellica Persidis seu te Byzantion optat ductor Alexandrae seu regis urbis opes ? 
an Hierosolymae resides uicinus ab arce , qua est genitus Christus uirgine matre deus ? 
hoc quoque nulla tuis patefecit littera chartis , ut magis hinc grauior sumeret arma dolor . 
quod si signa mihi nec terra nec aequora mittunt , prospera uel ueniens nuntia ferret auis ! 
sacra monasterii si me non claustra tenerent , improuisa aderam qua regione sedes . 
prompta per undifragas transissem puppe procellas . 
flatibus hibernis laeta mouerer aquis . 
fortior eductos pressissem pendula fluctus , et quod nauta timet non pauitasset amans . 
imbribus infestis si solueret unda carinam , te peterem tabula remige uecta mari . 
sorte sub infausta si prendere ligna uetarer , ad te uenissem lassa natante manu . 
cum te respicerem , peregrina pericla negassem , naufragii dulcis mox releuasses onus ; aut mihi si querulam raperet sors ultima uitam . 
uel tumulum manibus ferret harena tuis . 
ante pios oculos issem sine luce cadauer , ut uel ad exequias commouerere meas . 
qui spernis uitae fletus , lacrimatus humares atque dares planctus qui modo uerba negas . 
Quid fugio memorare , parens , quid differo luctus de nece germani cur , dolor alte , taces , qualiter insidiis insons cecidisset iniquis oppositaque fide raptus ab orbe fuit ? 
ei mihi , quae renouo fletus referendo sepultos atque iterum patior , dum lacrimanda loquor ! 
ille tuos cupiens properat dum cernere uultus , nec suus impletur dum meus obstat amor . 
dum dare dura mihi refugit , sibi uulnera fixit : laedere quod timuit , causa doloris adest . 
percutitur iuuenis tenera lanugine barbae , absens nec uidi funera dira soror . 
non solum amisi , sed nec pia lumina clausi nec superincumbens ultima uerba dedi , frigida non calido tepefeci uiscera fletu , oscula nec caro de moriente tuli , amplexu in misero neque collo flebilis haesi aut foui infausto corpus anhela sinu . 
uita negabatur : quin iam de fratre sorori debuit egrediens halitus ore rapi ? 
quae feci uiuo , misissem listra feretro : non licet extinctum uel meus ornet amor ? 
impia , crede , tuae rea sum , germane , saluti : mors cui sola fui , nulla sepulchra dedi . 
quae semel excessi patriam , bis capta remansi atque iterum hostes fratre iacente tuli . 
tunc , pater ac genetrix et auunculus atque parentes , quos flerem in tumulo reddidit iste dolor . 
non uacat ulla dies lacrimis post funera fratris . 
qui se cum ad manes gaudia nostra tulit . 
sic miserae dulces consummauere parentes regius ac serie sanguis origo fuit ? 
quae mala pertulerim neque praesens ore referrem . 
nec sic laesa tuo consulor alloquio . 
quaeso , serene parens , uel nunc tua pagina currat , mitiget ut ualidam lingua benigna luem . 
deque tui similis mihi cura sororibus haec est , quas consanguineo cordis amore colo . 
nec licet amplecti quae diligo membra parentum , osculer aut auide lumen utrumque soror . 
si , uelut opto , manent superis , rogo redde salutes proque meis uotis oscula cara feras . 
ut me commendes Francorum regibus oro , qui me materna sic pietate colunt . 
tempore longaeuo uitalibus utere flabris et mea de uestro uernet honore salus . 
Christe , faue uotis : haec pagina cernat amantes dulcibus et redeat littera picta notis , ut quam tarda spes cruciat per tempora longa , hanc celeri cursu uota secuta leuent . 
Gloria summa patris natique ac spiritus almi , unus adorandus hac trinitate deus , maiestas , persona triplex , substantia simplex , aequalis consors atque coaeua sibi , uirtus una manens idem , tribus una potestas ( quae pater haec genitus , Spiritus ipsa potest ) , personis distincta quidem , coniuncta uigore , naturae unius , par ope luce throno , se cum semper erat trinitas , sine tempore regnans , nullius usus egens nec capiendo capax . 
gloria summa tibi , rerum sator atque redemptor , qui das Iustinum iustus in orbe caput . 
rite super reges dominantem uindicat arcem caelesti regi qui famulando placet . 
quam merito Romae Romanoque imperat orbi qui sequitur quod ait dogma cathedra Petri , quod cecinit Paulus passim , tuba milibus una , gentibus et stupidis fudit ab ore salem , cuius quadratum linguae rota circuit axem eloquiique fide frigida corda calent . 
gloria summa tibi , rerum sator atque redemptor , qui das Iustinum iustus in orbe caput . 
ecclesiae turbata fides solidata refulget et redit ad priscum lex ueneranda locum . 
reddite uota deo , quoniam noua purpura quidquid concilium statuit Calchedonense tenet . 
hoc meritis , Auguste , tuis et Gallia cantat , hoc Rhodanus , Rhenus , Hister et Albis agit . 
axe sub occiduo audiuit Gallicia factum , Uascone uicino Cantaber ista refert . 
currit ad extremas fidei pia fabula gentes et trans Oceanum terra Britanna fauet . 
quam bene cum domino curam partiris amator ! 
ille tuas causas , tu facis ecce suas . 
dat tibi Christus opem , tu Christo soluis honorem : ille dedit culmen , reddis et ipse fidem . 
nil fuit in terris quod plus daret ille regendum , nec quod plus reddas quam ualet alma fides . 
exilio positi patres pro nomine Christi tunc rediere sibi , cum diadema tibi . 
carcere laxati , residentes sede priore esse ferunt unum te generale bonum . 
tot confessorum sanans , Auguste , dolores innumeris populis una medella uenis . 
Thrax Italus Scytha Phryx Daca Dalmata Thessalus Afer quod patriam meruit nunc tibi uota facit . 
haec tua laus , princeps , cum sole cucurrit in orbe : quo genus est hominum huc tuus intrat honor . 
gloria summa tibi , rerum sator atque redemptor , qui das Iustinum iustus in orbe caput . 
Cui meritis compar nubens felicibus annis obtinet augustum celsa Sophia gradum . 
quae loca sancta pio fixo colit , ornat amore et facit hoc uoto se propiare polo . 
cuius opima fides Orientis ab axe coruscans misit ad Occasum fulgida dona deo : regina poscente sibi Radegunde Thoringa praebuit optatae munera sacra crucis , qua Christus dignans adsumpta in carne pependit atque cruore suo uulnera nostra lauit . 
gloria summa tibi , rerum sator atque redemptor , quod tenet augustum celsa Sophia gradum . 
o pietas huc usque rigans de fonte benigno , cuius amor Christi fundit ubique fidem ! 
ecce pari uoto , Augusti , certatis utrimque : ipsa tuum sexum subrigis , ille suum ; uir Constantinum , Helenam pia femina reddis : sicut honor similis , sic amor ipse crucis . 
illa inuenit opem , tu spargis ubique salutem , implet et Occasum quod prius Ortus erat . 
gloria summa tibi , rerum sator atque redemptor , quod tenet augustum celsa Sophia gradum . 
per te crux domini totum sibi uindicat orbem : quo nescita fuit , hoc modo uisa tegit . 
accessit genti maior fiducia Christi , quando salutis opem spes oculata uidet , sensibus et duplicata fides , cum munere uestro plus animae credant quod cruce teste probant . 
hoc Augusta colens , quod apostolus , instat aratro : tu ligno , hic uerbo laetificatis agrum . 
haec iam fama fauet qua se septentrio tendit , Ortus et Occasus militat ore tibi . 
illinc Romanus , hinc laudes barbarus ipse , Germanus Batauus Uasco Britannus agit . 
pars tua cum cruce sit florens , Augusta , per aeuum , cui facis extremis crescere uota locis . 
hanc prostrata solo supplex Radegundis adorat et uestro imperio tempora longa rogat , atque ligans lacrimis coniuncta sororibus optat , ut hinc uestra fides gaudia larga metat . 
felix Iustino maneas cum principe coniunx ordine patricio cincta , Sophia , sacro . 
Romula regna regens tribuas sua iura senatu teque sibi dominam plebs trabeata colat . 
uota superna deus uotis felicibus addat nec uobis pereat quod Radegundis amat , assiduo cantu quae puluere fusa precatur , temporibus largis ut tibi constet apex . 
uoto animo sensu studio bona semper agendo sit tibi cura sui ? 
sit memor ille tui . 
Post patriae cineres et culmina lapsa parentum , quod hostili acie terra Thoringa tulit , si loquar infausto certamine bella peracta , quas prius ad lacrimas femina rapta trahar ? 
quid mihi flere uacet ? 
pressam hanc funere gentem an uariis uicibus dulce ruisse genus ? 
nam pater ante cadens et auunculus inde secutus triste mihi uulnus fixit uterque parens . 
restiterat germanus apex , sed sorte nefanda me pariter tumulo pressit harena suo . 
omnibus extinctis ( heu uiscera dura dolentis ! 
) qui super unus eras , Hamalafrede , iaces . 
sic Radegundis enim post tempora longa requiror pertulit haec tristi pagina uestra loqui tale uenire diu expectaui munus amantis militiaeque tuae hanc mihi mittis opem ? 
diligis ista meo nunc serica uellera penso , ut , dum fila traho , soler amore soror ? 
siccine consuluit ualido tua cura dolori ? 
primus et extremus nuntius ista daret nos aliter lacrimis per uota cucurrimus amplis non erat optanti dulcia amara dari . 
anxia sollicito torquebar pectora sensu : tanta animi febris his recreatur aquis ? 
cernere non merui uiuum nec adesse sepulchro , perferor exequiis altera damna tuis . 
cur tamen haec memorem tibi , care Artachis alumne , fletibus atque meis addere flenda tuis ? 
debueram potius solamina ferre parenti , sed dolor extincti cogit amara loqui . 
non fuit ex longa consanguinitate propinquus , sed de fratre patris proximus ille parens . 
nam mihi Bertharius pater illi Hermenefredus : germanis geniti nec sumus orbe pari . 
uel tu , care nepos , placidum mihi redde propinquum et sis amore meus quod fuit ille prius , meque monasterio missis rogo saepe requiras ac uestro auxilio stet locus iste deo , ut cum matre pia uobis haec cura perennis possit in astrigero reddere digna throno . 
nunc dominus tribuat uobis felicibus ut sit praesens larga salus , illa futura decus . 
Christicolas animas haec conscia cura fatigat , ut circa cunctos stet sine labe salus . 
ast ego prae reliquis circum tua lumina pendens qui uenit atque redit prompta requiro frequens . 
sollicitis oculis uolitantia flabra recurro , quando uel unde tui nuntiet aura boni . 
hoc tibi praecipue mea , dulcis , epistula signet quod dolor atque metus sit tuus ille meus : et quia nos animo cognoscis currere tecum , det de te incolumi pagina missa fidem . 
Rex regionis apex et supra regna regimen , qui caput es capitum uir capitale bonum , ornamentorum ornatus , ornatius ornans , qui decus atque decens cuncta decenter agris , primus et a primis , prior et primoribus ipsis , qui potes ipse potens , quem iuuat omnipotens . 
dulcia delectans , dulcis dilecta potestas , spes bona uel bonitas , de bonitate bonus , digne nec indignans , dignos dignatio dignans . 
florum flos florens , florea flore fluens , Childebercthe cluens : haec Fortunatus amore paupere de sensu pauper et ipse fero . 
Audulfum famulum commendo supplice uoto , me quoque : sic nobis hic domineris apex . 
Regia progenies , praecelsi et mater honoris undique regnantum cincta decore pio , Gallia cuius habet genus et Hispania fetum , masculus hinc moderans , inde puella regens : auspicium felix sit prosperioribus annis : hic tegat Allobrogas , dirigat illa Getas , gentibus et geminis pariter tua germina regnent et tibi det fructui iste uel ille locus , quo te circumdet , pia , blanda corona nepotum , de genito et genita bis genitalis aua . 
illos auditu , hos uisu laeta recensens , praeiens hinc gaudens , inde sed aure fauens subque tuis cernens regiones mater utrasque cum populo et patria laetificeris aua . 
Audulfum famulum commendo , me quoque se cum : sic maneat cunctis gloria uestra nitens . 
Nomen dulce mihi , mihi semper amabile nomen , omnibus unanimis , plus mihi mente nitens , qui corde amplectens cunctos tibi reddis amantes ( dum colis et coleris , carus haberis apex ) , moribus excellens , Agiulfe , benigne sodalis , praecipuis dominis qui famulando places , uir bonitate decens , concordia uincta per omnes , laetitiae facies , pectore fida fides : stet tuus amplus honor longe his regnantibus [ . 
. 
] illorumque salus sit tibi , care , decus . 
supplico commender per te dominantibus altis : sic ualeas felix , dum tenet ista dies . 
Audulfum proprium commenda , magne , relatu : sic tua uita decens hoc sit in orbe manens . 
regale ad uotum felicia cuncta sequantur detque deus uobis tempora temporibus . 
Triste sub hoc tumulo crudeli funere rapti Nectarii iuuenis membra sepulta iacent . 
ipse quater quinos ualuit superesse per annos , quem fugiente die mors inimica tulit . 
hic Proculo genitore satus , sed sorte nefanda ante tenet lacrimas quam sua uota parens ; gratus in aspectu , sensu moderatus opimo , qualem non puduit spem generasse patrem . 
sunt tamen ingenti solacia magna dolori , quod quod in orbe uenit non sine morte manet : haec uia pauperibus , haec est et regibus una , sed uiuit semper quem bene facta fouent . 
Cardinis occidui regio quae sumpsit ab ortu , mittit amicalis dulcia poma manus ; haec quoque , quae nostro pendentia uidimus horto , admonet affectus munera ferre pius . 
non animi metuant , haec sunt quod ab arbore carpta : iam fraus nulla nocet quod paradisus habet ; namque redemptrici postquam in cruce Christus adhaesit , per lignum rediit quod prius Eua tulit ; iam meruit mulier purgari crimine sexus : mors fuit illa uetus , uirgo nouella salus . 
et quia siluestrem tribuunt elementa paratum , misimus exiguum , quod dedit unda , cibum . 
deprecor ergo , pares uel poma uel ostrea fratri : eligat alterutrum , quod sibi maius amat . 
sed Dagaulfum haec rumpat ceruesia tristis , faece lagunari turbida tendat hydrops : faucibus in stupidis talem bibat ille liquorem . 
tam male sinceras qui uitiauit aquas . 
at sicuti meritis exposcit opima uoluntas , dulcia uineti Dracco Falerna bibat . 
hoc tamen in domino , qui te regat , oro benigne , rite salutetur mi Papiana soror ; addo preces pariter : capias sic munera Christi : ne tibi post uxor , sed sit honesta soror . 
quid uentura dies portat nescimus in orbe ; quis morti obsistat , si furibunda ruit ? 
furem animae nemo ante uidet quam tollere possit . 
nec placitum poterit dissimulare diem . 
causa cauenda prius , subito quam mergat ad umbras . 
est ubi nemo parens nec leuat ulla manus . 
sed bene quod placuit constanti perfice uoto , ne spatium rediens mors inimica neget ; nunc meliora tene , iam , quod fuit , inde recede et cape caelestes huc rediuiuus opes . 
per dominum uotis utraeque rogamus utrumque . 
detur ut in nostro filia uestra sinu : officio uestro ad nos migret cura parentum , uos generando utero , nos refouendo sinu . 
Dulcibus alloquiis quae fabula fertur in aure ? 
si mihi iam placidas mensa benigna tenet , placatos animos tabula redeunte notate , prodat ut affectum littera picta manu . 
dulcis amore pio pariter materque sororque gaudia festiuo concelebrate sono . 
Dum uolo carminibus notum percurrere plectrum , incipio solito pigrius ire pede , nec mihi doctiloqua consentit harundine Musa , quae desueta suum pandere nescit opus . 
sed quamuis dubio trepidet mea chorda relatu , audacter solo promptus amore loquor . 
cara benigna decens dulcis pia semper habenda , cuius in affectu stat mihi patris honor , per quam , quae genuit , recolunt mea uiscera matrem et mores auiae te renouante colo : suppliciter humilis uerbo trepidante saluto , commendans animam sed famulando meam , et pariter natam , peperit quam gratia cordis : quas rex caelorum seruet in orbe diu . 
Sic uos Caesarii monitis honor ornet in orbe atque ambas caro cum patre Christus amet ; sic hic Caesaria et praecelsa Casaria surgat , ut per uos priscus hic reparetur honor ; gratia sic talis niteat , qua crescat in aeuo per uos Pictauis Arelatense decus ; sic pie caelesti mereamur uiuere regi et mea uobiscum membra sepulchra tegant : si quod in offenso retinetur pectore murmur , in uice laxatum sit ueniale precor ; pacem Christus amans , mira dulcedine plenus , pectora uestra sacer se mediante liget . 
obtineat pariter ueneranda Casaria mecum , quae simul amplexu uos cupit esse pio . 
Quam prius inscribam fixam pietate parentem , quo geminae matres , extat et una soror ? 
hanc praeponit honor , quae iunior extat in annis ; his aetas grauior iure senile fauet . 
sed mihi dulce tribus pariter mandare salutem , est quoniam uobis carus et unus amor . 
felix quae retinet pariter tria lumina mensa et paschale bonum multiplicare facit ! 
angelico coetu sic participante fruantur deliciae uobis in regione dei . 
Nocte salutifera maneant materque sororque : hoc nati et fratris prospera uota ferant ; angelicus coetus praecordia uestra reuisat et regat alloquiis pectora cara suis . 
tempora noctis agunt , ut hac breuitate salutem : sex modo uersiculis uel duo ferte , precor . 
Quamuis quod cuperem fugit me uespere facto , te mihi non totam nox tulit ista tamen : etsi non oculis , animo cernuntur amantes ; nam quo forma nequit , mens ibi nostra fuit . 
quam locus ille pius qui numquam abrumpit amantes , quo capiunt oculis quos sua uota petunt in medio posito bonitatis principe Christo , cuius amore sacro corda ligata manent ! 
hic quoque sed plures carmina iussa per annos : hinc rapias tecum . 
quo tibi digna loquar . 
Plaudite uoce deo , pia reddite uota , sorores , quod sic uobiscum gaudia tanta sedent . 
me foris excluso uos hanc retinetis amantes : quod commune placet , non simul esse licet . 
haec longaeua diu maneat per singula nobis floreat et cunctis participanda bonis . 
Cuncti hodie festiua colunt : ego solus in orbe absens natali conqueror esse tuo ; qui si forte latens alia regione fuissem , ad uos debueram concitus ire magis . 
nunc alii tibi dant , ego munera nulla sorori , uel dare qui potui pomula , mora ioti . 
sed quamuis absens specie , sum pectore praesens et rogo quae misi dona libenter habe : sic deus omnipotens parcat matri atque sorori , quae non egerunt me retinere sibi . 
haec pia festa diu multos , senis ipsa , per annos laeta matre simul , me quoque fratre colas . 
Haec mihi festa dies longos superinstet in annos , gaudia magna ferens haec mihi festa dies . 
praestet amore deus tam prospera uota per aeuum , Martini meritis praestet amore deus . 
participata mihi uobiscum haec gaudia Christus seruet in orbe diu participata mihi mitis in aure sonus suaui dulcedine tinnit , organa uocis habens mitis in aure sonus . 
blandior esca fauis uestra de fauce rigauit et noua mella dedit blandior esca fauis . 
huc uariante choro uox inde rotata cucurrit , sensibus angelicis huc uariante choro . 
carmina sancta diu uox illa ministret ab ore et recreent animos carmina sancta diu . 
Sollicitat famulum dominae sua cura benignae , qualiter a uobis laeta sit acta dies ; nam dum plaudis ouans , mea sunt tua gaudia maius : tunc mihi uota fauent , dum tibi membra uigent . 
ni uale iam fecit , spectet bona nostra parumper , nec sub nocte uolet : stet ueniente die . 
Sic hesterna dies totas mihi transtulit horas , ut matris uocem non meruisse querar : qualiter agnus amans genetricis ab ubere pulsus tristis et herbosis anxius errat agris ( nunc fugit ad campos feriens balatibus auras , nunc redit ad caulas , nec sine matre placent ) , sic me de uestris absentem suggero uerbis ; uix tenet incluso nunc domus una loco . 
sed refero hinc grates placidae caraeque sorori quod me consuluit de pietatis ope . 
tu retines medium , medium me possidet illa : cum geminas uideo , tunc ego totus ago . 
nunc tibi , cara , precor Martinus , Hilarius astent , et te uel natos spes tegat una deus . 
Si nequeo praesens , absens tibi soluo tributum , ut probet affectum , mater amata , meum . 
si non essem absens , facerem quodcumque iuberes : obsequiis paruis forte placeret iners ; pectore deuoto set rustica lingua dedisset pastoris calamo matris in aure sonum ; imperiis famulans tererem mea membra diurnis , seruirent dominae subdita colla suae ; nulla recusarent digiti puteoque profundo quae manus hoc scripsit prompta leuaret aquas , protraheret uites et surcula figeret hortis , plantaret , coleret dulce libenter holus . 
splendor erat tecum mea membra ardere coquina et nigra de puro uasa lauare lacu . 
hinc tibi nunc absens Marcelli munera misi cui dedit excelsum uita beata locum ? 
et si displiceant indigno uerba relatu , complaceant animo signa superna tuo . 
sis longaeua mihi cum nata et messe sororum . 
uirgineoque choro crescat ouile dei . 
si tua uerba dares , essent plus dulcia quam si floribus electis mella dedisset apes . 
Flumine nectareo meritis mihi dulcior Agnes , quam praesente deo pectore , mente colo , aspice quam celeri mutantur cuncta rotatu , dum ueluti pinnis tempora nostra uolant . 
casibus incertis scripulos nescimus et horas ; cras sit homo an non sit quis dabit inde fidem ? 
arboris oppressit hodie nix alta cacumen duraque ramorum brachia curuat hiems : crastina forte dies puro si fulserit ortu , si qua pruina iacet , sole calente liquet . 
sic quoque mens hominum dubio de fine salutis ignorat quantum uiuere uita queat . 
sed quoniam uario transcurrunt omnia lapsu , quem numquam perdas dilige corde sagax : sit tibi Christus honor , Christus spes , Christus amator , in solo semper fige salutis opem ; temporibus cunctis hunc per tua uiscera uolue : sic sponso seruent membra pudica fidem . 
si sopor obripiat , retinendo in pectore Christum tempore sub noctis luminis arma gelis ; illum mente colens muro tutaris opimo et si latro furit , pax tua corda tegit . 
huius in amplexu te totam effunde licenter : illum quisquis habet crimina nulla timet . 
hoc age ut , ad thalamos cum uenerit arbiter orbis , uisceribus puris immaculata mices ; lampade fulgenti tunc te ueniente sorores excipiant laeto Thecla , Susanna choro . 
haec modo dum redeo breuiter mandata relinquo : tu quoque , dum religis , me memorare uelis . 
Anxius , afflictus curarum pondere curuor , pectore confuso nec dare uerba queo : murmure sub dubio laceror neque carmina laxo , nescio certa loqui mente uagante mihi . 
heu , tristem si uota uelint audire fatentem , me subito ferrent nubila missa tibi ; Daedalico lapsu si pinnas sumere nossem , ad uos quantocius iam reuolasset amans : nouit enim dominus , qui corda latentia pulsat , quae mea , sed tacite , uiscera cura domet . 
reddite , cum nequeo , dominae promissa benignae ; nec tamen hic culpam crede fuisse meam : excusa , si forte potes , per sidera testor , me neque uelle moras matris in aure feras . 
oret pro famulo : citius remeare parabo , et cum praesentor , uerbere , uoce domet . 
Supplicibus uotis referat mandata salutis matribus ac dominis pagina missa loquens , dumque recusat iter nostrum tibi reddere uultus , affectum saltim sollicitudo probet : nec sumus absentes , si nos oratio dulcis praesentes semper cordis amore tenet . 
Matri natus ego , frater simul ipse sorori pectore deuoto paruula dona fero . 
tertius unitus tria munera porto duabus : tam dulces animas dulcia poma decent . 
sed date nunc ueniam mihi quod fano tali habetur : munera quae portet , charta canister erit . 
Hoc tibi pro summo direxi munere signum , ut pariter fratres crux tegat una duos ; alternis uicibus haec pectora nostra gubernet et commune bonum participetur amor . 
ad te quando uenit , mecum magis ista manebit ; plus mihi proficiet , cum tua corda tenet . 
sit huius species intra tua uiscera semper , tunc ibi perpetuam Christus habebit opem . 
in cruce sacrata qui tunc pietate pependit , haec tibi cum pendet , porrigit ille manum . 
communem matrem uenerando uoce saluto , quae maneat uobis consociata diu . 
Dulcis opima decens , cui tanta est cura laboris , ut tibi sit modico semine magna seges , quae modo membra libens fugitiuo tempore lassas , cum Christo dabitur perpetuanda quies . 
dextra , ubi nempe paras sudando sororibus escas , undis et flammis hinc riget , inde calet : assiduis uotis inter tua bracchia uoluor atque meos animos sarcina uestra terit . 
nunc faciendo focos epulasque coquendo recurris , nec ualeo matrem quippe iuuare piger . 
filia sed portet praesens onus omne uicissim et reddat pondus participando leue . 
det tibi auxilium mundi reparator utrisque atque diu pariter hanc foueatis opem . 
Pergimus inclusas a gurgite cernere terras , qua uagus Oceanus fertque refertque uices , fluctibus assiduis cum surgit ad aethera pontus , huc feritate sua mobilis unda latrat ; litus harenosum refugit , nunc suscipit aestus nunc , mare dum turget , naufraga terra latet : quo gelidum abscessit , rediens hoc occupat ardor . 
atque loco huc uno sunt tria dona dei . 
quamuis sit sterilis , fructus fert illa beatos , dum caelo dignos pascit harena uiros . 
ast ego uel si qua sine uobis urbe tenerer inter multa tamen milia solus eram . 
cernere uos laetas merear , materque sororque . 
cum uenit excelsi cena beata dei . 
si citius redeat frater Simplicius , oro , a me mandatae ferte salutis opus : et rogo per uestras me commendate sorores : sic faciat cunctas Christus amore suas . 
Audiui , fateor , ieiunia longa parari : ad me si ueniant , non toleranda grauent : expauesco famem quae iam uicina susurrat : ne parietis iter , transeat illa celer . 
mox quoque diffugiens uacuis me abscondo cauernis . 
dum modo ieiuno non ego uentre domer . 
sed si nunc alios pietas et gratia pascit . 
de me nulla mihi causa timoris erit . 
In breuibus tabulis mihi carmina magna dedisti , quae uacuis ceris reddere mella potes ; multiplices epulas per gaudia festa ministras , sed mihi plus auido sunt tua uerba cibus : uersiculos mittis placido sermone refectos , in quorum dictis pectora nostra ligas . 
omnia sufficiunt aliis quae dulcia tractas . 
at mihi sinceros det tua lingua fauos . 
supplico me recolas inter pia uerba sororum , uelius ut matrem te mea uota probent : omnibus et reliquis te commendante reformer , ut per uos merear quod mea causa rogat . 
Pectore uena loquax , mundano culta sapore uenit ad aeternos lingua colenda libros . 
Militiam peragens , capiens noua praemia regis . 
Culmen honorificum , patrum pater , archisacerdos pontificale decus , proficiente gradu quem fidei titulus meritis erexit in altum , ecclesiaeque caput distribuente deo , discipule egregii , bone Magnerice , Niceti , nominis auspicio magne canende tui , clare sacro merito tanto informante magistro , quem reparas operum fructificante loco , cuius , opime , sequax sancta et uestigia seruans rite minister agens ecce magister ades auctorisque pii successor dignus haberis heredisque sui frugiparensque manes . 
creuit post obitum pater et te crescere fecit : dum capit ille polum , tu capis arce locum . 
grex alitur per te uice praecessoris , alumne , nec sua damna dolet , dum tua lucra tenet . 
fratribus optandus , iucundus honore ministris carius et populis pastor amore places . 
te panem esuriens , tectum hospes , nudus amictum , te fessus requiem , spem peregrinus habet . 
haec faciens intende magis , uenerande sacerdos , ut commissa tibi dupla talenta feras . 
pro Fortunato exorans quoque dulcis amator spem mihi dans ueniae , sit tibi palma , pater . 
