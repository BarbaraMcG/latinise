Unde prius coepti surgat mihi carminis ordo quosue canam titulos , dubius feror . 
hinc tua , Piso , nobilitas ueterisque citant sublimia Calpi nomina , Romanas inter fulgentia gentes ; hinc tua me uirtus rapit et miranda per omnes uita modos : quae , si desset tibi forte creato nobilitas , eadem pro nobilitate fuisset . 
nam quid imaginibus , quid auitis fulta triumphis atria , quid pleni numeroso consule fasti profuerint , cui uita labat ? 
perit omnis in illo gentis honos , cuius laus est in origine sola . 
at tu , qui tantis animum natalibus aequas , et partem tituli , non summam , ponis in illis , ipse canendus eris : nam quid memorare necesse est , ut domus a Calpo nomen Calpurnia ducat claraque Pisonis tulerit cognomina prima , umida callosa cum " pinseret " hordea dextra ? 
nec si cuncta uelim breuiter decurrere possim ; et prius aethereae moles circumuaga flammae annua bissenis reuocabit mensibus astra , quam mihi priscorum titulos operosaque bella contigerit memorare . 
manus sed bellica patrum armorumque labor ueteres decuere Quirites , atque illos cecinere sui per carmina uates . 
nos quoque pacata Pisonem laude nitentem exaequamus auis . 
nec enim , si bella quierunt , occidit et uirtus : licet exercere togatae munia militiae , licet et sine sanguinis haustu mitia legitimo sub iudice bella mouere . 
hinc quoque seruati contingit gloria ciuis , altaque uictrices intexunt limina palmae . 
quin age maiorum , iuuenis facunde , tuorum scande super titulos et auitae laudis honores , armorumque decus praecede forensibus actis . 
sic etiam magno iam tunc Cicerone uigente laurea facundis cesserunt arma togatis . 
sed quae Pisonum claros uisura triumphos olim turba uias impleuerat agmine denso , ardua nunc eadem stipat fora , cum tua maestos defensura reos uocem facundia mittit . 
seu trepidos ad iura decem citat hasta uirorum et firmare iubet centeno iudice causas , seu capitale nefas operosa diluis arte , laudibus ipsa tuis resonant fora . 
dum rapis una iudicis affectum possessaque pectora temptas , uictus sponte sua sequitur quocumque uocasti : flet si flere iubes , gaudet gaudere coactus et te dante capit iudex , quam non habet , iram . 
sic auriga solet feruentia Thessalus ora mobilibus frenis in aperto flectere campo , qui modo non solum rapido permittit habenas quadrupedi , sed calce citat , modo succutit alte flexibiles rictus et nunc ceruice rotata incipit effusos in gyrum carpere cursus . 
quis non attonitus iudex tua respicit ora ? 
quis regit ipse suam , nisi per tua pondera , mentem ? 
nam tu , siue libet pariter cum grandine nimbos densaque uibrata iaculari fulmina lingua , seu iuuat astrictas in nodum cogere uoces et dare subtili uiuacia uerba catenae , uim Laertiadae , breuitatem uincis Atridae ; dulcia seu mauis liquidoque fluentia cursu uerba nec incluso sed aperto pingere flore , inclita Nestorei cedit tibi gratia mellis . 
nec te , Piso , tamen populo sub iudice sola mirantur fora ; sed numerosa laude senatus excipit et meritas reddit tibi curia uoces . 
quis digne referat , qualis tibi luce sub illa gloria contigerit , qua tu , reticente senatu , cum tua bissenos numeraret purpura fasces , Caesareum grato cecinisti pectore numen ? 
quodsi iam ualidae mihi robur mentis inesset et solidus primos impleret spiritus annos , auderem uoces per carmina nostra referre , Piso , tuas : sed fessa labat mihi pondere ceruix et tremefacta cadunt succiso poplite membra . 
sic nec olorinos audet Pandionis ales parua referre sonos nec , si uelit improba , possit ; sic et aedonia superantur uoce cicadae , stridula cum rapido faciunt conuicia soli . 
quare age , Calliope , posita grauitate forensi , limina Pisonis mecum pete : plura supersunt quae laudare uelis inuenta penatibus ipsis . 
huc etiam tota concurrit ab urbe iuuentus auditura uirum , si quando iudice fesso turbida prolatis tacuerunt iurgia rebus . 
tunc etenim leuibus ueluti proludit in armis , compositisque suas exercet litibus artes . 
quin etiam facilis Romano profluit ore Graecia , Cecropiaeque sonat grauis aemulus urbi . 
testis , Acidalia quae condidit alite muros , Euboicam referens facunda Neapolis artem . 
qualis , io superi , qualis nitor oris amoenis uocibus ! 
hinc solido fulgore micantia uerba impleuere locos , hinc exornata figuris aduolat excusso uelox sententia torno . 
magna quidem uirtus erat , et si sola fuisset , eloquio sanctum modo permulcere senatum , exonerare pios modo , nunc onerare nocentes ; sed super ista mouet plenus grauitate serena uultus et insigni praestringit imagine uisus . 
talis inest habitus , qualem nec dicere maestum nec fluidum , laeta sed tetricitate decorum possumus : ingenitae stat nobilitatis in illo pulcher honos et digna suis natalibus ora . 
additur huc et iusta fides et plena pudoris libertas animusque mala ferrugine purus , ipsaque possesso mens est opulentior auro . 
quis tua cultorum , iuuenis facunde , tuorum limina pauper adit , quem non animosa beatum excipit et subito iuuat indulgentia censu ? 
quodque magis dono fuerit pretiosius omni , diligis ex aequo , nec te fortuna colentum natalesue mouent : probitas spectatur in illis . 
nulla superborum patiuntur dicta iocorum , nullius subitos affert iniuria risus : unus amicitiae summos tenor ambit et imos . 
rara domus tenuem non aspernatur amicum raraque non humilem calcat fastosa clientem ; illi casta licet mens et sine crimine constet uita , tamen probitas cum paupertate iacebit ; et lateri nullus comitem circumdare quaerit , quem dat purus amor , sed quem tulit impia merces ; nec quisquam uero pretium largitur amico , quem regat ex aequo uicibusque regatur ab illo , sed miserum parua stipe focilat , ut pudibundos exercere sales inter conuiuia possit . 
ista procul labes , procul haec fortuna refugit , Piso , tuam , uenerande , domum : tu mitis et acri asperitate carens positoque per omnia fastu inter ut aequales unus numeraris amicos , obsequiumque doces et amorem quaeris amando . 
cuncta domus uaria cultorum personat arte , cuncta mouet studium ; nec enim tibi dura clientum turba rudisue placet , misero quae freta labore nil nisi summoto nouit praecedere uulgo ; sed uirtus numerosa iuuat . 
tu pronus in omne pectora ducis opus , seu te grauiora uocarunt seu leuiora iuuant . 
nec enim facundia semper adducta cum fronte placet : nec semper in armis bellica turba manet , nec tota classicus horror nocte dieque gemit , nec semper Gnosius arcum destinat , exempto sed laxat cornua neruo , et galea miles caput et latus ense resoluit . 
ipsa uices natura subit uariataque cursus ordinat , inuersis et frondibus explicat annum . 
non semper fluidis adopertus nubibus aether aurea terrificis occaecat sidera nimbis : cessat hiemps , madidos et siccat uere capillos ; uer fugit aestates ; aestatum terga lacessit pomifer autumnus , niuibus cessurus et undis . 
ignea quin etiam superum pater arma recondit et Ganymedeae repetens conuiuia mensae pocula sumit ea , qua gessit fulmina , dextra . 
temporibus seruire decet : qui tempora certis ponderibus pensauit , eum si bella uocabunt , miles erit ; si pax , positis toga uestiet armis . 
hunc fora pacatum , bellantem castra decebunt . 
felix illa dies totumque canenda per aeuum , quae tibi , uitales cum primum traderet auras , contulit innumeras intra tua pectora dotes . 
mira subest grauitas inter fora , mirus omissa paulisper grauitate lepos . 
si carmina forte nectere ludenti iuuit fluitantia uersu , Aonium facilis deducit pagina carmen ; siue chelyn digitis et eburno uerbere pulsas , dulcis Apollinea sequitur testudine cantus , et te credibile est Phoebo didicisse magistro . 
ne pudeat pepulisse lyram , cum pace serena publica securis exultent otia terris , ne pudeat : Phoebea chelys sic creditur illis pulsari manibus , quibus et contenditur arcus ; sic mouisse fides saeuus narratur Achilles , quamuis mille rates Priameius ureret heros et grauis obstreperet modulatis bucina neruis : illo dulce melos Nereius extudit heros pollice , terribilis quo Pelias ibat in hostem . 
arma tuis etiam si forte rotare lacertis inque gradum clausis libuit consistere membris et uitare simul , simul et captare petentem , mobilitate pedum celeres super orbibus orbes plectis et obliquis fugientem cursibus urges : et nunc uiuaci scrutaris pectora dextra , nunc latus aduersum necopino percutis ictu . 
nec tibi mobilitas minor est , si forte uolantem aut geminare pilam iuuat aut reuocare cadentem et non sperato fugientem reddere gestu . 
haeret in haec populus spectacula , totaque ludos turba repente suos iam sudabunda relinquit . 
te si forte iuuat studiorum pondere fessum non languere tamen lususque mouere per artem , callidiore modo tabula uariatur aperta calculus et uitreo peraguntur milite bella , ut niueus nigros , nunc et niger alliget albos . 
sed tibi quis non terga dedit ? 
quis te duce cessit calculus ? 
aut quis non periturus perdidit hostem ? 
mille modis acies tua dimicat : ille petentem , dum fugit , ipse rapit ; longo uenit ille recessu , qui stetit in speculis ; hic se committere rixae audet et in praedam uenientem decipit hostem ; ancipites subit ille moras similisque ligato obligat ipse duos ; hic ad maiora mouetur , ut citus effracta prorumpat in agmina mandra clausaque deiecto populetur moenia uallo . 
interea sectis quamuis acerrima surgant proelia militibus , plena tamen ipse phalange aut etiam pauco spoliata milite uincis , et tibi captiua resonat manus utraque turba . 
sed prius emenso Titan uersetur Olympo , quam mea tot laudes decurrere carmina possint . 
felix et longa iuuenis dignissime uita eximiumque tuae gentis decus , accipe nostri certus et hoc ueri complectere pignus amoris . 
quod si digna tua minus est mea pagina laude , at uoluisse sat est : animum , non carmina , iacto . 
tu modo laetus ades : forsan meliora canemus et uires dabit ipse fauor , dabit ipsa feracem spes animum : dignare tuos aperire Penates , hoc solum petimus . 
nec enim me diuitis auri imperiosa fames et habendi saeua libido impulerunt , sed laudis amor . 
iuuat , optime , tecum degere cumque tuis uirtutibus omne per aeuum carminibus certare meis : sublimior ibo , si famae mihi pandis iter , si detrahis umbram . 
abdita quid prodest generosi uena metalli , si cultore caret ? 
quid inerti condita portu , si ductoris eget , ratis efficit , omnia quamuis armamenta gerat teretique fluentia malo possit ab excusso dimittere uela rudenti ? 
ipse per Ausonias Aeneia carmina gentes qui sonat , ingenti qui nomine pulsat Olympum Maeoniumque senem Romano prouocat ore , forsitan illius nemoris latuisset in umbra quod canit , et sterili tantum cantasset auena ignotus populis , si Maecenate careret . 
qui tamen haut uni patefecit limina uati nec sua Uergilio permisit numina soli : Maecenas tragico quatientem pulpita gestu erexit Uarium , Maecenas alta tonantis eruit et populis ostendit nomina Graiis . 
carmina Romanis etiam resonantia chordis , Ausoniamque chelyn gracilis patefecit Horati . 
o decus , in totum merito uenerabilis aeuum , Pierii tutela chori , quo praeside tuti non umquam uates inopi timuere senectae . 
quod si quis nostris precibus locus , et mea uota si mentem subiere tuam , memorabilis olim tu mihi Maecenas tereti cantabere uersu . 
possumus aeternae nomen committere famae , si tamen hoc ulli de se promittere fas est et deus ultor abest ; superest animosa uoluntas ipsaque nescio quid mens excellentius audet . 
tu nanti protende manum : tu , Piso , latentem exsere . 
nos humilis domus , at sincera , parentum et tenuis fortuna sua caligine celat . 
possumus impositis caput exonerare tenebris et lucem spectare nouam , si quid modo laetus adnuis et nostris subscribis , candide , uotis . 
est mihi , crede , meis animus constantior annis , quamuis nunc iuuenile decus mihi pingere malas coeperit et nondum uicesima uenerit aestas . 
