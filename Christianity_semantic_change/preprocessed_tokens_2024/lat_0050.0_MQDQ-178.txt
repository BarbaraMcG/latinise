Martis Romani festae uenere kalendae ( exoriens nostris hic fuit annus auis ) , et uaga nunc certa discurrunt undique pompa perque uias urbis munera perque domos : dicite , Pierides , quonam donetur honore seu mea , seu fallor , cara Neaera tamen . 
" Carmine formosae , pretio capiuntur auarae : gaudeat , ut digna est , uersibus illa tuis . 
Lutea sed niueum inuoluat membrana libellum , pumex cui canas tondeat ante comas , summaque praetexat tenuis fastigia charta , indicet ut nomen littera picta tuum , atque infra geminas pingantur cornua frontes : sic etenim comptum mittere oportet opus . 
" Per uos , auctores huius mihi carminis , oro Castaliamque umbram Pieriosque lacus , ite domum cultumque illi donate libellum , sicut erit : nullus defluat inde color . 
Illa mihi referet , si nostri mutua cura an minor , an toto pectore deciderim . 
Sed primum meritam larga donate salute atque haec submisso dicite uerba sono : " Haec tibi uir quondam , nunc frater , casta Neaera , mittit et accipias munera parua rogat , teque suis iurat caram magis esse medullis , siue sibi coniunx siue futura soror . 
Sed potius coniunx : huius spem nominis illi auferet extincto pallida Ditis aqua . 
Qui primus caram iuueni carumque puellae eripuit iuuenem , ferreus ille fuit . 
Durus et ille fuit , qui tantum ferre dolorem , uiuere et erepta coniuge qui potuit . 
Non ego firmus in hoc , non haec patientia nostro ingenio : frangit fortia corda dolor . 
Nec mihi uera loqui pudor est uitaeque fateri tot mala perpessae taedia nata meae . 
Ergo ego cum tenuem fuero mutatus in umbram candidaque ossa supra nigra fauilla teget , ante meum ueniat longos incompta capillos et fleat ante meum maesta Neaera rogum . 
Sed ueniat carae matris comitata dolore : maereat haec genero , maereat illa uiro . 
Praefatae ante meos Manes animamque precatae perfusaeque pias ante liquore manus , pars quae sola mei superabit corporis , ossa incinctae nigra candida ueste legent , et primum annoso spargent collecta Lyaeo , mox etiam niueo fundere lacte parent , post haec carbaseis umorem tollere uelis atque in marmorea ponere sicca domo . 
Illic quas mittit diues Panchaia merces Eoique Arabes , diues et Assyria , et nostri memores lacrimae fundantur eodem : sic ego componi uersus in ossa uelim . 
Sed tristem mortis demonstret littera causam atque haec in celebri carmina fronte notet . 
" Lygdamus hic situs est : dolor huic et cura Neaerae , coniugis ereptae , causa perire fuit . 
Quid prodest caelum uotis implesse , Neaera , blandaque cum multa tura dedisse prece ? 
Non ut marmorei prodirem e limine tecti , insignis clara conspicuusque domo aut ut multa mei renouarent iugera tauri et magnas messes terra benigna daret , sed tecum ut longae sociarem gaudia uitae inque tuo caderet nostra senecta sinu tunc cum permenso defunctus tempore lucis nudus Lethaea cogerer ire rate . 
Nam graue quid prodest pondus mihi diuitis auri , aruaque si findant pinguia mille boues ? 
Quidue domus prodest Phrygiis innixa columnis , Taenare siue tuis , siue Caryste tuis , et nemora in domibus sacros imitantia lucos aurataeque trabes marmoreumque solum ? 
Quidue in Erythraeo legitur quae litore concha tinctaque Sidonio murice lana iuuat , et quae praeterea populus miratur ? 
in illis inuidia est : falso plurima uulgus amat . 
Non opibus mentes hominum curaeque leuantur : nam Fortuna sua tempora lege regit . 
Sit mihi paupertas tecum iucunda , Neaera : at sine te regum munera nulla uolo . 
O niueam , quae te poterit mihi reddere , lucem ! 
O mihi felicem terque quaterque diem ! 
At si , pro dulci reditu quaecumque uouentur , audiat auersa non meus aure deus , nec me regna iuuant nec Lydius aurifer amnis nec quas terrarum sustinet orbis opes . 
Haec alii cupiant : liceat mihi paupere cultu securo cara coniuge posse frui . 
Adsis et timidis faueas , Saturnia , uotis , et faueas concha , Cypria , uecta tua , aut si fata negant reditum tristesque sorores , stamina quae ducunt quaeque futura neunt , me uocet in uastos amnes nigramque paludem Dis et in ignaram luridus Orcus aquam . 
Di meliora ferant , nec sint insomnia uera quae tulit hesterna pessima nocte quies . 
Ite procul ( uanum est ) falsumque auertite uisum : desinite in nobis quaerere uelle fidem . 
Diui uera monent , uenturae nuntia sortis uera monent Tuscis exta probata uiris : somnia fallaci ludunt temeraria nocte et pauidas mentes falsa timere iubent et natum in curas hominum genus omina noctis farre pio placant et saliente sale . 
Et tamen , utcumque est , siue illi uera moneri , mendaci somno credere siue uolent , efficiat uanos noctis Lucina timores et frustra immeritum praetimuisse uelit , si mea nec turpi mens est obnoxia facto nec laesit magnos impia lingua deos . 
Iam Nox aetherium nigris emensa quadrigis mundum caeruleo lauerat amne rotas , nec me sopierat menti deus utilis aegrae , Somnus : sollicitas deserit ille domos . 
Tandem , cum summo Phoebus prospexit ab ortu , pressit languentis lumina sera quies . 
Hic iuuenis casta redimitus tempora lauro est uisus nostra ponere sede pedem . 
Non uidit quicquam formosius ulla priorum aetas , humanum nec fuit illud opus . 
Intonsi crines longa ceruice fluebant , stillabat Syrio myrrea rore coma . 
Candor erat , qualem praefert Latonia Luna , et color in niueo corpore purpureus , ut iuueni primum uirgo deducta marito inficitur teneras ore rubente genas , aut cum contexunt amarantis alba puellae lilia , ut autumno candida mala rubent . 
Ima uidebatur talis illudere palla : namque haec in nitido corpore uestis erat . 
Artis opus rarae , fulgens testudine et auro , pendebat laeua garrula parte lyra . 
Hanc primum feriens plectro modulatus eburno , felices cantus ore sonante dedit . 
Sed postquam fuerant digiti cum uoce locuti , edidit haec dulci tristia uerba modo . 
" Salue , cura deum : casto nam rite poetae Phoebusque et Bacchus Pieridesque fauent : sed proles Semeles Bacchus doctaeque sorores dicere non norunt , quid ferat hora sequens : at mihi fatorum leges aeuique futuri euentura pater posse uidere dedit . 
Quare ego quae dico non fallax accipe , uates , quodque deus uero Cynthius ore feram . 
Tantum cara tibi , quantum nec filia matri , quantum nec cupido bella puella uiro , pro qua sollicitas caelestia numina uotis , quae tibi securos non sinit ire dies , et cum te fusco Somnus uelauit amictu , uanum nocturnis fallit imaginibus , carminibus celebrata tuis formosa Neaera alterius mauult esse puella uiri , diuersasque tuis agitat mens impia curas , nec gaudet casta nupta Neaera domo . 
A crudele genus nec fidum femina nomen ! 
A pereat , didicit fallere siqua uirum ! 
Sed flecti poterit ( mens est mutabilis illis ) : tu modo cum multa bracchia tende prece . 
Saeuus Amor docuit ualidos temptare labores , saeuus Amor docuit uerbera posse pati . 
Me quondam Admeti niueas pauisse iuuencas non est in uanum fabula ficta iocum : tunc ego nec cithara poteram gaudere sonora nec similes chordis reddere uoce sonos , sed perlucenti cantum meditabar auena ille ego Latonae filius atque Iouis . 
Nescis quid sit amor , iuuenis , si ferre recusas immitem dominam coniugiumque ferum . 
Ergo ne dubita blandas adhibere querelas : uincuntur molli pectora dura prece . 
Quod si uera canunt sacris oracula templis , haec illi nostro nomine dicta refer . 
Hoc tibi coniugium promittit Delius ipse : felix hoc alium desine uelle uirum . 
" Dixit et ignauus defluxit corpore somnus . 
A ego ne possim tanta uidere mala ! 
Nec tibi crediderim uotis contraria uota nec tantum crimen pectore inesse tuo : nam te nec uasti genuerunt aequora ponti nec flammam uoluens ore Chimaera fero nec canis anguina redimitus terga caterua , cui tres sunt linguae tergeminumque caput , Scyllaque uirgineam canibus succincta figuram , nec te conceptam saeua leaena tulit , barbara nec Scythiae tellus horrendaue Syrtis ; sed culta et duris non habitanda domus et longe ante alias omnes mitissima mater isque pater quo non alter amabilior . 
Haec deus in melius crudelia somnia uertat et iubeat tepidos irrita ferre Notos . 
Uos tenet , Etruscis manat quae fontibus unda , unda sub aestiuum non adeunda Canem , nunc autem sacris Baiarum proxima lymphis , cum se purpureo uere remittit humus . 
At mihi Persephone nigram denuntiat horam : immerito iuueni parce nocere , dea . 
Non ego temptaui nulli temeranda uirorum audax laudandae sacra docere deae , nec mea mortiferis infecit pocula sucis dextera nec cuiquam trita uenena dedit , nec nos sacrilegi templis admouimus ignes , nec cor sollicitant facta nefanda meum , nec nos insana meditantes iurgia mente impia in auersos soluimus ora deos : et nondum cani nigros laesere capillos , nec uenit tardo curua senecta pede . 
Natalem primo nostrum uidere parentes , cum cecidit fato consul uterque pari . 
Quid fraudare iuuat uitem crescentibus uuis et modo nata mala uellere poma manu ? 
Parcite , pallentes undas quicumque tenetis duraque sortiti tertia regna dei . 
Elysios olim liceat cognoscere campos Lethaeamque ratem Cimmeriosque lacus , cum mea rugosa pallebunt ora senecta et referam pueris tempora prisca senex . 
Atque utinam uano nequiquam terrear aestu ! 
Languent ter quinos sed mea membra dies . 
At uobis Tuscae celebrantur numina lymphae et facilis lenta pellitur unda manu . 
Viuite felices , memores et uiuite nostri , siue erimus seu nos fata fuisse uelint . 
Interea nigras pecudes promittite Diti et niuei lactis pocula mixta mero . 
Candide Liber , ades ( sic sit tibi mystica uitis semper , sic hedera tempora uincta geras ) , aufer et ipse merum , Pater , et medicare dolorem : saepe tuo cecidit munere uictus amor . 
Care puer , madeant generoso pocula Baccho , et nobis prona funde Falerna manu . 
Ite procul , durum curae genus , ite labores : fulserit hic niueis Delius alitibus . 
Vos modo proposito dulces faueatis amici , neue neget quisquam me duce se comitem aut , si quis uini certamen mite recuset , fallat eum tecto cara puella dolo . 
Ille facit dites animos deus , ille ferocem contudit et dominae misit in arbitrium Armeniasque tigres et fuluas ille leaenas uicit et indomitis mollia corda dedit . 
Haec Amor et maiora ualet ; sed poscite Bacchi munera : quem uestrum pocula sicca iuuant ? 
Conuenit ex aequo nec toruus Liber in illos qui se quique una uina iocosa colunt : at uenit iratus nimium nimiumque seueris : qui timet irati numina magna , bibat . 
Quales his poenas qualis quantusque minetur , Cadmeae matris praeda cruenta docet . 
Sed procul a nobis hic sit timor , illaque , siqua est , quid ualeat laesi sentiat ira dei . 
Quid precor a demens ? 
uenti temeraria uota aeriae et nubes diripienda ferant . 
Quamuis nulla mei superest tibi cura , Neaera , sis felix , et sint candida fata tua . 
At nos securae reddamus tempora mensae : uenit post nimbos una serena dies . 
Ei mihi , difficile est imitari gaudia falsa , difficile est tristi fingere mente iocum , nec bene mendaci risus componitur ore , nec bene sollicitis ebria uerba sonant . 
Quid queror infelix ? 
turpes discedite curae : odit Lenaeus tristia uerba pater . 
Gnosia , Theseae quondam periuria linguae fleuisti ignoto sola relicta mari : sic cecinit pro te doctus , Minoi , Catullus ingrati referens impia facta uiri . 
Vos ego nunc moneo : felix , quicumque dolore alterius disces posse cauere tuo . 
Nec uos aut capiant pendentia bracchia collo aut fallat blanda sordida lingua prece . 
Etsi perque suos fallax iurauit ocellos Iunonemque suam perque suam Uenerem , nulla fides inerit : periuria ridet amantum Iuppiter et uentos irrita ferre iubet . 
Ergo quid totiens fallacis uerba puellae conqueror ? 
ite a me , seria uerba , procul . 
Quam uellem tecum longas requiescere noctes et tecum longos peruigilare dies , perfida nec merito nobis nec amica merenti , perfida , sed , quamuis perfida , cara tamen ! 
Naida Bacchus amat : cessas , o lente minister ? 
Temperet annosum Marcia lympha merum . 
Non ego , si fugiat nostrae conuiuia mensae ignotum cupiens uana puella torum , sollicitus repetam tota suspiria nocte . 
I , puer , et liquidum fortius adde merum . 
Iam dudum Syrio madefactus tempora nardo debueram sertis implicuisse comas . 
