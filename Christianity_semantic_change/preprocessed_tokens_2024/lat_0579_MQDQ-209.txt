Post euangelicum bisseni dogma senatus , Quod regnum Christi toto iam personat orbe , Postque sacrum Pauli stilum , quo curia mundi Uicta suos tandem stupuit siluisse sophistas , Arctous , Martine , tibi in extrema recessus Panditur inque uia fidei patet inuia tellus . 
Uirtutum signis meritorum et laude tuorum Excitat affectum Christi Germania frigens , Flagrat , et accenso Diuini Spiritus igne Soluit ab infenso obstrictas Aquilone pruinas . 
Immanes uariasque pio sub foedere Christi Adsciscis gentes . 
Alamannus , Saxo , Toringus , Pannonius , Rugus , Sclauus , Nara , Sarmata , Datus , Ostrogothus , Francus , Burgundio , Dacus , Alanus , Te duce , nosse Deum gaudent . 
Tua signa Sueuus Admirans didicit fidei fidei quo tramite pergat , Deuotusque tuis meritis haec atria claro Culmine sustollens , Christi uenerabile templum Constituit , quo clara uigens , Martine , tuorum Gratia signorum uotis te adesse fatetur Electum , propriumque tenet te Gallia gaudens Pastorem , teneat Gallicia tota patronum . 
