Qui se sponte negat peccasse , ueniam nequiquam petit . 
Vita excutere honesta debet , ars quod instruxit mala . 
Nil refert animo quo facias , quod fecisse est improbum . 
Nulli unquam hominis cernitur animus , cernuntur facta omnibus . 
Laude est expers , qui non fecit , quod fecisse non potest . 
Quid tam inimicum alteri alterum , quam homini est homo ? 
Feras dolorem : uincitur patientia . 
Quod nunquam expetere te paeniteat , expetas . 
Non refert quam multis placeas , quam bonis placeas , uide . 
Magis libenter , quam loquaris , audias . 
Omnes differentes uitam mors incerta praeuenit . 
Omnis tanquam uitae extremus est componendus dies . 
Tristitiam noli praeferre , pellere ubi non potueris . 
Amicum moneas secreto , laudes palam . 
Audita rebus , non personis aestimes . 
Credas te oratorem , tibi si quod opus est persuaseris . 
Imperio uelut seruam animi compescas libidinem . 
Quod uis sileri , cuiquam noli dicere . 
Religiosum odio est nocentis perdere innocentiam . 
Monstrum senilis auiditas pecuniae est . 
Pudet sordidius nasci , uiuere non pudet . 
Dulcius quid est quam habere , quicum ut tecum ausis loqui ? 
Quam est ualidus qui laedentem laesus neglegit ! 
Magnopere quid sis , nil quid habeare interest . 
Nondum est beatus , turba quem non riserit . 
Si esse uis beatus , primum contemnas contemnier . 
Ante promissum consilio , post promissum est facto opus . 
Caue hominum quisquam te oderit merito tuo . 
Si nullos iniuria , multos inuidia inimicos facit . 
Cum innocentia uicturus quaeras solitudinem . 
Bonus animus cultor est dei pulcherrimus . 
Noli alienum inuadere thalamum , qui est alieni sanguinis . 
Sis pius in tuos , amicis fidus , aequus omnibus . 
Saeuitiam uites parentem et saeuitiae iracundiam . 
Noli aliter solus uiuere , aliter in foro . 
Noli petere , quod negaris ; quod petieris , nil neges . 
Cum hominibus pacem , bellum cum uitiis agas . 
Qui insanit ipse , furere credit ceteros . 
Vitium est pluribus placere malle , quam melioribus . 
Noli hominum quemquam nosse , nedum omnes uelis . 
Quam magnum est nolle , ubi dignus sis , laudarier ! 
Stultum est timere , quod uitari non potest . 
Bonis probatur , quisquis displicuit malis . 
Qui male loquuntur , bene loqui raro solent . 
Rideas falsum maledictum , uero recte maereas . 
Ubicunque quisque est , patria est , ubicunque est bene . 
Nil magnum est in terris , animus nisi qui magnum despicit . 
Maximas habet diuitias , qui nullas desiderat . 
Qui concupierit minimum , habebit plurimum . 
Beneficium homo homini qui dat , imitatur deum . 
Ames iudicio , non amore iudices . 
Ex lite alterius abs te redeat gratia . 
Occurras amici potius quam succurras inopiae . 
Parant amicos lautae res , dubiae probant . 
Peiora apertis odia sunt latentia . 
Stultum est nolle praedicari , quod uelis intellegi . 
Quid agat , qui ostendit , quod agit , agnosci cupit . 
Plus accipit qui dat quam qui datum accipit . 
Omnem laborem spes solatur praemii . 
Hominum est auaro nemo diuite egentior . 
Imperare , non seruire conuenit pecuniae . 
Conscius sceleris pote alios fugere , se nunquam pote . 
Is pauper est , qui sibi uidetur indiges . 
Homo qui timetur a multis , multos timet . 
In fortuna sese efferre fortunae est succumbere . 
Felicitas infelici innocentia est . 
Sua ipsius nequitia poena est maxima . 
Scelus tutum esse pote , securum non pote . 
Veneris si exitum memineris , initium coerceas . 
Nunquam accepti , dati obliuiscaris cito . 
Inhoneste uincit , armis qui uincit suos . 
Satis poenarum potuisse est punirier . 
Differas odium , modereris , deponas fideliter . 
Imago est animi sermo , uitae oratio . 
Difficile uocem temperes silentio . 
Malus aeque est , qui miscetur aequo animo malis . 
Qui cito laudauit , laudatum accusat cito . 
Et credere omnia stultum est et nil credere . 
Uti diuitiis decet , abuti non decet . 
Id agas ne quis aut contemnere aut timere te uelit . 
Sine arbitro caue credas esse ullum locum . 
Hominum excusare uitia damnare est deos . 
Des , ubi dubites , uitam : erepta uita reddi non potest . 
Fortior est qui cupiditatem uincit , quam qui hostem domat . 
Difficillima est uictoria semetipsum uincere . 
Mala ira est , ultro quae suis irascitur . 
Ita amare incipias , desinere quasi te non oporteat . 
Coepisse magnum est laus magna , ut coepto excidas . 
Nobilitat animi , non stirpis generositas . 
Otium seni labore est incipiente honestius . 
Homo animi praebet turpe aeger spectaculum . 
Noli malo oculo adspicere alterius rem bonam . 
Nulli in secundis uitare inuidiam datur . 
Si iactaueris diuitias , diues cum multis eris . 
Praestat potentiam impotens occasio . 
Qui confitetur , proxime innocentiam est . 
Iniquitati proxima est seueritas . 
Scit bonus iudex non tam quid , quam qua damnet , cernere . 
Homines si meum tuumque tollerent , quiescerent . 
Heu quam est timendus , qui paupertatem timet ! 
Beneficiis te amicum , inimicum sentiant iniuriis . 
Irritat auidum , non explet pecunia . 
Usura est reddenda morbus , si data est pecunia . 
Mihi crede , diues esse et felix non potes . 
Vtare quam lingua auribus frequentius . 
Quicquid aliis es dicturus , dicas ante omnes tibi . 
Inter iratum atque insanum nil nisi interest dies . 
Bonis frueris , si uitaueris mala . 
Cum timeas alios , tum temet uereare ipsum maxime . 
Si bene didiceris , facere te pudeat male . 
Quod persuaseris , manebit ; fugiet , quod coegeris . 
Ignoscas semper alteri , nunquam tibi . 
Virtuti adicias , uitiis quod detraxeris . 
Stultum est horrere mortem , somni imaginem . 
Bonis necesse est noceat , qui parcit malis . 
Si stat fatum homini , quid quod est certum times ? 
Male qui dicunt aliis , faciunt ipsi sibi conuicium . 
Turpe est alteri exprobrare , quod tuum spectat probrum . 
Paululum remittas , ubi non uiceris libidinem . 
Saepe quae ratio sanare non potest , sanat dies . 
Qui nummo Venerique immoritur , non uixit causa sua . 
Sit coram quo te peccare pudeat dignus , quem pudet . 
Cogitat iuuenis uirorum et feminarum iniurias . 
Qui felicitatem iactat , iactat insolentiam . 
Caue turpe dicas : pellitur dictis pudor . 
Sic habites , ut dominus potius conspiciatur quam domus . 
Innocentia fugit inuita , cum quo consueuit diu . 
Non tristis tabula , causa turpem hominem facit . 
Damnati merito poena , immerito est calamitas . 
Quicquid cogitaris solus , pateat cito sodalibus . 
Honesti nunquam simulatus decor est diu . 
De aliena quod agas , ex tua mente aestimes . 
Beneficii memoria est fragilis , pertinax iniuriae . 
Obiurgationi semper aliquid blandi admisceas . 
Si quid scribis editurus , morum das chirographum . 
Qui in seruos saeuit , se in alios uelle , non posse indicat . 
Homo qui tacere nescit , nescit dicere . 
Quod mali debent audire , dicere non debent boni . 
Vtinam bonis stet aetatis longinquitas ! 
Bonitatis fruitur conscientia bonus . 
Homines effugere cito malos tutissimum est . 
Non ulla est pusilla , amicos quae capit multos , domus . 
Contemptum pauper facilius , quam inuidiam diues fugit . 
Scire uti felicitate maxima est felicitas . 
Arcus uelut intentus , animus sic remissus frangitur . 
Non scelere oportet uindicare unquam scelus . 
Vir bonus est qui peccare nec uult nec potest . 
Liberis quam libertati malis te superstitem . 
Singulos rei uerentur , uniuersos iudices . 
Quam uanus est , qui infirma sua iactat bona ! 
Tuam ingemit malignus misericordiam . 
Abscindenda igni ferroque tota est uitiorum cohors . 
Alter ego est amicus : cuncta mecum habet communia . 
Et agenda et acta studio recolas tempora . 
Diis homines sola ueritas similes facit . 
