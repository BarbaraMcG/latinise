diligite iustitiam qui iudicatis terram sentite de Domino in 
bonitate et in simplicitate cordis quaerite illum 
quoniam invenitur ab his qui non temptant illum apparet 
autem eis qui fidem habent in illum 
perversae enim cogitationes separant a Deo probata autem 
virtus corripit insipientes 
quoniam in malivolam animam non intrabit sapientia nec 
habitabit in corpore subdito peccatis 
sanctus enim spiritus disciplinae effugiet fictum et auferet 
se a cogitationibus quae sunt sine intellectu et corripietur 
superveniente iniquitate 
benignus est enim spiritus sapientiae et non liberabit 
maledictum a labiis suis quoniam renum illius testis est Deus 
et cordis eius scrutator est verus et linguae illius auditor 
quoniam spiritus Domini replevit orbem terrarum et hoc quod 
continet omnia scientiam habet vocis 
propter hoc qui loquitur iniqua non potest latere nec 
praeteriet illum corripiens iudicium 
in cogitationibus enim impii interrogatio erit sermonum 
autem illius auditio ad Dominum veniet ad correptionem 
iniquitatum illius 
quoniam auris zeli audit omnia et tumultus murmurationum 
non abscondetur 
custodite ergo vos a murmuratione quae nihil prodest et a 
detractione parcite linguae quoniam responsum obscurum in 
vacuum non ibit os autem quod mentitur occidit animam 
nolite zelare mortem in errore vitae vestrae neque 
adquiratis perditionem in operibus manuum vestrarum 
quoniam Deus mortem non fecit nec laetatur in perditione 
vivorum 
creavit enim ut essent omnia et sanabiles nationes orbis 
terrarum et non est in illis medicamentum exterminii nec 
inferorum regnum in terra 
iustitia enim inmortalis est 
impii autem manibus et verbis arcessierunt illam et 
aestimantes illam amicam defluxerunt et sponsionem posuerunt ad 
illam quoniam digni sunt qui sunt ex parte illius 
dixerunt enim apud se cogitantes non recte exiguum et cum 
taedio est tempus vitae nostrae et non est refrigerium in fine 
hominis et non est qui agnitus sit reversus ab inferis 
quia ex nihilo nati sumus et post hoc erimus tamquam non 
fuerimus quoniam fumus afflatus est in naribus nostris et sermo 
scintillae ad commovendum cor nostrum 
quia extincta cinis erit corpus et spiritus diffundetur 
tamquam mollis aer et transiet vita nostra tamquam vestigium 
nubis et sicut nebula dissolvetur quae fugata est a radiis 
solis et a calore illius adgravata 
et nomen nostrum oblivionem accipiet per tempus et nemo 
memoriam habebit operum nostrorum 
umbrae enim transitus est tempus nostrum et non est reversio 
finis nostri quoniam consignata est et nemo revertetur 
venite ergo et fruamur bonis quae sunt et utamur creaturam 
tamquam in iuventute celeriter 
vino pretioso et unguentis nos impleamus et non praetereat 
nos flos temporis 
coronemus nos rosis antequam marcescant nullum pratum sit 
quod non pertranseat luxuria nostra 
ubique relinquamus signa laetitiae quoniam haec est pars 
nostra et haec est sors 
opprimamus pauperem iustum et non parcamus viduae nec 
veterani revereamur canos multi temporis 
sit autem fortitudo nostra lex iniustitiae quod infirmum 
est enim inutile invenitur 
circumveniamus ergo iustum quoniam inutilis est nobis et 
contrarius est operibus nostris et inproperat nobis peccata 
legis et diffamat in nos peccata disciplinae nostrae 
promittit scientiam Dei se habere et filium Dei se nominat 
factus est nobis in traductionem cogitationum nostrarum 
gravis est nobis etiam ad videndum quoniam dissimilis est 
aliis vita illius et inmutatae sunt viae eius 
tamquam nugaces aestimati sumus ab illo et abstinet se a 
viis nostris tamquam ab inmunditiis et praefert novissima 
iustorum et gloriatur patrem Deum se habere 
videamus ergo si sermones illius veri sunt et temptemus 
quae ventura sunt illi et sciemus quae erunt novissima illius 
si enim est verus filius Dei suscipiet illum et liberabit 
eum de manu contrariorum 
contumelia et tormento interrogemus eum ut sciamus 
reverentiam illius et probemus patientiam ipsius 
morte turpissima condemnemus illum erit enim ei respectus 
ex sermonibus illius 
haec cogitaverunt et erraverunt excaecavit enim illos 
malitia eorum 
et nescierunt sacramenta Dei neque mercedem speraverunt 
iustitiae nec iudicaverunt honorem animarum sanctarum 
quoniam Deus creavit hominem inexterminabilem et ad 
imaginem suae similitudinis fecit illum 
invidia autem diaboli mors introivit in orbem terrarum 
imitantur autem illum qui sunt ex parte illius 
iustorum autem animae in manu Dei sunt et non tanget illos 
tormentum mortis 
visi sunt in oculis insipientium mori et aestimata est 
adflictio exitus illorum 
et quod a nobis est iter exterminii illi autem sunt in pace 
et si coram hominibus tormenta passi sunt spes illorum 
inmortalitate plena est 
et in paucis vexati in multis bene disponentur quoniam Deus 
tentavit illos et invenit illos dignos se 
tamquam aurum in fornace probavit illos et quasi holocausta 
hostiam accepit illos et in tempore erit respectus illorum 
fulgebunt et tamquam scintillae in harundineto discurrent 
iudicabunt nationes et dominabuntur populis et regnabit 
Dominus illorum in perpetuum 
qui confidunt in illum intellegent veritatem et fideles in 
dilectione adquiescent illi quoniam donum et pax est electis 
illius 
impii autem secundum quae cogitaverunt correptionem 
habebunt qui neglexerunt iustum et a Domino recesserunt 
sapientiam enim et disciplinam qui abicit infelix est et 
vacua est spes illorum et labores sine fructu et inhabitabilia 
opera illorum sunt 
mulieres eorum insensatae sunt et nequissimi filii eorum 
maledicta creatura illorum quoniam felix sterilis 
incoinquinata quae non scivit torum in delicto habebit fructum 
in respectione animarum 
et spado qui non operatus est per manus suas iniquitatem 
nec cogitavit adversus Deum nequissima dabitur enim illi fidei 
donum electum et sors in templo Domini acceptissima 
bonorum enim laborum gloriosus est fructus et quae non 
concidat radix sapientiae 
filii autem adulterorum inconsummati erunt et ab iniquo 
toro semen exterminabitur 
et si quidem longae vitae erunt in nihilum conputabuntur et 
sine honore erit novissima senectus illorum 
et si celerius defuncti fuerint non habebunt spem nec in 
die agnitionis adlocutionem 
nationis enim iniquae dirae sunt consummationes 
melior est generatio cum claritate inmortalitas est enim in 
memoria illius quoniam et apud Deum nota est et apud homines 
cum praesens est imitantur illam et desiderant eam cum se 
duxerit et in perpetuum coronata triumphat incoinquinatorum 
certaminum praemium vincens 
multigena autem impiorum multitudo non erit utilis et spuria 
vitulamina non dabunt radices altas nec stabile firmamentum 
conlocabunt 
et si in ramis in tempore germinaverint infirmiter posita a 
vento commovebuntur et a nimietate ventorum eradicabuntur 
confringentur rami inconsummati et fructus illorum inutilis 
et acerbi ad manducandum et ad nihilum apti 
ex iniquis enim omnes filii qui nascuntur testes sunt 
nequitiae adversus parentes in interrogatione sua 
iustus autem si morte praeoccupatus fuerit in refrigerio 
erit 
senectus enim venerabilis est non diuturna neque numero 
annorum conputata cani sunt autem sensus hominibus 
et aetas senectutis vita inmaculata 
placens Deo factus dilectus et vivens inter peccatores 
translatus est 
raptus est ne malitia mutaret intellectum illius aut fictio 
decipiat animam illius 
fascinatio enim nugacitatis obscurat bona et inconstantia 
concupiscentiae transvertit sensum sine malitia 
consummatus in brevi explevit tempora multa 
placita enim erat Deo anima illius propter hoc properavit 
educere illum de medio iniquitatum populi autem videntes et non 
intellegentes nec ponentes in praecordiis talia 
quoniam gratia Dei et misericordia in sanctos illius et 
respectus in electos illius 
condemnat autem iustus mortuus vivos impios et iuventus 
celerius consummata longam vitam iniusti 
videbunt enim finem sapientis et non intellegent quid 
cogitaverit de illo Deus et quare munierit illum Dominus 
videbunt enim et contemnent illos autem Dominus inridebit 
et erunt post haec decidentes sine honore et in contumelia 
inter mortuos in perpetuum quoniam disrumpet illos inflatos 
sine voce et commovebit illos a fundamentis et usque ad 
supremum desolabuntur et erunt gementes et memoria illorum 
periet 
venient in cogitatione peccatorum suorum timidi et 
traducent illos ex adverso iniquitates ipsorum 
tunc stabunt iusti in magna constantia adversus eos qui se 
angustaverunt et qui abstulerunt labores illorum 
videntes turbabuntur timore horribili et mirabuntur in 
subitatione insperatae salutis 
dicent inter se paenitentiam agentes et per angustiam 
spiritus gementes hi sunt quos habuimus aliquando in risu et in 
similitudine inproperii 
nos insensati vitam illorum aestimabamus insaniam et finem 
illorum sine honore 
quomodo conputati sunt inter filios Dei et inter sanctos 
sors illorum est 
ergo erravimus a via veritatis et iustitiae lumen non luxit 
nobis et sol non est ortus nobis 
lassati sumus in via iniquitatis et perditionis et 
ambulavimus vias difficiles viam autem Domini ignoravimus 
quid nobis profuit superbia aut quid divitiarum iactatio 
contulit nobis 
transierunt omnia illa tamquam umbra et tamquam nuntius 
percurrens 
et tamquam navis quae pertransit fluctuantem aquam cuius 
cum praeterierit non est vestigium invenire neque semitam 
carinae illius in fluctibus 
aut avis quae transvolat in aere nullum invenitur 
argumentum itineris illius sed tantum sonitus est alarum 
Verans levem ventum et scindens per vim itineris aerem 
commotis alis transvolavit et post hoc nullum signum invenitur 
itineris illius 
aut tamquam sagittae emissae in locum destinatum divisus 
aer continuo in se reclusus est ut ignoretur transitus illius 
sic et nos nati continuo desivimus esse et virtutis quidem 
signum nullum valuimus ostendere in malignitate autem nostra 
consumpti sumus 
talia dixerunt et peccaverunt 
quoniam spes impii tamquam lanugo est quae a vento tollitur 
et tamquam spuma gracilis quae a procella dispergitur et 
tamquam fumus qui a vento diffusus est et tamquam memoria 
hospitis unius diei praetereuntis 
iusti autem in perpetuum vivent et apud Dominum est merces 
eorum et cogitatio illorum apud Altissimum 
ideo accipient regnum decoris et diadema speciei de manu 
Domini quoniam dextera sua teget eos et brachio suo defendet 
illos 
accipiet armaturam zelus illius et armabit creaturam ad 
ultionem inimicorum 
induet pro torace iustitiam et accipiet pro galea iudicium 
certum 
sumet scutum inexpugnabilem aequitatem 
acuet autem duram iram in lanceam et pugnabit cum illo 
orbis terrarum contra insensatos 
ibunt directae emissiones fulgorum et tamquam a bene 
curvato arcu nubium exterminabuntur et ad certum locum 
insilient 
et a petrosa ira plenae mittentur grandines et scandescet 
in illos aqua maris et flumina concurrent duriter 
contra illos stabit spiritus virtutis et tamquam turbedo 
venti dividet illos et ad heremiam perducet omnem terram 
iniquitatis et malignitas evertet sedes potentium 
melior est sapientia quam vires et vir prudens magis quam 
fortis 
audite ergo reges et intellegite discite iudices finium 
terrae 
praebete aures vos qui continetis multitudines et placetis 
vobis in turbis nationum 
quoniam data est a Domino potestas vobis et virtus ab 
Altissimo qui interrogabit opera vestra et cogitationes 
scrutabitur 
quoniam cum essetis ministri regni illius non recte 
iudicastis neque custodistis legem iustitiae neque secundum 
voluntatem Dei ambulastis 
horrende et cito apparebit vobis quoniam iudicium durissimum 
in his qui praesunt fiet 
exiguo enim conceditur misericordia potentes autem potenter 
tormenta patientur 
non enim subtrahet personam cuiusquam Dominus nec 
reverebitur magnitudinem cuiusquam quoniam pusillum et magnum 
ipse fecit et aequaliter cura est illi pro omnibus 
fortioribus autem fortior instat cruciatio 
ad vos ergo reges sunt hi sermones mei ut discatis 
sapientiam et non excidatis 
qui enim custodierint iusta iuste iustificabuntur et qui 
didicerint ista invenient quid respondeant 
concupiscite ergo sermones meos diligite illos et habebitis 
disciplinam 
clara est et quae numquam marcescat sapientia et facile 
videtur ab his qui diligunt eam et invenietur ab his qui 
quaerunt illam 
praeoccupat qui se concupiscunt ut illis se prior ostendat 
qui de luce vigilaverit ad illam non laborabit adsidentem 
enim illam foribus suis inveniet 
cogitare ergo de illa sensus est consummatus et qui 
vigilaverit propter illam cito erit securus 
quoniam dignos se ipsa circuit quaerens et in viis ostendit 
se illis hilariter et in omni providentia occurrit illis 
initium enim illius verissima est disciplinae 
concupiscentia 
cura ergo disciplinae dilectio est et dilectio custoditio 
legum illius est custoditio autem legum consummatio 
incorruptionis est 
incorruptio autem facit esse proximum Deo 
concupiscentia itaque sapientiae deducet ad regnum 
perpetuum 
si ergo delectamini sedibus et stemmatibus reges populi 
diligite sapientiam ut in perpetuum regnetis 
quid est autem sapientia et quemadmodum facta sit referam 
et non abscondam a vobis sacramenta Dei sed ab initio 
nativitatis investigabo et ponam in lucem scientiam illius et 
non praeteribo veritatem 
neque cum invidia tabescente iter habebo quoniam ista non 
erit particeps sapientiae 
multitudo autem sapientium sanitas est orbis terrarum et 
rex sapiens populi stabilimentum est 
ergo accipite disciplinam per sermones meos et proderit 
vobis 
sum quidem et ego mortalis homo similis omnibus et ex genere 
terreno illius qui prior finctus est et in ventre matris 
figuratus sum caro 
decem mensuum tempore coagulatus in sanguine ex semine 
hominis et delectamento somni conveniente 
et ego natus accepi communem aerem et in similiter factam 
decidi terram primam vocem similem omnibus emisi plorans 
in involumentis nutritus sum et curis magnis 
nemo enim ex regibus aliud habuit nativitatis initium 
unus ergo introitus est omnibus ad vitam et similis exitus 
propter hoc optavi et datus est mihi sensus et invocavi et 
venit in me spiritus sapientiae 
et praeposui illam regnis et sedibus et divitias nihil esse 
duxi in conparatione illius 
nec conparavi illi lapidem pretiosum quoniam omne aurum in 
conparatione illius harena est exigua et tamquam lutum 
aestimabitur argentum in conspectu illius 
super salutem et speciem dilexi illam et proposui pro luce 
habere illam quoniam inextinguibile est lumen illius 
venerunt autem mihi omnia bona pariter cum illa et 
innumerabilis honestas per manus illius 
et laetatus sum in omnibus quoniam antecedebat ista 
sapientia et ignorabam quoniam horum omnium mater est 
quam sine fictione didici et sine invidia communico et 
honestatem illius non abscondo 
infinitus enim thesaurus est hominibus quod qui usi sunt 
participes facti sunt amicitiae Dei propter disciplinae dona 
commendati 
mihi autem det Deus dicere ex sententia et praesumere digna 
horum quae dantur quoniam ipse et sapientiae dux est et 
sapientium emendator 
in manu enim illius et nos et sermones nostri et omnis 
sapientia et operum scientiae disciplina 
ipse enim mihi dedit horum quae sunt scientiam veram ut 
sciam dispositionem orbis terrarum et virtutes elementorum 
initium et consummationem et medietatem temporum et 
meditationem omnium morum mutationes et divisiones temporum 
anni cursus et stellarum dispositiones 
naturas animalium et iras bestiarum vim ventorum et 
cogitationes hominum differentias arborum et virtutes radicum 
et quaecumque sunt absconsa et inprovisa didici omnium enim 
artifex docuit me sapientia 
est enim in illa spiritus intellectus sanctus unicus 
multiplex subtilis mobilis dissertus incoinquinatus certus 
suavis amans bonum acutus qui nihil vetat benefacere 
humanus stabilis certus securus omnem habens virtutem omnia 
prospiciens et qui capiat omnes spiritus intellegibiles mundos 
subtiles 
omnibus enim mobilibus mobilior est sapientia adtingit 
autem ubique et capit propter suam munditiam 
vapor est enim virtutis Dei et emanatio quaedam est 
claritatis omnipotentis Dei sincera et ideo nihil inquinatum in 
illa incurrit 
candor est enim lucis aeternae et speculum sine macula Dei 
maiestatis et imago bonitatis illius 
et cum sit una omnia potest et permanens in se omnia 
innovat et per nationes in animas sanctas se transfert amicos 
Dei et prophetas constituit 
neminem enim diligit Deus nisi eum qui cum sapientia 
inhabitat 
est enim haec speciosior sole et super omnem stellarum 
dispositionem luci conparata invenitur prior 
illi enim succedit nox sapientiam autem non vincit malitia 
adtingit enim a fine usque ad finem fortiter et disponit 
omnia suaviter 
hanc amavi et exquisivi a iuventute mea et quaesivi sponsam 
mihi adsumere et amator factus sum formae illius 
generositatem glorificat contubernium habens Dei sed et 
omnium Dominus dilexit illam 
doctrix est enim disciplinae Dei et electrix operum illius 
et si divitiae appetuntur in vita quid sapientiae 
locupletius quae omnia operatur 
si autem sensus operatur quis horum quae sunt magis quam 
illa est artifex 
et si iustitiam quis diligit labores huius magnas habent 
virtutes sobrietatem enim et sapientiam docet et iustitiam et 
virtutem quibus utilius nihil est in vita hominibus 
et si multitudinem scientiae desiderat quis scit praeterita 
et de futuris aestimat scit versutias sermonum et dissolutiones 
argumentorum signa et monstra scit antequam fiant et eventus 
temporum et saeculorum 
proposui ergo hanc adducere mihi ad convivendum sciens 
quoniam communicabit mecum de bonis et erit adlocutio 
cogitationis et taedii mei 
habebo propter hanc claritatem ad turbas et honorem apud 
seniores iuvenis 
acutus inveniar in iudicio et in conspectu potentium 
admirabilis ero et facies principum mirabuntur me 
tacentem me sustinebunt et loquentem me respicient et 
sermocinante plura manus ori suo inponent 
propterea habebo per hanc inmortalitatem et memoriam 
aeternam his qui post me futuri sunt relinquam 
disponam populos et nationes mihi erunt subiectae 
timebunt me audientes reges horrendi in multitudine videbor 
bonus et in bello fortis 
intrans in domum meam conquiescam cum illa non enim habet 
amaritudinem conversatio illius nec taedium convictus ipsius 
sed laetitiam et gaudium 
haec cogitans apud me et commemorans in corde meo quoniam 
inmortalitas est in cogitatione sapientiae 
et in amicitia illius delectatio bona et in operibus manuum 
illius honestas sine defectione et in certamine loquellae 
illius sapientia et praeclaritas in communicatione sermonum 
ipsius circuibam quaerens ut mihi illam adsumerem 
puer autem eram ingeniosus et sortitus sum animam bonam 
et cum essem magis bonus veni ad corpus incoinquinatum 
et ut scivi quoniam aliter non possum esse continens nisi 
Deus det et hoc ipsum erat sapientiae scire cuius esset hoc 
donum adii Dominum et deprecatus sum illum et dixi ex totis 
praecordiis meis 
Deus parentum et Domine misericordiae tuae qui fecisti omnia 
verbo tuo 
et sapientia tua constituisti hominem ut dominetur creaturae 
quae a te facta est 
ut disponat orbem terrarum in aequitate et iustitia et in 
directione cordis iudicium iudicet 
da mihi sedium tuarum adsistricem sapientiam et noli me 
reprobare a pueris tuis 
quoniam ego servus tuus et filius ancillae tuae sum homo 
infirmus et exigui temporis et minor ad intellectum iudicii et 
legum 
et si quis erit consummatus inter filios hominum si afuerit 
ab illo sapientia tua in nihilum conputabitur 
tu me elegisti regem populo tuo et iudicem filiorum tuorum 
et filiarum 
dixisti aedificare templum in monte sancto tuo et in 
civitate habitationis tuae aram similitudinem tabernaculi 
sancti tui quod praeparasti ab initio 
et tecum sapientia quae novit opera tua quae et adfuit tunc 
cum orbem terrarum faceres et sciebat quid placitum esset 
oculis tuis et quid directum in praeceptis tuis 
mitte illam de sanctis caelis tuis et mitte illam a sede 
magnitudinis tuae ut mecum sit et mecum laboret et sciam quid 
acceptum sit apud te 
scit enim illa omnia et intellegit et deducet me in 
operibus meis sobrie et custodiet me in sua potentia 
et erunt accepta opera mea et disponam populum tuum iuste 
et ero dignus sedium patris mei 
quis enim hominum poterit scire consilium Dei aut quis 
poterit cogitare quid velit Dominus 
cogitationes enim mortalium timidae et incertae 
providentiae nostrae 
corpus enim quod corrumpitur adgravat animam et deprimit 
terrena inhabitatio sensum multa cogitantem 
et difficile aestimamus quae in terra sunt et quae in 
prospectu sunt invenimus cum labore quae in caelis sunt autem 
quis investigavit 
sensum autem tuum quis scivit nisi tu dederis sapientiam et 
miseris sanctum spiritum tuum de altissimis 
et sic correctae sunt semitae eorum qui in terris sunt et 
quae tibi placent didicerunt homines 
et per sapientiam sanati sunt 
haec illum qui primus finctus est patrem orbis terrarum cum 
solus esset creatus custodivit 
et eduxit illum a delicto suo et dedit illi virtutem 
continendi omnia 
ab hac ut recessit iniustus in ira sua per iram homicidii 
fraternitatis deperiit 
propter quem cum aqua deleret terram iterum sanavit 
sapientia per contemptibile lignum iustum gubernans 
haec et in consensu nequitiae cum se nationes contulissent 
scivit iustum et servavit sine querella Deo et in filii 
misericordia fortem custodivit 
haec iustum a pereuntibus impiis liberavit fugientem 
descendentem ignem in Pentapoli 
cuius in testimonium nequitiae fumigabunda constat deserta 
terra et incerto tempore fructus habentes arbores et 
incredibilis animae memoria stans figmentum salis 
sapientiam enim praetereuntes non tantum in hoc lapsi sunt 
ut ignorarent bona sed et insipientiae suae reliquerunt 
hominibus memoriam ut in his quae peccaverunt nec latere 
potuissent 
sapientia autem hos qui se observant a doloribus liberavit 
haec profugum irae fratris iustum deduxit per vias rectas 
et ostendit illi regnum Dei et dedit illi scientiam sanctorum 
honestavit illum in laboribus et conplevit labores illius 
in fraude circumvenientium illum adfuit et honestum illum 
fecit 
custodivit illum ab inimicis et a seductoribus tutavit eum 
et certamen forte dedit illi ut vinceret ut sciret quoniam 
omnium potentior est sapientia 
haec venditum iustum non dereliquit sed a peccatoribus 
liberavit illum descendit cum illo in foveam 
et in vinculis non dereliquit illum donec adferret illi 
sceptrum regni et potentiam adversus eos qui eum deprimebant et 
mendaces ostendit qui maculaverunt ipsum et dedit illi 
claritatem aeternam 
haec populum iustum et semen sine querella liberavit a 
nationibus quae illum conprimebant 
intravit in animam servi Domini et stetit contra reges 
horrendos in portentis et signis 
et reddidit iustis mercedem laborum suorum et deduxit 
illos in via mirabili et fuit illis in velamento diei et in 
luce stellarum nocte 
transtulit illos mare Rubrum et transvexit illos per aquam 
nimiam 
inimicos autem illorum demersit in mare et ab altitudine 
inferorum eduxit illos ideo iusti tulerunt spolia impiorum 
et decantaverunt Domine nomen sanctum tuum et victricem 
manum tuam laudaverunt pariter 
quoniam sapientia aperuit os mutorum et linguas infantium 
fecit dissertas 
direxit opera illorum in manibus prophetae sancti 
iter fecerunt per deserta quae non inhabitabantur et in 
locis secretis fixerunt casas 
steterunt contra hostes et de inimicis se vindicaverunt 
sitierunt et invocaverunt te et data est illis de petra 
altissima aqua et requies sitis de lapide duro 
per quae enim poenas passi sunt inimici illorum 
per haec cum illis deesset bene cum illis actum est 
nam pro fonte quidem sempiterni fluminis humanum sanguinem 
dedisti iniustis 
qui comminuerentur in traductione infantum occisorum 
dedisti illis abundantem aquam insperate 
ostendens per sitim quae tunc fuit quemadmodum tuos 
exaltares et adversarios illorum necares 
cum enim temptati sunt et quidem cum misericordia 
disciplinam accipientes scierunt quemadmodum cum ira iudicati 
impii tormenta paterentur 
hos quidem tamquam pater monens probasti illos autem 
tamquam durus rex interrogans condemnasti 
absentes enim et praesentes similiter torquebantur 
duplex enim illos acceperat taedium et gemitus cum memoria 
praeteritorum 
cum enim audirent per sua tormenta bene se cum agi 
commemorati sunt Dominum 
quem enim in expositione prava proiectum deriserunt in 
finem eventus mirati sunt non similiter iustis faciens 
pro cogitationibus autem insensatis iniquitates illorum 
quod quidam errantes colebant mutos serpentes et bestias 
supervacuas inmisisti illis multitudinem mutorum animalium in 
vindictam 
ut scirent quia per quae peccat quis per haec et torquetur 
non enim inpossibilis erat omnipotens manus tua quae 
creavit orbem terrarum ex materia invisa inmittere illis 
multitudinem ursorum aut audaces leones 
aut novi generis ira plenas et ignotas bestias aut vaporem 
igneum spirantes aut odorem fumi proferentes aut horrendas ab 
oculis scintillas emittentes 
quarum non solum laesura poterat illos exterminare sed et 
aspectus per timorem occidere 
sed et sine his uno spiritu occidi poterant persecutionem 
passi ab ipsis factis suis et dispersi per spiritum virtutis 
tuae sed omnia mensura et numero et pondere disposuisti 
multum enim valere tibi soli superat semper et virtuti 
brachii tui quis resistet 
quoniam tamquam momentum staterae sic ante te est orbis 
terrarum et tamquam gutta roris antelucani quae descendit in 
terram 
sed misereris omnium quoniam omnia potes et dissimulas 
peccata hominum propter paenitentiam 
diligis enim omnia quae sunt et nihil odisti horum quae 
fecisti nec enim odiens aliquid constituisti 
quomodo autem posset aliquid permanere nisi tu voluisses 
aut quod a te vocatum non esset conservaretur 
parcis autem omnibus quoniam tua sunt Domine qui animas 
amas 
bonus enim spiritus tuus est in omnibus 
propter quod hos qui exerrant partibus corripis et de 
quibus peccant admonens adloqueris ut relicta malitia credant 
in te Domine 
et illos enim antiquos inhabitatores sanctae tuae terrae 
odiens 
quoniam odibilia tibi opera faciebant per medicamina et 
sacrificia iniusta 
et filiorum necatores sine misericordia et comestores 
viscerum hominum devorationem et sanguinis a medio sacramento 
tuo 
et auctores parentes animarum inauxiliatarum voluisti 
perdere per manus parentum nostrorum 
ut dignam perciperent peregrinationem puerorum Dei quae 
tibi omnium carior est terra 
sed et his tamquam hominibus pepercisti et misisti 
antecessores exercitus tui vespas ut illos paulatim 
exterminarent 
non quia inpotens eras in bello subicere impios iustis aut 
bestiis saevis aut verbo duro simul exterminare 
sed partibus iudicans dabas locum paenitentiae non 
ignorans quoniam nequa est natio illorum et naturalis malitia 
ipsorum et quoniam non poterat mutari cogitatio illorum in 
perpetuum 
semen enim erat maledictum ab initio nec timens aliquem 
veniam dabas peccatis illorum 
quis enim dicet tibi quid fecisti aut quis stabit contra 
iudicium tuum aut quis in conspectum tuum veniet vindex 
iniquorum hominum aut quis tibi inputabit si nationes perierint 
quas tu fecisti 
nec enim est alius Deus quam tu cuius cura est de omnibus 
ut ostendas quoniam non iniuste iudicasti 
neque rex neque tyrannus in conspectu tuo inquirent de his 
quos perdidisti 
cum sis ergo iustus iuste omnia disponis ipsum quoque qui 
non debet puniri condemnas exterum aestimas a tua virtute 
virtus enim tua iustitiae initium est et ob hoc quod 
omnium Dominus es omnibus te parcere facis 
virtutem enim ostendis tu qui non crederis esse in virtute 
consummatus et hos qui sciunt audaciam traducis 
tu autem dominator virtutis cum tranquillitate iudicas et 
cum magna reverentia disponis nos subest enim tibi cum voles 
posse 
docuisti autem populum tuum per talia opera quoniam 
oportet iustum esse et humanum et bonae spei fecisti filios 
tuos quoniam das locum in peccatis paenitentiae 
si enim inimicos servorum tuorum et debitos morti cum 
tanta cruciasti adtentione et liberasti dans tempus et locum 
per quae possint mutari a malitia 
cum quanta diligentia iudicasti filios tuos quorum 
parentibus iuramenta et conventiones dedisti bonarum 
promissionum 
cum ergo nobis disciplinam das inimicos nostros 
multipliciter flagellas ut bonitatem tuam cogitemus iudicantes 
et cum de nobis iudicatur speremus misericordiam 
unde et illis qui in vita sua insensate et iniuste 
vixerunt per haec quae coluerunt dedisti summa tormenta 
etenim in erroris via diutius erraverunt deos aestimantes 
haec quae in animalibus sunt supervacua infantum insensatorum 
more viventes 
propter hoc tamquam pueris insensatis iudicium in derisum 
dedisti 
qui autem ludibriis increpationis non correpti sunt dignum 
Dei iudicium experti sunt 
in his enim quae patiebantur moleste ferebant in quibus 
patientes indignabantur per haec quos putabant deos in ipsis 
cum exterminarentur videntes illum quem olim negabant se nosse 
Deum verum agnoverunt propter quod et finis condemnationis 
illis veniet 
vani sunt autem omnes homines quibus non subest scientia 
Dei et de his quae videntur bona non potuerunt intellegere eum 
qui est neque operibus adtendentes agnoverunt quis esset 
artifex 
sed aut ignem aut spiritum aut citatum aerem aut gyrum 
stellarum aut nimiam aquam aut solem et lunam rectores orbis 
terrarum deos putaverunt 
quorum si specie delectati deos putaverunt sciant quanto 
dominator eorum speciosior est speciei enim generator haec 
omnia constituit 
aut si virtutem et opera eorum mirati sunt intellegant ab 
ipsis quoniam qui haec constituit fortior est illis 
a magnitudine enim speciei et creaturae cognoscibiliter 
poterit horum creator videri 
sed tamen adhuc in his minor est querella et hii enim 
fortassis errant Deum quaerentes et volentes invenire 
etenim cum in operibus illius conversentur inquirunt et 
persuasum habent quoniam bona sunt quae videntur 
iterum autem nec his debet ignosci 
si enim tantum potuerunt scire ut possent aestimare 
saeculum quomodo huius Dominum non facilius invenerunt 
infelices autem sunt et inter mortuos spes illorum est qui 
appellaverunt deos opera manuum hominum aurum et argentum artis 
inventionem similitudines animalium aut lapidem inutilem opus 
manus antiquae 
aut si quis artifex faber de silva lignum rectum secaverit 
et huius docte eradat omnem corticem et arte sua usus 
diligenter fabricet vas utile in conversatione vitae 
reliquias autem eius operis ad praeparationem escae 
abutatur 
et reliquum horum quod ad nullos usus facit lignum curvum 
et verticibus plenum sculpat diligenter per vacuitatem suam et 
per scientiam artis suae figuret illud et adsimilet illud 
imagini hominis 
aut alicui ex animalibus illud conparet perliniens lubrica 
et rubicundum faciens fuco colorem illius et omnem maculam quae 
in illo est perliniens 
et faciat ei dignam habitationem in pariete ponens illud 
confirmans ferro 
ne forte cadat prospiciens illi sciens quoniam non potest 
se adiuvare imago enim est et opus est illi adiutorio 
et de substantia sua et filiis suis et nuptiis votum 
faciens inquirit non erubescit loqui cum illo qui sine anima 
est 
et pro sanitate quidem infirmum deprecatur et pro vita 
mortuum rogat et in adiutorium inutilem invocat 
et pro itinere petit ab hoc qui ambulare non potest et de 
adquirendo et de operando et de omnium rerum eventu petit ab eo 
qui in omnibus est inutilis 
iterum alius navigare cogitans et per feros fluctus 
incipiens iter facere ligno portante se fragilius lignum 
invocat 
illud enim cupiditas adquirendi excogitavit et artifex 
sapientia fabricavit sua 
tua autem pater gubernat providentia quoniam dedisti et in 
mari viam et inter fluctus semitam firmissimam 
ostendens quoniam potes ex omnibus sanare etiam si sine 
rate aliquis adeat 
sed ut non esset vacua sapientiae tuae opera propter hoc 
etiam exiguo ligno credunt homines animas suas et transeuntes 
mare per ratem liberati sunt 
sed ab initio cum perirent superbi gigantes spes orbis 
terrarum ad ratem confugiens remisit saeculo semen nativitatis 
quae manu tua erat gubernata 
benedictum est enim lignum per quod fit iustitia 
per manus autem quod fit maledictum et ipsum et qui fecit 
illud quia ille quidem operatus est illud autem cum esset 
fragile Deus cognominatus est 
similiter autem odio sunt Deo impius et impietas eius 
etenim quod factum est cum illo qui fecit tormenta 
patietur 
propter hoc et idolis nationum non erit respectus quoniam 
creaturae Dei in odium factae sunt et in temptationem animis 
hominum et in muscipulum pedibus insipientium 
initium enim fornicationis est exquisitio idolorum et 
adinventio illorum corruptio vitae est 
neque erant ab initio neque erunt in perpetuum 
supervacuitas enim hominum venit in orbem terrarum et ideo 
brevis illorum finis inventus est 
acerbo enim luctu dolens pater cito sibi filii rapti 
faciens imaginem illum qui tunc homo mortuus fuerat nunc 
tamquam deum colere coepit et constituit inter servos suos 
sacra et sacrificia 
deinde interveniente tempore convalescente iniqua 
consuetudine hic error tamquam lex custodita est et tyrannorum 
imperio colebantur figmenta 
hos quos in palam honorare non poterant homines propter 
quod longe essent e longinquo figura illorum adlata evidentem 
imaginem regis quem honorare volebant fecerunt ut illum qui 
aberat tamquam praesentem colerent sua sollicitudine 
provexit autem ad horum culturam et hos qui ignorabant 
artificis eximia diligentia 
ille enim volens placere illi qui se adsumpsit elaboravit 
arte sua ut similitudinem in melius figuraret 
multitudo autem adducta per speciem operis eum qui ante 
tempus tamquam homo honoratus fuerat nunc deum existimaverunt 
et haec fuit vitae humanae deceptio quoniam aut adfectui 
aut regibus deservientes homines incommunicabile nomen 
lapidibus et lignis inposuerunt 
et non sufficerat errasse eos circa Dei scientiam sed et 
in magno viventes inscientiae bello tot et tam magna mala pacem 
appellant 
aut enim filios suos sacrificantes aut obscura sacrificia 
facientes aut insaniae plenas vigilias habentes 
neque vitam neque nuptias mundas iam custodiunt sed alius 
alium per invidiam occidit aut adulterans contristat 
et omnia commixta sunt sanguis homicidium furtum et fictio 
corruptio infidelitas turbatio et periurium tumultus bonorum 
Domini inmemoratio animarum inquinatio nativitatis 
inmutatio nuptiarum inconstantia moechiae et inpudicitia 
infandorum enim idolorum cultura omnis mali causa est et 
initium et finis 
aut enim dum laetantur insaniunt aut vaticinantur falsa 
aut vivunt iniuste aut periurant cito 
dum enim confidunt in idolis quae sunt sine anima male 
iurantes renoceri se non sperant 
utraque ergo illis evenient digne quoniam male senserunt de Deo adtendentes idolis et iniuste iuraverunt in dolo 
contemnentes iustitiam 
non enim iurantium est virtus sed peccantium poena perambulat semper in iniustorum praevaricationem 
tu autem Deus noster suavis et verus es patiens et 
misericordia disponens omnia 
etenim si peccaverimus tui sumus scientes magnitudinem tuam 
et si non peccaverimus scimus quoniam apud te sumus conputati 
nosse enim te consummata iustitia est et scire iustitiam et 
virtutem tuam radix est inmortalitatis 
non enim in errorem induxit nos hominum malae artis 
excogitatio nec umbra picturae labor sine fructu effigies 
sculpta per varios colores 
cuius aspectus insensato dat concupiscentiam et diligit 
mortuae imaginis effigiem sine anima 
malorum amatores digni qui spem in talibus habent et qui 
faciunt illos et qui diligunt et qui colunt 
sed et figulus mollem terram premens laboriose fingit ad 
usus nostros unumquodque vas et de eodem luto fingit quae munda 
sunt in usum vasa similiter et quae his sunt contraria horum 
autem vasorum qui sit usus iudex est figulus 
et cum labore vanum deum de eodem fingit luto ille qui 
paulo ante de terra factus fuerat et post pusillum se ducit 
unde acceptus est repetitus debitum animae quem habebat 
sed est illi cura non quia laboraturus est nec quoniam 
brevis illi vita est sed concertatur aurificibus et argentariis 
sed et aerarios imitatur et gloriam praefert quoniam res 
supervacuas fingit 
cinis est cor eius et terra supervacua spes illius et luto 
vilior vita illius 
quoniam ignoravit qui se finxit et qui inspiravit illi 
animam quae operatur et qui insuflavit spiritum vitalem 
sed aestimaverunt ludum esse vitam nostram et 
conversationem vitae conpositam ad lucrum et oportere 
undecumque etiam ex malo adquirere 
hic enim super omnes scit se delinquere qui ex terrae 
materia fragilia vasa et sculptilia fingit 
omnes enim insipientes et infelices supra modum animae 
superbi sunt inimici populi tui et imperantes illi 
quoniam omnia idola nationum aestimaverunt deos quibus 
neque oculorum visus est ad videndum neque nares ad 
percipiendum spiritum neque aures ad audiendum nec digiti 
manuum ad tractandum sed et pedes eorum pigri ad ambulandum 
homo enim fecit illos et qui spiritum mutuatus est is 
finxit illos nemo enim sibi similem homo poterit deum fingere 
cum sit enim mortalis mortuum fingit manibus iniquis 
melior est enim ipse his quos colit quia ipse quidem vixit cum 
esset mortalis illi autem numquam 
sed et animalia miserrima colunt insensate enim conparata 
his aliis sunt deteriora 
sed nec aspectu aliquis ex his animalibus bona potest 
conspicere effugit autem Dei laudem et benedictionem eius 
propter hoc per his similia passi sunt digne tormenta et 
per multitudinem bestiarum exterminati sunt 
pro quibus tormentis bene disposuisti populum tuum quibus 
dedisti concupiscentiam delectamenti sui novum saporem escam 
parans eis ortygometram 
ut illi quidem concupiscentes escam propter ea quae illis 
ostensa et missa sunt etiam a necessaria concupiscentia 
averterentur hi autem in brevi inopes facti novam gustaverunt 
escam 
oportebat enim illis quidem sine excusatione supervenire 
interitum exercentibus tyrannidem his autem tantum ostendere 
quemadmodum inimici illorum exterminabantur 
etenim cum supervenit illis saeva bestiarum ira morsibus 
perversarum colubrarum exterminabantur 
non in perpetuum permansit ira tua sed ad correptionem in 
brevi turbati sunt signum habentes salutis ad commemorationem 
mandati legis tuae 
qui enim conversus est non per hoc quod videbat sanabatur 
sed per te omnium salvatorem 
et in hoc autem ostendisti inimicis nostris quia tu es qui 
liberas ab omni malo 
illos enim lucustarum et muscarum occiderunt morsus et non 
est inventa sanitas animae illorum quia digni erant ab 
huiusmodi exterminari 
filios autem tuos nec draconum venenatorum vicerunt dentes 
misericordia enim tua adveniens sanabat illos 
in memoria enim sermonum tuorum examinabantur et 
salvabantur ne in altam incidentes oblivionem non possent tuo 
uti adiutorio 
etenim neque herba neque malagma sanavit illos sed tuus 
Domine sermo qui sanat omnia 
tu enim vitae et mortis habes potestatem et deducis ad 
portas mortis et reducis 
homo autem occidit quidem per malitiam animam suam et cum 
exibit spiritus non revertetur nec revocabit animam quae 
recepta est 
sed tuam manum effugere inpossibile est 
negantes enim nosse te impii per fortitudinem brachii tui 
flagellati sunt novis aquis et grandinibus et pluviis 
persecutionem passi et per ignem consummati 
quod enim mirabile erat in aqua quae omnia extinguit plus 
ignis valebat vindex est enim orbis iustorum 
quodam enim tempore mansuetabatur ignis ne conburerentur 
quae ad impios missa erant animalia sed ut ipsi videntes 
scirent quoniam Dei iudicio patiuntur persecutionem 
et quodam tempore in aqua super virtutem ignis ardebat ut 
iniquae terrae nationem exterminaret 
pro quibus angelorum esca nutristi populum tuum et paratum 
panem e caelo praestitisti illis sine labore omne delectamentum 
in se habentem et omnis saporis suavitatem 
substantia enim tua dulcedinem tuam quam in filios habes 
ostendebat et serviens uniuscuiusque voluntati ad quod quis 
volebat convertebatur 
nix autem et glacies sustinebant vim ignis et non 
tabescebant ut scirent quoniam fructus inimicorum exterminabat 
ignis ardens in grandine et pluvia coruscans 
hoc autem iterum ut nutrirentur iusti etiam suae virtutis 
oblitus est 
creatura enim tibi factori deserviens excandescit in 
tormentum adversus iniustos et lenior fit ad benefaciendum pro 
his qui in te confidunt 
propter hoc et tunc in omnia transfigurata omnium nutrici 
gratiae tuae deserviebant ad voluntatem horum qui a te 
desiderati sunt 
ut scirent filii tui quos dilexisti Domine quoniam non 
nativitatis fructus pascunt homines sed sermo tuus hos qui in 
te crediderint conservat 
quod enim ab igni non poterat exterminari statim ab exiguo 
radio solis calefactum tabescebat 
ut notum omnibus esset quoniam oportet praevenire solem ad 
benedictionem tuam et ad orientem lucis tibi adorare 
ingrati enim fides tamquam hibernalis glacies tabescit et 
disperiet tamquam aqua supervacua 
magna enim sunt iudicia tua et inenarrabilia verba tua 
propter hoc indisciplinatae animae erraverunt 
dum enim persuasum habent iniqui posse dominari nationi 
sanctae vinculis tenebrarum et longae noctis conpediti inclusi 
sub tectis fugitivi perpetuae providentiae iacuerunt 
et dum putant se latere in obscuris peccatis tenebroso 
oblivionis velamento dispersi sunt paventes horrende et cum 
admiratione nimia perturbati 
neque enim quae continebat illos spelunca sine timore 
custodiebat quoniam sonitus descendens perturbabat illos et 
personae tristes apparentes pavorem illis praestabant 
et ignis quidem nulla vis poterat illis lumen praebere nec 
siderum limpidae flammae inluminare poterant illam noctem 
horrendam 
apparebat autem illis subitaneus ignis timore plenus et 
timore percussi illius quae non videbatur faciei aestimabant 
deteriora esse quae videbantur 
et magicae artis adpositi erant derisus et sapientiae 
gloriae correptio cum contumelia 
illi enim qui promittebant timores turbationes expellere se 
ab anima languente hi cum derisu pleni timore languebant 
nam et si nihil illos ex monstris perturbabat transitu 
animalium et serpentium sibilatione commoti tremebundi peribant 
et aerem quem nulla ratione quis effugere posset negantes se 
videre 
cum sit enim timida nequitia dat testimonium condemnata 
semper enim praesumit saeva conturbata conscientia 
nihil enim est timor nisi praesumptionis adiutorium 
proditio cogitationis auxiliorum 
et dum ab intro minor est expectatio maiorem putat 
scientiam eius causae de qua tormentum praestat 
illi autem qui inpotentem vere noctem et ab infimis et ab 
altissimis inferis supervenientem eundem somnum dormientes 
aliquando monstrorum exagitabantur timore aliquando animae 
deficiebant traductione subitaneus enim illis et insperatus 
timor supervenerat 
deinde si quicumque ex illis decidisset custodiebatur in 
carcere sine ferro reclusus 
si enim rusticus quis erat aut pastor aut agri laborum 
operarius praeoccupatus esset ineffugibilem sustinebat 
necessitatem 
una enim catena tenebrarum omnes erant conligati sive 
spiritus sibilans aut inter spissos ramos avium sonus suavis 
aut vis aquae decurrentis nimium 
aut sonus validus praecipitarum petrarum aut ludentium 
animalium cursus invisus aut mugientium valida bestiarum vox 
aut resonans de altissimis montibus echo deficientes faciebat 
illos prae timore 
omnis enim orbis terrarum limpido luminabatur lumine et 
non inpeditis operibus continebatur 
solis autem illis superposita erat gravis nox imago 
tenebrarum quae superventura illis erat ipsi ergo sibi erant 
graviores tenebris 
sanctis autem tuis maxima erat lux et horum quidem vocem 
audiebant sed figuram non videbant et quia non et ipsi per 
eadem passi erant magnificabant 
et qui ante laesi erant quoniam non laedebantur gratias 
agebant et ut esset differentia donum petebant 
propter quod igni ardentem columnam ducem habuerunt ignotae 
viae et solem sine laesura boni hospitii praestitisti 
digni quidem illi carere luce et pati carcerem tenebrarum 
qui inclusos custodiebant filios tuos per quos incipiebat 
incorruptum legis lumen saeculo dari 
cum cogitarent iustorum occidere infantes et uno exposito 
filio et liberato in traductionem illorum multitudinem filiorum 
abstulisti et pariter illos perdidisti in aquam validam 
illa nox ante cognita est a parentibus nostris ut vere 
scientes quibus iuramentis crediderunt animaequiores essent 
suscepta est autem a populo tuo sanitas quidem iustorum 
iniustorum autem exterminatio 
sicut enim laesisti adversarios sic nos provocans 
magnificasti 
absconse enim sacrificabant iusti pueri bonorum et 
iustitiae legem in concordia disposuerunt similiter bona et 
mala percepturos iustos patri iam decantantes laudes 
resonabat autem inconveniens inimicorum vox et flebilis 
audiebatur planctus ploratorum infantium 
simili autem poena servus cum domino adflictus et 
popularis homo regi similia passus 
similiter ergo omnes uno nomine mortis mortuos habebant 
innumerabiles nec enim ad sepeliendum vivi sufficiebant quoniam 
uno momento quae erat praeclarior natio illorum exterminata est 
de omnibus enim non credentes propter veneficia tunc cum 
fuit exterminium primogenitorum spoponderunt populum Dei se 
esse 
cum enim quietum silentium contineret omnia et nox in suo 
cursu medium iter haberet 
omnipotens sermo tuus de caelo a regalibus sedibus durus 
debellator in mediam exterminii terram prosilivit 
gladius acutus insimulatum imperium tuum portans et stans 
replevit omnia morte et usque ad caelum adtingebat stans in 
terra 
tum continuo visus somniorum malorum turbaverunt illos et 
timores supervenerunt insperati 
et alius alibi proiectus semivivus propter quam moriebatur 
causam demonstrabat 
visiones enim quae illos turbaverunt haec praemonebant ne 
inscii quare mala patiebantur perirent 
tetigit autem tunc et iustos temptatio mortis et commotio 
in heremo facta est multitudinis sed non diu permansit ira 
properans enim homo sine querella propugnavit proferens 
servitutis suae scutum orationem et per incensum deprecationem 
allegans restitit irae et finem inposuit necessitati ostendens 
quoniam tuus est famulus 
vicit autem turbas non virtute corporis nec armatura 
potentiae sed verbo vexatorem subiecit iuramenta parentum et 
testamentum commemorans 
cum enim iam acervatim cecidissent super alterutrum mortui 
interstetit et amputavit impetum et divisit illam quae ad vivos 
ducebat viam 
in veste enim poderis quam habebat totus erat orbis 
terrarum et parentum magnalia in quattuor ordinibus lapidum 
erant sculpta et magnificentia tua in diademate capitis illius 
erat scripta 
haec autem his cessit qui exterminabat et haec extimuit 
erat enim sola temptatio irae sufficiens 
impiis autem usque in novissimum sine misericordia ira 
supervenit praesciebat enim et futura illorum 
quoniam ipsi cum reversi essent ut se ducerent et cum magna 
sollicitudine praemisissent illos consequebantur illos 
paenitentia acti 
adhuc enim inter manus habentes luctus et deplorantes ad 
monumenta mortuorum aliam sibi adsumpserunt cogitationem 
inscientiae et quos rogantes proiecerunt hos tamquam fugitivos 
persequebantur 
ducebat enim illos ad hunc finem digna necessitas et horum 
quae acciderant memorationem amittebant 
ut eam quae deerat tormentis replerent punitionem et 
populus quidem tuus mirabiliter transiret illi autem novam 
mortem invenirent 
omnis enim creatura ad suum genus ab initio refigurabatur 
deserviens tuis praeceptis ut pueri tui custodirentur inlaesi 
nam nubis castra eorum adumbrabat et ex aqua quae ante erat 
terra arida apparuit et ex mari Rubro via sine inpedimento et 
campus germinans de profundo nimio 
per quem omnis natio transivit quae tegebatur tua manu 
videntes mirabilia monstra 
tamquam equi enim depaverunt et tamquam agni exultaverunt 
magnificantes te Domine qui liberasti illos 
memores enim erant adhuc eorum quae in incolatu illorum 
facta fuerant quemadmodum pro natione animalium eduxit terra 
muscas et pro piscibus eructavit fluvius multitudinem ranarum 
novissime autem viderunt novam creaturam avium cum abducti 
concupiscentia postulaverunt escam epulationis 
in adlocutione enim desiderii ascendit illis de mari 
ortygometra et vexationes peccatoribus supervenerunt non sine 
illis quae ante facta erant argumentis per vim fluminum iuste 
enim patiebantur secundum suas nequitias 
etenim detestabiliorem inhospitalitatem instituerunt alii 
quidem ignotos non recipiebant advenas alii autem bonos 
hospites in servitutem accipiebant 
et non solum hoc sed et alius quis respectus erit illorum 
quoniam inviti recipiebant extraneos 
qui autem cum laetitia receperunt hos qui eisdem usi erant 
iustitiis saevissimis adflixerunt doloribus 
percussi sunt autem caecitate sicut illi in foribus iusti 
cum subitaneis cooperti essent tenebris unusquisque ostii sui 
transitum quaerebat 
in se enim elementa dum convertuntur sicut in organo 
qualitatis sonus inmutatur et omnia suum sonum custodiunt unde 
est aestimare et ex ipso certo visu 
agrestia enim in aquatica convertebantur et quaecumque 
erant natantia in terram transiebant 
ignis in aqua valebat supra suam virtutem et aqua 
extinguentis naturae obliviscebatur 
flammae e contrario corruptibilium animalium non 
vexaverunt carnes coambulantium nec dissolvebant illam quae 
facile dissolvitur sicut glacies bonam escam in omnibus enim 
Domine magnificasti populum tuum et honorasti et non despexisti 
in omni tempore et in omni loco adsistens eis 
