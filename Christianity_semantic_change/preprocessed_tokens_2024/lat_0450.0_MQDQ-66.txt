Inter Christicolas celebres quos fama frequentat Illustri meritis uenerandae laudis Auito Excelsi domini famulus Agrestius inquit Aeternam in Christo mundi creatore salutem . 
Sancta salutiferi per te mihi tradita uerbi institui cupiens suscepi semina corde . 
Nunc primum tenerum prorumpere germine fetus incipit et sterilis conatur uincere sulcos . 
Ex quo si quidquam generosum nascitur , omne esse tuum fateor . 
Nam quidquid displicet , illud noster ager tenui spinosum cespite gignit , aut lolium infelix inter tua sata malignus permiscens furtim zezania noxia seuit . 
Tu modo sollicitus sollerter suscipe curam agricolae et nostros paulisper respice fetus . 
Ac ne lasciuae generosis frugibus herbae officiant uilibusue seges uincatur auenis , squalentes tribulos et gramina noxia uelle ; incultos rastris grauibus circumfode sulcos , ut transgressa soli gremium iam libera messis pullulet et crescens felicibus incrementis anxia maturis satiet tua uota maniplis . 
Cum Christo segetis domino centesima laetus lucra feres fructuque tui potiere laboris . 
Sed ne suspensum te longa exorsa morentur , catholica recti cordis secreta fidelis incipiam prompto sermone exponere . 
Tu uel quisquis amans dominum quid credam consulis , audi : Est pater ingenitus , est Christus , filius eius , spiritus est sanctus unum qui monstrat utrumque : Unica maiestas , uirtus , substantia trini nominis , unus honor atque indiscreta potestas . 
Qui caelum et terram , mare , fontes , flumina , uentos , sensibiles animas , quae pigro in corpore mundi uiuentes carpunt communem hunc aeris usum , terrigenosque homines , qui sunt ex semine Adam , condidit ex nihilo faciens exordia rerum . 
Lignorum fructus et pabula protulit herbae : Tunc solis radios et cornua surgere lunae praecipit et stellis numeros et nomina fecit . 
Ac sic bis senis disponens mensibus annum arua feris , pinnis dedit aera , piscibus aequor . 
Omnia post hominem , cui totum condidit orbem . 
Quem tamen ut fragili uestiret corpore , bruti membra soli sacro impleuit spiramine uitae . 
