Romulidum ductor , clari lux altera solis , eoa qui regna regis moderamine iusto , spes orbis fratrisque decus : dignare Maronem mutatum in melius diuino agnoscere sensu , scribendum famulo qui iusseras . 
hic tibi mundi principium formamque poli hominemque creatum expediet limo , hic Christi proferet ortum , insidias regis , magorum praemia , doctos discipulos pelagique minas gressumque per aequor : hic fractum famulare iugum uitamque reductam unius crucis auxilio reditumque sepultae mortis et ascensum pariter sua regna petentis . 
haec relegas seruesque diu tradasque minori Arcadio , haec ille suo generi ; haec tua semper accipiat doceatque suos augusta propago . 
Iam dudum temerasse duces pia foedera pacis , regnandi miseros tenuit quos dira cupido , diuersasque neces , regum crudelia bella cognatasque acies , pollutos caede parentum insignis clipeos nulloque ex hoste tropaea , sanguine conspersos tulerat quos fama triumphos , innumeris totiens uiduatas ciuibus urbes , confiteor , scripsi : satis est meminisse malorum : nunc , deus omnipotens , sacrum , precor , accipe carmen aeternique tui septemplicis ora resolue spiritus atque mei resera penetralia cordis , arcana ut possim uatis Proba cuncta referre . 
non nunc ambrosium cura est mihi quaerere nectar , nec libet Aonio de uertice ducere Musas , non mihi saxa loqui uanus persuadeat error laurigerosque sequi tripodas et inania uota iurgantesque deos procerum uictosque penates : nullus enim labor est uerbis extendere famam atque hominum studiis paruam disquirere laudem : Castalio sed fonte madens imitata beatos quae sitiens hausi sanctae libamina lucis hinc canere incipiam . 
praesens , deus , erige mentem ; Uergilium cecinisse loquar pia munera Christi : rem nulli obscuram repetens ab origine pergam , si qua fides animo , si uera infusa per artus mens agitat molem et toto se corpore miscet spiritus et quantum non noxia corpora tardant terrenique hebetant artus moribundaque membra . 
O pater , o hominum rerumque aeterna potestas , da facilem cursum atque animis illabere nostris , tuque ades inceptumque una decurre laborem , nate , patris summi uigor et caelestis origo , quem primi colimus meritosque nouamus honores , iam noua progenies , omnis quem credidit aetas . 
nam memini ueterum uoluens monumenta uirorum Musaeum ante omnes uestrum cecinisse per orbem quae sint , quae fuerint , quae mox uentura trahantur . 
omnia et ipse tener mundi concreuerit orbis . 
felix , qui potuit rerum cognoscere causas , unde hominum pecudumque genus uitaeque uolantum et quae marmoreo fert monstra sub aequore pontus , et liquidi simul ignis et caeli mobilis umor . 
haut aliter prima crescentis origine mundi illuxisse dies aliumue habuisse tenorem crediderim . 
maior rerum mihi nascitur ordo , si qua fidem tanto est operi latura uetustas . 
namque ( fatebor enim ) leuium spectacula rerum semper equos atque arma uirum pugnasque canebam et studio incassum uolui exercere laborem . 
omnia temptanti potior sententia uisa est pandere res altas terra et caligine mersas . 
inque dies aliquid iam dudum inuadere magnum mens agitat mihi nec placida contenta quiete est . 
ore fauete omnes laetasque aduertite mentes , matres atque uiri pueri innuptaeque puellae . 
Principio caelum ac terras camposque liquentes lucentemque globum lunae solisque labores ipse pater statuit , uos , o clarissima mundi lumina , labentem caelo quae ducitis annum . 
nam neque erant astrorum ignes nec lucidus aether , set nox atra polum bigis subuecta tenebat , et chaos in praeceps tantum tendebat ad umbras , quantus ad aetherium caeli suspectus Olympum . 
tum pater omnipotens , rerum cui summa potestas , aera dimouit tenebrosum et dispulit umbras et medium luci atque umbris iam diuidit orbem . 
sidera cuncta notat tacito labentia caelo intentos uoluens oculos , qua parte calores austrinos tulerit , quae terga obuerterit axi . 
postquam cuncta uidet caelo constare sereno omnipotens , stellis numeros et nomina fecit temporibusque parem diuersis quattuor annum aestusque pluuiasque et agentes frigora uentos . 
atque haec ut certis possimus discere signis , uere tument terrae et genitalia semina poscunt ac medio tostas aestu terit area fruges et uarios ponit fetus autumnus et atra uenit hiemps : teritur Sicyonia baca trapetis : atque in se sua per uestigia uoluitur annus . 
tempore iam ex illo fecundis imbribus aether magnus alit magno commixtus corpore fetus . 
et iam prima nouo spargebat lumine terras ducebatque diem stellis Aurora fugatis . 
tum durare solum et discludere Nerea ponto incipit et rerum paulatim sumere formas , et uariae pelagi facies immania cete aequora uerrebant caudis aestumque secabant . 
nec non et uasti circum gens umida ponti iam sole infuso , iam rebus luce retectis exultans rorem late dispergit amarum . 
postera iamque dies primo surgebat eoo . 
fundit humus flores et frondes explicat omnes sanguineisque inculta rubent auiaria bacis , non rastris , hominum non ulli obnoxia curae . 
tertia lux gelidam caelo dimouerat umbram . 
auia tum resonant auibus uirgulta canoris et liquidas corui presso dant gutture uoces nec gemere aeria cessauit turtur ab ulmo . 
quarto terra die uariarum monstra ferarum omnigenumque pecus nullo custode per herbam educit siluis subito mirabile uisu . 
tum demum mouet arma leo , tum pessima tigris squamosusque draco et fulua ceruice leaena saeuire ac formae magnorum ululare luporum . 
cetera pascuntur uirides armenta per herbas , nec gregibus liquidi fontes nec gramina desunt . 
iamque dies alterque dies processit , et omne hoc uirtutis opus diuinae mentis et haustus prospiciens genitor perfectis ordine rebus expleri mentem nequit ardescitque tuendo terrasque tractusque maris caelumque profundum , alituum pecudumque genus , secumque uolutat , qui mare , qui terras omni dicione tenerent , neu segnes iaceant terrae . 
iuuat usque morari . 
talia uersanti subito sententia sedit , felicemque trahit limum fingitque premendo pingue solum primis extemplo a mensibus anni . 
iamque improuiso tantae pietatis imago procedit noua forma uiri pulcherrima primum , os umerosque deo similis , cui mentem animumque maior agit deus atque opera ad maiora remittit . 
quaeritur huic alius ; nec quisquam ex agmine tanto audet adire uirum sociusque in regna uocari . 
haut mora continuo placidam per membra quietem dat iuueni et dulci declinat lumina somno . 
atque illi medio in spatio iam noctis opacae omnipotens genitor costas et uiscera nudat . 
harum unam iuueni laterum compagibus artis eripuit subitoque oritur mirabile donum ( argumentum ingens ) claraque in luce refulsit insignis facie et pulchro pectore uirgo , iam matura uiro , iam plenis nubilis annis . 
olli somnum ingens rumpit pauor : ossaque et artus coniugium uocat ac stupefactus numine pressit excepitque manu dextramque amplexus inhaesit . 
His demum exactis torquet qui sidera mundi infit : eo dicente premit placida aequora pontus et tremefacta solo tellus , silet arduus aether : ' uiuite felices interque nitentia culta fortunatorum nemorum sedesque beatas . 
haec domus , haec patria est , requies ea certa laborum . 
his ego nec metas rerum nec tempora pono : imperium sine fine dedi , multosque per annos non rastros patietur humus , non uinea falcem . 
at genus immortale manet , nec tarda senectus debilitat uires animi mutatque uigorem . 
uos contra quae dicam animis aduertite uestris . 
est in conspecta ramis felicibus arbos , quam neque fas igni cuiquam nec sternere ferro , religione sacra numquam concessa moueri . 
hac quicumque sacros decerpserit arbore fetus , morte luet merita : nec me sententia uertit . 
nec tibi tam prudens quisquam persuadeat auctor commaculare manus ( liceat te uoce moneri ) , femina , nec te ullius uiolentia uincat , si te digna manet diuini gloria ruris . 
' postquam cuncta pater , caeli cui sidera parent , composuit , legesque dedit camposque nitentis desuper ostentat , tantarum gloria rerum . 
ecce autem primi sub limina solis et ortus deuenere locos , ubi mollis amaracus illos floribus et dulci aspirans complectitur umbra . 
hic uer purpureum atque alienis mensibus aestas , hic liquidi fontes , hic caeli tempore certo dulcia mella premunt , hic candida populus imminet et lentae texunt umbracula uites . 
inuitant croceis halantes floribus horti inter odoratum lauri nemus ipsaque tellus omnia liberius nullo poscente ferebat . 
fortunati ambo , si mens non laeua fuisset coniugis infandae : docuit post exitus ingens . 
Iamque dies infanda aderat : per florea rura ecce inimicus atrox immensis orbibus anguis septem ingens gyros , septena uolumina uersans nec uisu facilis nec dictu affabilis ulli obliqua inuidia ramo frondente pependit , uipeream spirans animam , cui tristia bella iraeque insidiaeque et crimina noxia cordi . 
odit et ipse pater : tot sese uertit in ora arrectisque horret squamis , et , ne quid inausum aut intemptatum scelerisue doliue relinquat , sic prior aggreditur dictis seque obtulit ultro : ' dic ' ait ' o uirgo ( lucis habitamus opacis riparumque toros et prata recentia riuis incolimus ) , quae tanta animis ignauia uenit ? 
strata iacent passim sua quaeque sub arbore poma , pocula sunt fontes liquidi : caelestia dona adtractare nefas : id rebus defuit unum . 
quid prohibet causas penitus temptare latentes ? 
uana superstitio . 
rerum pars altera adempta est . 
quo uitam dedit aeternam ? 
cur mortis adempta est condicio ? 
mea si non irrita dicta putaris , auctor ego audendi sacrata resoluere iura . 
tu coniunx , tibi fas animum temptare precando . 
dux ego uester ero : tua si mihi certa uoluntas , extruimusque toros dapibusque epulamur opimis . 
' sic ait , et dicto citius , quod lege tenetur , subiciunt epulis olim uenerabile lignum instituuntque dapes contactuque omnia foedant . 
praecipue infelix pesti deuota futurae mirataque nouas frondes et non sua poma , causa mali tanti , summo tenus attigit ore . 
maius adorta nefas maioremque orsa furorem heu misero coniunx aliena ex arbore germen obicit atque animum subita dulcedine mouit . 
continuo noua lux oculis effulsit ; at illi terrentur uisu subito nec plura morati corpora sub ramis obtentu frondis inumbrant : consertum tegumen : nec spes opis ulla dabatur . 
at non haec nullis hominum rerumque repertor obseruans oculis caedes et facta tyranni praesensit : notumque furens quid femina posset . 
continuo inuadit : ' procul , o procul este profani conclamat , caelum ac terras qui numine firmat . 
atque illi longe gradientem ac dira frementem ut uidere , metu uersi retroque ruentes diffugiunt siluasque et sicubi concaua furtim saxa petunt . 
piget incepti lucisque , neque auras dispiciunt : taedet caeli conuexa tueri . 
Nec longum in medio tempus , cum creber ad auras uisus adesse pedum sonitus genitorque per auras hunc , ubi uix multa maestum cognouit in umbra talibus alloquitur dictis atque increpat ultro : ' infelix , quae tanta animum dementia cepit ? 
quis furor iste nouus ? 
quo nunc , quo tenditis ' inquit ' regnorum immemores , quae mentem insania mutat ? 
dicite , quae lucis miseris tam dira cupido ? 
maturate fugam totoque absistite luco : nec reuocare gradum , si quando aduersa uocarint , est licitum ; flammis ambit torrentibus amnis per medium stridens torquetque sonantia saxa attollitque globos flammarum et sidera lambit . 
ille sub haec : ' tua me , genitor , tua tristis imago his posuere locis : merui nec deprecor ' , inquit ' omnipotens , sonitumque pedum uocemque tremesco conscius audacis facti : monitisque sinistris femina fert tristis sucos tardumque saporem . 
illa dolos dirumque nefas sub pectore uersans insontem infando indicio , moritura puella dum furit , incautum crudeli morte peremit ; suasit enim , scis ipse , neque est te fallere cuiquam . 
ut uidi , ut perii , ut me malus abstulit error , contigimusque manu quod non sua seminat arbor . 
' tum pater omnipotens solio sic infit ab alto : ' accipite ergo animis atque haec mea figite dicta : tuque prior , scelere ante alios immanior omnis , quem nec longa dies pietas nec mitigat ulla , hortator scelerum , coluber , mala gramina pastus desidia latamque trahens inglorius aluum cede locis , nullis hominum cogentibus , ipse , tenuis ubi argilla et dumosis calculus aruis . 
' ' at tibi pro scelere ' exclamat , ' pro talibus ausis omne aeuum ferro teritur , primusque per artem heu miserande puer , terram insectabere rastris et sonitu terrebis aues : horrebit in aruis carduus et spinis surget paliurus acutis lappaeque tribolique et fallax herba ueneni . 
at si triticeam in messem robustaque farra exercebis humum , frustra spectabis aceruum concussaque famem in siluis solabere quercu . 
insuper his subeunt morbi tristisque senectus et labor et durae rapit inclementia mortis . 
haec tibi semper erunt , tuque , o saeuissima coniunx , non ignara mali , caput horum et causa malorum , magna lues commissa tibi : heu perdita nescis nec quae te circum stent deinde pericula cernis . 
nunc morere , ut merita es , tota quod mente petisti : nec mea iam mutata loco sententia cedit . 
' At iuuenem primum saeuus circumstetit horror : deriguere oculi , nec se celare tenebris amplius aut notas audire et reddere uoces . 
haut mora , festinant iussi rapidisque feruntur passibus , et pariter gressi per opaca uiarum corripiunt spatium medium limenque relinquunt flentes et paribus curis uestigia figunt . 
tum uictum in siluis bacas lapidosaque corna dant rami et uulsis pascunt radicibus herbae . 
Interea magnum sol circumuertitur annum : matri longa decem tulerunt fastidia menses , unde homines nati , durum genus . 
inde per artem aut herbae campo apparent aut arbore frondes , inque nouos soles audent se gramina tuto credere : et lentis uuam demittere ramis instituunt udoque docent inolescere libro . 
tum , gemini fratres adolent dum altaria taedis , alter in alterius praelato inuidit honore ( horresco referens ) consanguinitate propinquum excipit incautum patriasque obtruncat ad aras sanguine foedantem quos ipse sacrauerat ignis . 
tum genitor uirus serpentibus addidit atris mellaque decussit foliis ignemque remouit praedarique lupos iussit pontumque moueri et passim riuis currentia uina repressit . 
mox et frumentis labor additus , ut mala culmos esset robigo et uictum seges aegra negaret . 
tum laqueis captare feras et fallere uisco inuentum , et duris urgens in rebus egestas mouit agros , curis acuens mortalia corda , deterior donec paulatim ac decolor aetas , ferrea progenies , duris caput extulit aruis et belli rabies et amor successit habendi . 
Iustitia excedens terris uestigia fecit . 
nec longum in medio tempus : furor iraque mentem praecipitant : gaudent perfusi sanguine fratrum . 
condit opes alius defossoque incubat auro nec doluit miserans inopem dextramque tetendit . 
Tum pater omnipotens grauiter commotus ab alto aethere se mittit : tellurem effundit in undas diluuio miscens caelumque in Tartara soluit . 
sternit agros , sternit sata laeta bouumque labores diluit : implentur fossae et caua flumina crescunt : et genus omne neci pecudum dedit omne ferarum . 
tum pietate grauem ac meritis ( mirabile dictu ) , qui fuit in terris et seruantissimus aequi , eripuit leto , tantis surgentibus undis , ut genus unde nouae stirpis reuocetur haberet . 
Diluuio ex illo patribus dat iura uocatis omnipotens : magnis agitant sub legibus aeuum . 
quid memorem infandas caedes , quid facta tyranni nesciaque humanis precibus mansuescere corda , Aegyptum uiresque orientis et ultima bella magnanimosque duces totiusque ordine gentis , quo cursu deserta petiuerit et tribus et gens magna uirum , meriti tanti non immemor umquam , quique sacerdotes casti altaria iuxta , quique pii uates pro libertate ruebant , qui bello exciti reges , quae litore rubro complerint campos acies , quibus arserit armis rex , genus egregium , magno inflammante furore , agmen agens equitum et florentis aere cateruas ? 
cetera facta patrum pugnataque in ordine bella praetereo atque aliis post me memoranda relinquo . 
Nunc ad te et tua magna , pater , consulta reuertor . 
maius opus moueo : uatum praedicta priorum aggredior , quamuis angusti terminus aeui accipiat , temptanda uia est , qua me quoque possim tollere humo et nomen fama tot ferre per annos , quod tua progenies caelo descendit ab alto , attulit et nobis aliquando optantibus aetas . 
auxilium aduentumque dei , quom femina primum uirginis os habitumque gerens ( mirabile dictu ) nec generis nostri puerum nec sanguinis edit , seraque terrifici cecinerunt omina uates aduentare uirum populis terrisque superbum semine ab aetherio , qui uiribus occupet orbem . 
Iamque aderat promissa dies , quo tempore primum extulit os sacrum diuinae stirpis origo missus in imperium , uenitque in corpore uirtus mixta deo : subiit cari genitoris imago . 
haut mora , continuo caeli regione serena stella facem ducens multa cum luce cucurrit . 
agnouere deum proceres cunctisque repente muneribus cumulant et sanctum sidus adorant . 
tum uero manifesta fides clarumque paternae nomen erat uirtutis : et ipsi agnoscere uultus flagrantisque dei diuini signa decoris . 
protinus ad regem magno feruore ruentum fama uolat magnisque acuit rumoribus iras incenditque animum matrisque allabitur auris . 
illa dolos dirumque nefas haut nescia rerum praesensit motusque excepit prima futuros . 
praescia uenturi furtim mandarat alendum , dum curae ambiguae , dum mens exaestuat ira . 
at rex sollicitus stirpem et genus omne futurum praecipitare iubet subiectisque urere flammis , multa mouens , mittique uiros , qui certa reportent haut secus ac iussi faciunt rapidisque feruntur passibus et magnis urbem terroribus implent . 
continuo auditae uoces uagitus et ingens infantumque animae flentes : ante ora parent corpora natorum sternuntur limine primo . 
at mater gemitu non frustra exterrita tanto , ipsa sinu prae se portans , turbante tumultu , infantem fugiens plena ad praesaepia reddit . 
hic natum angusti subter fastigia tecti nutribat teneris immulgens ubera labris . 
hic tibi prima , puer , fundent cunabula flores , mixtaque ridenti passim cum baccare tellus molli paulatim colocasia fundet acantho . 
Et iam finis erat perfecto temporis orbe . 
ut primum cessit furor et rabida ora quierunt , ante annos animumque gerens caelestis origo per medias urbes graditur populosque propinquos . 
illum omnis tectis agrisque effusa iuuentus attonitis inhians animis prospectat euntem , turbaque miratur matrum : ' qui spiritus illi , qui uultus uocisque sonus uel gressus eunti est ! 
' Continuo uates ( namque is certissimus auctor ) ut procul egelido secretum flumine uidit , ' tempus ait : deus , ecce , deus , cui maxima rerum uerborumque fides . 
tu nunc eris alter ab illo , fortunate puer , caeli cui sidera parent . 
sic equidem ducebam animo rebarque futurum : expectate uenis , spes et solacia nostri ' . 
haec ubi dicta dedit , fluuio mersare salubri accepit uenientem ac mollibus extulit undis : exultantque uada ac subito commota columba deuolat et supra caput astitit . 
inde repente radit iter liquidum celeris neque commouet alas . 
huc omnis turba ad ripas effusa ruebat certatim largos umeris infundere rores . 
tum genitor natum dictis compellat amicis : ' nate , meae uires , mea magna potentia solus et praedulce decus magnum rediture parenti , a te principium , tibi desinet . 
accipe , testor , o mea progenies : qua sol utrumque recurrens aspicit Oceanum , perfecto laetus honore omnia sub pedibus uertique regique uidebis . 
tu regere imperio populos , matresque uirosque , iam pridem resides animos desuetaque corda ignarosque uiae mecum miseratus inertes aggredere et uotis iam nunc adsuesce uocari ' . 
dixerat : ille patris magni parere parabat imperio , instans operi regnisque futuris . 
Heu pietas , heu prisca fides ! 
quas dicere grates incipiam , si parua licet componere magnis ? 
nec mihi iam patriam antiquam spes ulla uidendi nec spes libertatis erat nec cura salutis . 
hic mihi responsum primus dedit ille petenti , concretam exemit labem purumque reliquit aetherium sensum meque in mea regna remisit . 
illum ego per flammas , agerem si Syrtibus exul , per uarios casus , per mille sequentia tela , quo res cumque cadent , unum pro nomine tanto exsequerer strueremque suis altaria donis . 
huius in aduentum tantarum in munera laudum ipsi laetitia uoces ad sidera iactant intonsi montes : respondent omnia ualles . 
Tempore non alio ( magnum et memorabile nomen ) serpentis furiale malum meminisse necesse est . 
ausus quin etiam ( fama est obscurior annis ) compellare uirum et ueniendi poscere causas . 
hunc ubi tendentem aduersum per gramina uidit , substitit infremuitque feros dominumque potentem saucius ac serpens adfatur uoce superba : ' uerane te facies , uerus mihi nuntius adfers ? 
qui genus ? 
unde domo , qui nostra ad limina tendis ? 
fare age , quid uenias ; nam te dare iura loquuntur . 
aut quis te , iuuenum confidentissime , nostras iussit adire domus pacique imponere morem ? 
non equidem inuideo , miror magis : accipe porro , quid dubitem et quae nunc animo sententia surgat . 
est domus alta : uoca zephyros et labere pinnis ardua tecta petens , ausus te credere caelo , si modo quem memoras pater est , cui sidera parent ' . 
olli subridens sedato pectore fatur haut uatum ignarus uenturique inscius aeui : dissimulare etiam sperasti , perfide serpens ? 
ne dubita ; nam uera uides . 
opta ardua pinnis astra sequi clausumque caua te condere terra . 
quo periture ruis maioraque uiribus audes ? 
cede deo , toto proiectus corpore terrae ' . 
nec plura his : ille admirans uenerabile donum fronte premit terram et spumas agit ore cruentas contentusque fuga caecis se immiscuit umbris . 
Interea uolitans magnas it fama per urbes . 
conuenere uiri : mens omnibus una sequendi in quascumque uelit pelago deducere terras . 
multi praeterea , quos fama obscura recondit , concurrunt fremitu denso stipantque frequentes exultantque animis ; medium nam plurima turba hunc habet atque umeris extantem suspicit altis . 
postquam altos uentum in montes , aeterna potestas iura dabat legesque uiris , secreta parentis , spemque dedit dubiae menti curasque resoluit . 
conspicit ecce alios dextra laeuaque frequentis . 
quos ubi confertos audere in proelia uidit , incipit et dictis diuinum aspirat amorem : ' discite iustitiam moniti , succurrite fessis pro se quisque , uiri , quae cuique est copia , laeti communemque uocate deum . 
meliora sequamur quoque uocat uertamus iter . 
uia prima salutis intemerata fides et mens sibi conscia recti . 
uobis parta quies perfecto temporis orbe . 
nam qui diuitiis soli incubuere repertis nec partem posuere suis , dum uita maneret , pulsatusue parens et fraus innexa clienti , tum , cum frigida mors anima seduxerit artus , inclusi poenam expectant , quae maxima turba infernisque cient tenebris ueterumque malorum supplicia expendunt . 
aliis sub gurgite uasto infectum eluitur scelus aut exuritur igni . 
turbidus hic caeno uastaque uoragine gurges aestuat atque imo barathri eructat harenam . 
hinc exaudiri gemitus et saeua sonare uerbera , tum stridor ferri tractaeque catenae , semper et obducta densantur nocte tenebrae . 
praeterea quae dicam animis aduertite uestris . 
non ego uos posthac caesis de more iuuencis religione patrum truncis et robore nata mortaliue manu effigies et templa tueri audiam : et haec repetens iterumque iterumque monebo : sed periisse semel satis est , natumque patremque profuerit meminisse magis , si credere dignum est . 
sed fugit interea , fugit irreparabile tempus , flammarumque dies et uis inimica propinquat ' . 
adtonitis haesere animis : nec plura moratus hic aliud maius miseris mortalibus aegris iudicium canit ( et tristis denuntiat iras ) uenturum excidio et uasta conuulsa ruina omnia tum pariter rutilo immiscerier igni palantesque polo stellas caelique ruinam . 
tum uero tremefacta nouos per pectora cunctis insinuat pauor , et taciti uentura uidebant . 
Haec super aduentu cum multa horrenda moneret , ora puer prima signans intonsa iuuenta , diues opum , studiis florens ignobilis oti ( quinque greges illi balantum , quina redibant armenta , et dapibus mensas onerabat inemptis continuo alacris palmas utrasque tetendit et genua amplectens sic ore effatus amico est : ' o decus , o famae merito pars maxima nostrae , ad te confugio et supplex tua numina posco . 
omnia praecepi atque animo mecum ante peregi . 
eripe me his , inuicte , malis . 
quid denique restat , quidue sequens tantos possim superare labores ? 
accipe daque fidem : mihi iussa capessere fas est . 
' atque huic responsum paucis ita reddidit heros : ' o praestans animi iuuenis , absiste precando , nec te paeniteat : nihil o tibi amice relictum . 
hoc etiam his addam , tua si mihi certa uoluntas : disce , puer , contemnere opes et te quoque dignum finge deo , et quae sit poteris cognoscere uirtus . 
da dextram misero et fratrem ne desere frater . 
si iungi hospitio properat , coniunge uolentem . 
casta pudicitiam seruet domus . 
en age segnes rumpe moras rebus que ueni non asper egenis . 
dixerat haec . 
ille in uerbo uestigia torsit tristior , ora modis adtollens pallida miris , multa gemens , seque ex oculis auertit et aufert . 
Inde ubi prima fides pelago , tranquilla per alta deducunt socii nauis atque arte magistra hic alius latum funda transuerberat amnem alta petens , pelagoque alius trahit umida lina . 
postquam altum tenuere rates nec iam amplius ullae occurrunt terrae , crebris micat ignibus aether , eripiunt subito nubes caelumque diemque , consurgunt uenti et fluctus ad sidera tollunt . 
at sociis subita gelidus formidine sanguis diriguit : cecidere animi cunctique repente pontum aspectabant flentes ( uox omnibus una ) spemque metumque inter dubii , seu uiuere credant siue extrema pati , leti discrimine paruo , qualia multa mari nautae patiuntur in alto . 
ecce deus magno misceri murmure pontum emissamque hiemem sensit , cui summa potestas . 
par leuibus uentis et fulminis ocior alis prona petit maria et pelago decurrit aperto : nec longo distat cursu praeeunte carina . 
agnoscunt longe regem dextramque potentem nudati socii et magno clamore salutant . 
postquam altos tetigit fluctus et ad aequora uenit , id uero horrendum ac uisu mirabile ferri : subsidunt undae , remo ut luctamen abesset , collectasque fugat nubes graditurque per aequor iam medium necdum fluctu latera ardua tinxit . 
at media socios incedens naue per ipsos ipse gubernaclo rector subit , ipse magister . 
intremuit malus , gemuit sub pondere cumba , uela cadunt , puppique deus consedit in alta : et tandem laeti notae aduertuntur harenae . 
Tunc etiam tardi costas agitator aselli insedit nimbo effulgens : cui plurima circum matres atque uiri , pueri uelamina nota subiciunt funemque manu contingere gaudent . 
iamque propinquabant portis templumque uetustum antiqua e cedro centum sublime columnis ingreditur magna medius comitante caterua . 
horrendum siluis hoc illis curia templum , hae sacrae sedes , miro quod honore colebant . 
namque sub ingenti lustrat dum singula templo , horrescit uisu subito insonuitque flagello significatque manu et magno simul intonat ore : ' quae scelerum facies , quaeue aera micantia cerno Caesaris et nomen ? 
quae mentem insania mutat ? 
hae nobis propriae sedes , hic tempore certo perpetuis soliti patrum considere mensis . 
obstipuere animis gelidusque per ima cucurrit ossa tremor , mensasque metu liquere priores . 
Deuexo interea propior fit Uesper Olympo . 
tum uictu reuocant uires fusique per herbam et dapibus mensas onerant et pocula ponunt . 
postquam prima quies epulis mensaeque remotae , ipse inter primos genitori instaurat honores , suspiciens caelum . 
tum facta silentia linguis . 
dat manibus fruges dulcesque a fontibus undas impleuitque mero pateram ritusque sacrorum edocet immiscetque preces ac talia fatur : ' audite , o proceres , ' ait ' et spes discite uestras . 
nemo ex hoc numero mihi non donatus abibit , promissisque patris uestra ' inquit munera uobis certa manent , pueri , et palmam mouet ordine nemo . 
et lux cum primum terris se crastina reddet , unus erit tantum in me exitiumque meorum , dum paci medium se offert de corpore nostro . 
iamque dies , nisi fallor , adest . 
secludite curas . 
mecum erit iste labor , nec me sententia fallit : unum pro multis dabitur caput . 
' haec ita fatus conticuit seramque dedit per membra quietem . 
Oceanum interea surgens Aurora reliquit . 
iamque sacerdotes late loca questibus implent cum populo patribus ferturque per agmina murmur . 
quod genus hoc hominum , quaeue hunc tam barbara morem permittit patria ? 
poenas cum sanguine poscunt undique collecti et magno clamore secuntur insontem , saeuitque animis ignobile uulgus . 
Sol medium caeli conscenderat igneus orbem , cum subito acciri omnes , populusque patresque , exposcunt farique iubent , quo sanguine cretus quidue petat quidue ipse ferat . 
praeclara tuentis facta uiri mixtus dolor et stupor urguet inertis ( nescia mens hominum ) , certantque illudere capto . 
tum uero raptis concurrunt undique telis . 
tollitur in caelum clamor cunctique repente corripuere sacram effigiem manibusque cruentis ingentem quercum decisis undique ramis constituunt spirisque ligant ingentibus ipsum , tendebantque manus pedibus per mutua nexis ( triste ministerium ) , sequitur quos cetera pubes , ausi omnes immane nefas ausoque potiti . 
ille autem impauidus ' quo uincula nectitis ? 
' inquit ' tantane uos generis tenuit fiducia uestri ? 
post mihi non simili poena commissa luetis . 
' talia perstabat memorans fixusque manebat . 
Interea magno misceri murmure caelum incipit et rebus nox abstulit atra colorem impiaque aeternam timuerunt saecula noctem . 
terra tremit , fugere ferae et mortalia corda per gentes humilis strauit pauor : inde repente dat tellus gemitum et caelum tonat omne fragore . 
extemplo commotae Erebi de sedibus imis umbrae ibant tenues . 
tellus quoque et aequora ponti signa dabant : sistunt amnes terraeque dehiscunt . 
quin ipsae stupuere domus atque intima Leti Tartara et umbrosae penitus patuere cauernae . 
sol quoque et exoriens ( cuncti se scire fatentur ) tum caput obscura nitidum ferrugine texit . 
Diffugiunt comites et nocte teguntur opaca multaque dura suo tristi cum corde uolutant . 
quid faciant ? 
haerent infixi pectore uultus uerbaque , nec placidam membris dat cura quietem . 
tum senior tales referebat pectore uoces multa putans : ' ubi nunc nobis deus ille magister ? 
quem sequimur ? 
quoue ire iubes , ubi ponere sedes ? 
o dolor atque decus , tantarum gloria rerum ! 
iam iam nulla mora est : et nos rape in omnia tecum ( oramus ) teque aspectu ne subtrahe nostro . 
Hos inter motus media inter talia uerba tertia lux gelidam caelo dimouerat umbram : iamque pedem referens superas ueniebat ad auras , cum subito ante oculos ingenti mole sepulchrum , corpus ubi exanime positum , ( nec claustra nec ipsi custodes sufferre ualent ) auulsaque saxis saxa uident , laxis laterum compagibus artis . 
fit sonus : ingenti concussa est pondere tellus . 
horror ubique animo , simul ipsa silentia terrent . 
Ecce autem primi uolucrum sub culmine cantus : ingreditur linquens antrum , spoliisque superbus ibat ouans , pulsuque pedum tremit excita tellus , uulneraque illa gerens foribus sese intulit altis . 
atque hic ingentem comitum adfluxisse nouorum inuenit admirans numerum cunctisque repente improuisus ait : ' coram , quem quaeritis , adsum . 
uicit iter durum pietas et uiuida uirtus . 
praecipites uigilate , uiri ; timor omnis abesto . 
hi nostri reditus expectatique triumphi , haec mea magna fides . 
o terque quaterque beati , quae uobis , quae digna , uiri , pro laudibus istis praemia posse rear solui , quae dona parari ? 
accipite ergo animis : quae uos a stirpe parentum prima tulit tellus , eadem uos ubere laeto accipiet . 
reuocate animum maestumque timorem mittite et uosmet rebus seruate secundis . 
quod super est , laeti bene gestis ordine rebus pacem orate manu , pacem laudate sedentes magnanimi ; pacis solum inuiolabile pignus . 
' et simul his dictis faciem ostendebat et ora , ora manusque ambas populataque pectora ferro : immiscentque manus manibus gaudentque tuentes . 
nec uidisse semel satis est : iuuat usque morari et conferre gradum et dextrae coniungere dextram . 
His demum exactis spirantes dimouet auras : aera per tenerum caeloque inuectus aperto mortales uisus medio in sermone reliquit : atque illum solio stellantis regia caeli accipit aeternumque tenet per saecula nomen . 
ex illo celebratus honos , laetique minores seruauere diem tot iam labentibus annis . 
I decus , i , nostrum , tantarum gloria rerum , et nos et tua dexter adi pede sacra secundo annua , quae differre nefas . 
celebrate fauentes hunc , socii , morem sacrorum : hunc ipse teneto , o dulcis coniunx , et si pietate meremur , hac casti maneant in religione nepotes . 
