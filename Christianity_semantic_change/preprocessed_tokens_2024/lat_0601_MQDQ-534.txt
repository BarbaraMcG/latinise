Quo sine me mea lux oculis se errantibus abdit nec patitur uisu se reserare meos omnia conspicio simul : aethera flumina terram ; cum te non uideo , sunt mihi cuncta parum . 
quamuis sit caelum nebula fugiente serenum , te celante mihi stat sine sole dies . 
sed precor horarum ducat rota concita cursus et breuitate uelint se celerare dies . 
consultum nobis sanctisque sororibus hoc sit , ut uultu releues quos in amore tenes . 
Mater opima , decens , uoto laetare beato , gaude : natalem filia dulcis habet . 
hanc tibi non uterus natam , sed gratia fecit ; non caro , sed Christus hanc in amore dedit . 
quae sit in aeternum tecum , tibi contulit auctor , perpetuam prolem dat sine fine pater . 
felix posteritas quae nullo deficit aeuo , quae cum matre simul non moritura manet ! 
sit modo festa dies , sancto Radegundis honore : Agnen hanc uobis agnus in orbe dedit . 
gaudia distensos pariter celebretis in annos et per uos populus uota superna colat , uirgineosque choros moderamina sancta docentes perpetuae uitae distribuatis opes . 
hinc longinqua salus teneat uos corpore iunctas , rursus in aeterno lumine iungat amor . 
Si pietas et sanctus amor dat uota petenti , exaudi famulos munere larga tuos . 
Fortunatus agens , Agnes quoque uersibus orant , ut lassata nimis uina benigna bibas . 
sic tibi det dominus quaecumque poposceris ipsum , et tibi , sicut amas , uiuat uterque rogans : suppliciter petimus , si non offendimus , ambo , ut releues natos , mater opima , duos . 
non gula uos , sed causa trahat modo sumere uina , talis enim potus uiscera lassa iuuat . 
sic quoque Timotheum Paulus , tuba gentibus una , ne stomachum infirmet sumere uina iubet . 
Dulce decus nostrum , Christi sanctissima uirgo , Agnes quae meritis immaculata manes : sic tibi complacuit hodiernum ducere tempus , ut mihi nec solitam distribuisses opem ? 
nec dare nunc dominae modulamina dulcia linguae , cui dum uerba refers pascitur ore tuo ? 
abstinuisse cibis etiam uos ipse probaui et quasi pro uobis est mihi facta fames . 
audio , somnus iners radiantes pressit ocellos ; an nimias noctes anticipare uolis ? 
cui non sufficiant haec tempora longa quietis , cum prope nox teneat quod duplicata dies ? 
nubila cuncta tegunt , nec luna nec astra uidentur si sis laeta animo , me nebulae fugiunt . 
gaudia uera colat quae nos haec scribere iussit et tecum faueat ducta sub arce poli . 
Mater honore mihi , soror autem dulcis amore , quam pietate fide pectore corde colo , caelesti affectu , non crimine corporis ullo : non caro , sed hoc quod spiritus optat amo . 
testis adest Christus , Petro Pauloque ministris , eumque piis sociis sancta Maria uidet , te mihi non aliis oculis animoque fuisse , quam soror ex utero tu Titiana fores , ac si uno partu mater Radegundis utrosque , uisceribus castis progenuisset , eram , et tamquam pariter nos ubera cara beatae pauissent uno lacte fluente duos . 
heu mea damna gemo , tenui ne forte susurro impediant sensum noxia uerba meum ; sed tamen est animus simili me uiuere uoto , si uos me dulci uultis amore coli . 
Quae carae matri , quae dulci uerba sorori solus in absenti cordis amore loquar ? 
quas locus excludit mens anxia uoce requirit et simul ut uideat per pia uota rogat . 
te peto , cara soror , matri pietate benigna quod minus impendi tu famulare uelis . 
illa decens tecum longo mihi uiuat in aeuo et tribus in Christo sit precor una salus . 
nos neque nunc praesens nec uita futura sequestret , sed tegat una salus et ferat una dies . 
hic tamen , ut cupio , uos tempora longa reseruent , ut soror et mater sit mihi certa quies . 
Accessit uotis sors iucundissima nostris , dum meruere meae sumere dona preces . 
profecit mihimet potius cibus ille sororum : has satias epulis , me pietate foues . 
qua probitate micans partes componis utrasque ! 
me recreas animo has saturando cibo . 
pascunt membra dapes , animam dilectio nutrit : quae , cui plus opus es , dulcior esca uenis . 
audiat omnipotens et te pia uota petentem , ut tibi perpetuos fundat in ore cibos . 
saecula longa simul cum matre superstite uernes et uestro freno stet chorus ille deo . 
Sollicita pietate iubes cognoscere semper , qualiter hic epulis te tribuente fouer . 
haec quoque prima fuit hodiernae copia cenae , quod mihi perfuso melle dedistis holus ; nec semel aut iterum , sed terque quaterque cucurrit , cuius me poterat pascere solus odor . 
portitor ad tantos missus non sufficit unus ; lassarunt totiens qui rediere pedes . 
praeterea uenit missus cum collibus altis undique carnali monte superbus apex , deliciis cinctus quas terra uel unda ministrat ; compositis epulis hortulus intus erat . 
haec ego nunc auidus superaui cuncta gulosus : et mons et hortus uentre tenetur iners . 
singula nec refero , quia me tua munera uincunt : ad caelos uictrix et super astra uoles . 
Multiplices epulae concurrunt undique fusae ; quid prius excipiam , me bonus error habet . 
carnea dona tumens argentea gauata perfert , quo nimium pingui iure natabat holus . 
marmoreus defert discus quod gignitur hortis , quo mihi mellitus fluxit in ore sapor . 
intumuit pullis uitreo scutella rotatu , subductis pinnis quam graue pondus habens ! 
plurima de pictis concurrunt poma canistris , quorum blandifluus me saturauit odor . 
olla nigella nimis dat candida pocula lactis atque superba uenit quae placitura fuit . 
haec dominae matri famulans , haec munera natae iunctus amore pio tertius ipse loquar . 
Respice delicias , felix conuiua , beatas , quas prius ornat odor quam probet ipse sapor . 
molliter arridet rutilantum copia florum ; uix tot campus habet quot modo mensa rosas , albent purpureis ubi lactea lilia blattis certatimque nouo fragrat odore locus . 
insultant epulae stillanti germine fultae ; quod mantile solet , cur rosa pulchra tegit complacuit melius sine textile tegmine mensa , munere quam uario suauis obumbrat odor ; enituit paries uiridi pendente corymbo : quae loca calcis habet , huc rosa pressa rubet . 
ubertas rerum tanta est , ut flore sereno mollia sub tectis prata uirere putes . 
si fugitiua placent , quae tam cito lapsa recedunt , inuitent epulae nos , paradise , tuae . 
Daedalicis manibus nituit textura sororis ; tantum digna fuit mater habere decus . 
Munera direxi , sed non mea , crede fatenti : ad te quae ueniunt sunt tua dona magis . 
melle superfusas cunctorum porrigis escas , cuius ab ore pio dulcia mella fluunt . 
copia quanta mihi maneat de munere uestro credite , dum spargit iam gula uicta cibos . 
sed mihi da ueniam , uenerando corde benigna : quod praesumpsit amor sit ueniale mihi . 
nunc Christum pro me chorus ille uerendus adoret , ne peccatorem me mea culpa grauet . 
Ista meis manibus fiscella est uimine texta : credite mi , carae , mater et alma soror ; et quae rura ferunt , hic rustica dona ministro , castaneas molles , quas dedit arbor agris . 
Aspexi digitos per lactea munera fixos , et stat picta manus hic ubi crama rapis . 
dic , rogo , quis teneros sic sculpere compulit ungues ? 
Daedalus an uobis doctor in arte fuit ? 
o uenerandus amor cuius faciente rapina subtracta specie uenit imago mihi ! 
spes fuit , haec quoniam tenui se tegmine rupit : nam neque sic habuit pars mihi parua dari . 
haec facias longos domino tribuente per annos , in hac luce simul matre manente diu . 
Quid tam dulce darent mihimet materque sororque , quam modo quod tribuunt congrue lactis opem , sicut apostolico praecepit dogmate Paulus , cum infirmis animis lac iubet ipse dari ? 
sollicitam mentem geritis de nomine nostro : de uobis semper sit pia cura deo . 
Nesciui , fateor , mihi prandia lassa parari : sic animo merear posse placere tuo ; nec poterant aliqui uultu me auellere uestro , si non artificis fraus latuisset inops . 
quis mihi det reliquas epulas , ubi uoce fideli delicias animae te loquor esse meae ? 
a uobis absens colui ieiunia prandens , nec sine te poterat me saturare cibus . 
pro summis epulis auido tua lingua fuisset , replessent animum dulcia uerba meum . 
ordine sed uerso medicus fera uulnera gignit et fallax artem decipiendo probat . 
quem numquam saturat quidquid mare , terra ministrat , credebat solo me saturare meo . 
sed modo da ueniam , quaeso , pietate parata , alterius facinus ne mihi constet onus . 
Composui propriis manibus hoc munus amoris , sed tibi uel dominae sit rogo dulce meae , quamuis exiguo uideantur inepta paratu : crescant affectu quae modo parua fero . 
si bene perpendas , apud omnes semper amantes muneribus paruis gratia maior inest . 
Transmissas epulas , quae pruna nigella uocantur , ne rogo despicias , quae mihi silua dedit . 
si modo dignaris siluestria sumere poma , unde placere queam dat meliora deus . 
hoc quoque non metuas quod ramo umbrante pependit : non tellus fungos , sed dedit arbor opes . 
non ego crudelis , qui matri incongrua praestem : ne dubites puros sumere fauce cibos . 
Inter multiplices epulas ieiunia mittis atque meos animos plura uidendo cremas . 
respiciunt oculi medicus quod non iubet uti , et manus illa uetat quod gula nostra rogat . 
attamen ante aliud cum lactis opima ministras , muneribus uincis regia dona tuis . 
nunc cum matre pia gaudens soror esto , precamur : nam nos laetitiae mensa benigna tenet . 
Hinc me deliciis , illinc me pascitis herbis , hinc oua occurrunt , hinc mihi pruna datur . 
candida dona simul praebentur et inde nigella : uentre utinam pax sit sic uariante cibo ! 
me geminis ouis iussistis sero cibari ; uobis uera loquor : quattuor ipse bibi . 
atque utinam merear cunctis parere diebus sic animo , ceu nunc hoc gula iussa facit . 
Si me non nimium pluuiatilis aura uetaret , dum nesciretis , uos repetisset amans . 
nec uolo nunc absens una detenter ut hora , cum mea tunc lux est quando uidetur amans . 
Per pietatis opus , per qui pius imperat astris , per quod mater amat , frater et ipse cupit , ut , dum nos escam capimus , quodcumque loquaris : quod si tu facias , bis satiabor ego . 
Deliciis uariis tumido me uentre tetendi , omnia sumendo : lac holus oua butur . 
nunc instructa nouis epulis mihi fercula dantur , et permixta simul dulcius esca placet . 
nam cum lacte mihi posuerunt inde buturum : unde prius fuerat , huc reuocatur adeps . 
Inter delicias uarias mixtumque saporem dum dormitarem dumque cibarer ego ( os aperiebam , claudebam rursus ocellos et manducabam somnia plura uidens ) , confusos animos habui , mihi credite , carae , nec ualui facile libera uerba dare . 
non digitis poteram , calamo neque pingere uersus , fecerat incertas ebria Musa manus . 
nam mihi uel reliquis sic uina bibentibus apta ipsa uidebatur mensa natare mero . 
nunc tamen , ut potui , matri pariterque sorori alloquio dulci carmina parua dedi . 
etsi me somnus multis impugnat habenis , haec dubitante manu scribere traxit amor . 
Blanda magistra suum uerbis recreauit et escis et satiat uario deliciante ioco . 
Si non complestis quod hic completa uocatur , haec , rogo suppliciter , suscipe , sume libens . 
nec parua spernas : nam si mea uota requiras , munus in angustum cernitur amplus amor . 
Casibus innumeris hominum momenta rotantur instabilique gradu pendula uita meat . 
ipsa futurarum titubans mens anxia rerum uentura ignorat quid sibi lux pariat . 
nam me digressum a uobis Eomundus amator illa suscepit qua bonitate solet . 
hinc citus excurrens Cariacae deuehor aulae ; Tincillacensi perferor inde loco . 
hinc sacer antistes rapuit me Domitianus , ad sancti Albini gaudia festa trahens . 
inde relaxatus , per plura pericula fessum puppe sub exigua fluctus et imber agit , quo grauis incumbens Aquilo subuerterat amnem et male curuatos extulit unda sinus ; nec sua commotos capiebant litora fluctus : inuadunt terras aequora fusa nouas . 
pascua rura nemus segetes uiburna salictum uiribus iratis una rapina tenet . 
huc mihi commisso per confraga murmura ponti flatibus horrificis laxa fremebat hiems surgebatque cadens per aquosa cacumina puppis , ascendens liquidas monte uagante uias ; quo rate suspensa modo nubila nauta tenebat , gurgite subducto rursus ad arua redit . 
fluctibus infestis pelagi spumante procella assidue rapidas prora bibebat aquas ; aequora lambebant inimica pace carinam , tristius amplexu nos nocitura suo . 
sed mora nulla uetat uarias memorare querellas : post referenda simul murmura corde tego . 
hoc mihi praecipue diuina potentia praestet , ut cito felices uos reuidere queam . 
Passim stricta riget glacies concreta pruina nec leuat afflictas flexilis herba comas . 
terra iacet crustata gelu sub cortice duro , mollis et arboreas nix tegit alta comas . 
proflua crustatum struxerunt flumina murum et densata grauem uestiit unda cutem . 
mole sua frenantur aquae , se lympha ligauit , obice sub proprio uix sibi praebet iter . 
fluminibus mediis nata est crystallina ripa , nec cupimus subter , nec super itur iter . 
asperius tumuit glacies Aquilone fremente : cui dabit illa uiam quae sibi pugnat aqua ? 
sed si concipitur nunc spiritus ille caloris , qui tum in principio perferebatur aquis , assiduis precibus si flectitis omnipotentem , et mihi , ceu cupitis , prosperiora datis . 
nam uobis parere animo quodcumque iubetur posse utinam sic sit quam mihi uelle placet ! 
