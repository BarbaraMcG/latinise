Hactenus informis heremi uexatus harenis Iordanem ad fluuium populus promouerat arma ; qui uirides inter saltus dum lubricus errat , eximiam Hiericho fluctu labente reliquit et sequitur pontoque dehinc miscetur aperto . 
illic sanctificus uates , dum funera cernit aduentare sibi summamque instare dierum , quae mundo perscripta fuit : dum degitur istic , collectum in turmas populum numerosque frequentes congregat et tali uerborum munere ditat : " Si placet hostiles penitus prosternere gentes et placidam pacem uentura in saecla tenere , formidate deum totoque in pectora sensu condite , ut illaeso semper sit iunctus amore ; qui uos oppressa dudum ceruice maerentes sustulit e uinclis et carcere soluit Aegypti : qui nebulas inter uosmet hostemque locauit instantem trepidis nudataque terga prementem ; qui dedit et nubem securi ad signa diei , et piceam claro detersit lumine noctem : ut uos ignoto terrarum in tramite postos firmarent elementa dei , mutantia sese , quo nox fusca uenit , quo candent sidera cursu ; ille et alterno solitum procurrere motu oceanum semperque uagum , quo flamina uenti indeprensa ferunt , sicca nudauit harena , sanguineam exsudans , rubrantia litora , terram ; ut uos ancipiti constrictos clade laborum duceret , erectis alterna ad bracchia muris , aequore diuiduo , bifida dum pendet in unda . 
uidistis , quae cura foret tum numinis alti uos circum , dum pone uolans se concitat hostis consimilemque uiam uentoso in marmore quaerit . 
at non ille potens tumidos transmittere fluctus concidit et madidas inter uersatur harenas . 
uos , spoliis dites dederat quos mollis Aegyptus , informes heremi terras domibusque negatas uicistis tutante deo , dum flumina saxis ilicet et mannam nitido demittit Olympo . 
grandibus et nimbis per noctem lapsa coturnis aequora compleuit positis circumdata castris . 
indumenta pedum longus non discidit usus , nec uestes periere situ uel corpore tritae ; omnia uos circum non perdit fessa uetustas . 
hostiles cedunt acies urbesque patescunt : signifer est dominus , celeri formidine missa debilitans omnes , uestris qui gressibus obstant . 
et nunc aequorei quoniam Iordanis ad undas uenimus et tellus sese iam proxima iungit ab summo transcripta deo , per sidera testor et quidquid celsa domini praefulget in aula . 
ut legem aetheriam , quam scripsit dextra tonantis , sensibus et toto uelitis corde tenere . 
nil durum rigidumue iubet , sunt omnia iusta , mollia , iucunda longaeque accommoda uitae , utpote quae iubeant , ut , quidquid non placet ulli commissum in sese , id nulli inferre laboret . 
sabbata diligite , sincero et corde fouete , quos lex una tenet , dominus quos exhibet unus , nil uetitum fecisse uolet , qui diligit omnes nascendi sub lege pares . 
sit pascha quotannis peruigili cum nocte potens septemque diebus otia lenta ferat nullique obnoxia curae . 
sit pater et genetrix cari semperque uerendi . 
coniugium uetitum externa in gente cauete . 
idola disicite litumque auertite laeuum , quem gentes peperere ferae , dum mortua curant numina et umbrosis statuunt donaria lucis . 
quin etiam quotiens dat signum rauca cruentum bucina et aeratas educunt classica turmas , constructas sacrate domus uinetaque laeta coniugium et licitum consuetis iungito festis : nam dubios semper faciunt instantia casus bella uiris nullusque sibi dat tempora uitae . 
imbelles cohibete domi : mens saucia turbat saepe uiros fortes , omnique in tempore belli parcite supplicibus et debellate superbos . 
euitate , uiri , fecundam euertere siluam nobilibus pomis ; steriles succidite saltus tempore bellorum , corpus si forte perempti cernitur intectum . 
Leuitas cura tenebit iuuencae truncare pedem , ne maximus ultor sit deus innocui , captiuam iungere lecto si placuit . 
ius omne sinet sub tecta tenere , crinigerum tondere caput unguesque secare terdenosque dies lacrimis praestare maerentis extinctos caesosque senes . 
quis illa creata est , coniugioque sibi tum demum annectere iusto . 
ac si displicuit post damnum capta pudoris , deponat seruile iugum dominumque relinquat . 
uxores si forte duas uir duxerit unus et non aequali seruat consortia cura , pignora contemptae bissem cum iure tenebunt omnibus ex rebus , peperit quas cura parentis . 
damnatos tumulate uiros cunctosque sepulchris condite percussos ; nulli nam terra negatur . 
uestimenta uiri nequaquam femina sumat mulierumue mares ; uetito fit noxia cultu . 
implumes auium si quis uult prendere fetus . 
ne matrem cum prole ferat . 
qui culmina pangit . 
prouideat , ne forte faber uoluatur ab alto . 
uinea ne grauidos pariat bis feta racemos : nec tibi duplicibus carpatur messis aristis . 
gentiles uitate uiros ; et quidquid abhorret moribus aut cultu , longe lex sancta repellit . 
immundas inhibite lupas , ne praemia noctis uenditae ad aeternam domini sacraria portent . 
fugacem ne reddat ero quicumque tenebit , ne ferus afficiat duro sub uerbere captum . 
messem nemo legat alieno in rure creatam ; nec uinum pressare uelit , quod protulit uua uicini de parte sui : praecerpere sane racemos spicasque licet , non demere totum . 
coniunx pulsa domo alio si forte marito nupserit , amisso si post uiduetur eodem . 
ne redeat spreti repetens consortia lecti . 
nemo nouam nuptam infecto eliminet anno . 
nec mola uendatur , gemino quae concaua saxo in goerum sinuata uolat frumentaque frangit . 
alter ob alterius ne pendat crimina poenam . 
ille quaterdena susceptet uerbera tergo , qui stolido sermone ferox conuicia iactat . 
ora triturantis fuerint ne uincta iuuenci . 
pignore non genito si fors decesserit ille . 
cui frater astabit , dimissam ducat ad aedes , qui superest , natosque creet . 
ne semine nullo sit uacuata domus gentemque infuscet inanem : at si uir renuit , causam mox femina dicat ad proceres legemque citet , quae cogit inertes . 
iurgia se quotiens in rixam perfida uertunt frendentesque uiros alterna in iurgia pulsant , inserat his mediam sese ne femina , neue inguina corripiat alieni obscena mariti . 
Haec quisquis deuotus agit . 
non tangitur ulla peste mali . 
nec bella timet morbosque calentes , nec sterilem sentit consumptis mensibus annum , sed placidus toto laetatur tempore uitae . 
diuitias donante deo , qui crimina mundi despectat mitis iraeque in tempore punit . 
Talibus orabat uates cunctosque monebat Leuitas , quos cura manet uenerabilis aulae sacrorumque dei , ut legis iussa perennis omnibus adsidue legerent : quo promptior esset sollicitudo dei cunctorum in corde uirorum : utque etiam tabulas gemina de caute politas . 
bis quina quae iussa tenent metuenda per orbem , sanctificae adseruent clausas penetralibus arcae . 
His actis prodire iubet Nauete creatum iudicioque dei plebis dat iura regendae , utque libens Iudaea manus subuerteret aras mentitosque deos , hymno dat uerba melodo . 
Auditum tribuat deumque laudet caelum quodque supra praetexit astra : et tellus tumido diuisa ponto aures commodet et sonos receptet . 
mentis nuntia quos ait loquella : ut sueuit pluuios potare rores . 
aestus cum rapidi calente flamma messis puluereo tabescit aruo : rident gramina parturitque mundus et multum patulis diuisa rimis nimbos frugiferos hiulca sorbet . 
nomen nam domini mei poposci , cuius gloriae conuenit honores et laudes meritos referre seruos . 
cuius eloquiis uerum cohaeret , quae semper ualida uigent iuuenta . 
rectum iudicium uiaeque iustae nullis flexibus implicant uiantes ; iniquum nihil est nihilque prauum . 
beatae dominus fidelitatis non reddit meritis pares reatus . 
quamuis progenies iniqua pactis pernix supplicium sibi laboret . 
heu plebs tristificae dicanda morti . 
haec reddis domino deoque nostro , illi , qui genitor mauult uocari . 
seruis dum tribuit nomen natorum : cunctos numine cum regat perenni . 
ac possit subito delere leto ? 
hic te constituit , creauit ille , qui nunc obtinet et tenebit olim . 
memento potius aeui perennis . 
et quae post obitum funusque uiuant : annos quos series futura sumat et quae sint iterum creanda , quaere . 
aut si mens hebetat , patrem precare , qui te continuo totum docebit : uel de presbyteris unum rogato : nubem discutiet dabitque lucem . 
cum semper dominus in astra celsus diuisos populos dedisset orbi . 
primus quos genitor creans Adamus terrarum trepido dedit labori : uerbum iusserat ut dei perennis . 
finem gentibus indiditque summam , qualem sidereae tenent cohortes . 
cohaesit domino plebes Iacobi , cuius cretio conrogatur ipsi : heres nam domini deique uiuit sola sufficiens sibique firma : qua tellus iacet abnegata tectis et solis calidis anhela flammis nullis perpetuum rigatur undis . 
istic eliciens deus nocentes adfecit merita subinde plaga . 
et mox sanctificae dedit medellae , subdens dexterae , ceu laborat ales pullos tegmine sub fouere pinnis . 
lumen ut medium solemus ipsi , per quod cernimus . 
abditum tenere , ne sit fors aliqua molesta plagae . 
solus quos dominus ademit hosti , qui caelum statuit fecitque terras , ipsis multimodum cibum parauit , quem tellus parit irrigata nimbis : mellis et latices dedere saxa . 
et pingui pariter fluente oliuo . 
lac uictum pecudum dedere mammae tellus triticeas fecunda messes et uinum madidis creauit uuis . 
cuius laticibus repleta pubes gestit ebria denegare numen , cuius muneribus ditata regnat ! 
quin et pestiferos secuta ritus pingues daemonibus parauit aras . 
uidit haec domini deique lumen et iustam meritis necem parauit sontes dissocians proculque pellens , dum rectum potius uidetur ipsi ignotam refugis praeferre gentem . 
ignis e domini coruscat ore , qui , cum perpetuum pererret orbem , ipsis emicat inferis timendus . 
sternit pabula diruitque messes et quae seminibus uenere iactis . 
lucent sidera fulgurantque monte iusta cum dominus mouetur ira et telo timidos petit calenti . 
pallor corpora luridus necabit , ieiunum solitus adire pectus . 
illos pennigerae ferent uolucres : illos bestiae mordicus uorabunt : illos uulnera duriora ferro consumptis facient lugere natis : tandem desinat ut sibi uideri diues ceu proprio Iudaea dono . 
illam uulnificus delebit hostis . 
unum dum fugiunt timentque mille . 
sed rursus dominus redit serenus , ut totam protinus sedauit iram : longe dissimilis deis reorum ; quorum uinea uitis est Gomorrae fellito nimium fecunda musto . 
cunctis dirior aspidum uenenis . 
tempus iam properat . 
uidete , leti , omnes quo dominus cohercet ultor . 
et nunc pestiferos rogate diuos : adsint , subueniant leuentque poenas , ut uotis redeat medella uestris . 
solus sum dominus , uidete : solus uitae conditor arbiterque leti ; ius est parcere , ius mihi ferire ! 
nullus fortior arbiter caelorum extat . 
qui ualeat leuare leto illum quem domini manus cohercet . 
quam dum stelligera per astra tollo . 
dicam : " Perpetuis mandabo saeclis educens gladium uagina nudum ; qui dum per trepidos rotatur hostes , lucet fulgure candidus corusco . 
imis pestifer et timendus altis , semper cum domino laetare , caelum ! 
quem cunctus polus angelique laudent et gentes socia parique plebe . 
longa nam dominus erumpit ira et , dum percutit improbos superne , parcit subditis et pios reseruat . 
Postquam digna dea cecinit modulamina uates , uisurus terram Nabali e uertice montis donatam populo , cuius moderamen agebat , conscendit sublime iugum functusque deinde occubuit , nullo contectus membra sepulchro . 
cuius uita fuit bis sexaginta per annos omnibus in rebus felici interrita cursu , nullis fracta malis nullique obnoxia morbo : quin etiam occiduo sub tempore lumina flammas seruauere suas , uisu sincera sereno . 
