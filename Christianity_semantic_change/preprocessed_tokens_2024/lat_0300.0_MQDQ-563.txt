Ter ternae , uarias cunctae quae traditis artes , linquite Pierios colles et scribite mecum . 
ille ego Vespa precor , cui , diuae , saepe dedistis per multas urbes populo spectante fauorem . 
scribere mellis opus et dulcia carmina quaero , nec mel erit solum ; aliquid quoque iuris habebit . 
Contendit pistor , cocus est contrarius illi . 
his est Vulcanus iudex , qui nouit utrosque . 
ad causam pistor procedit primus agendam , canitiem capiti toto praebente farina : ' Numina per Cereris iuro , per Apollinis arcus : miror enim , fateor , et iam uix credere possum quod cocus iste mihi sit respondere paratus , de cuius manibus semper fit pane satullus , quisue sit utilior audet contendere mecum . 
sunt testes anni faustae Ianique Kalendae , quique meum studium per Saturnalia norunt , quorum epulas semper rerum commendo paratu . 
sis memor , o Saturne , tuis quod praesto diebus et me pro studio trepidum tu numine firma . 
aurea coeperunt sub te quoque saecula farre ; denique si Cereris non tu pia dona dedisses roderet adsidue cocus iste sub ilice glandes . 
' ' Nempe opus est cunctis panis , quem nemo recusat , quo sine quas possunt mortales ponere cenas ? 
qui uires tribuit , qui primus poscitur , hic est , quem serit agricola , quem maximus educat aether . 
hunc pater Aeneas Troianis uexit ab oris , nil sine quo tua iura ualent , ingrate , canina . 
prouocor ut dicam : Melitonem rodere temptas , quem docuit notus Cerealis fingere panes , urbe Placentinus . 
cunctas qui tradidit artes , Pythagoras populo nescis quae suaserit olim , mandere ne uellent mixto cum sanguine carnes ? 
' si iugulatis oues , quid erit quod uestiat ? 
' inquit . 
' mactentur uituli , nec erit iam uomeris usus nec segetum fecunda dabit sua munera tellus ' . 
' ' Sed temere facio si te , coce , conparo nobis , cum possim numen quodcumque potest superorum . 
Iuppiter ipse tonat : tono , cum molo , sic ego pistor . 
Mars subigit bello multas cum sanguine gentes : pistor ego macto flauas sine sanguine messes . 
tympana habet Cybele : sunt et mihi tympana cribri ; Thyrsitenens Satyros : facio et saturos ego plures . 
illum praecedunt Panes : facio mihi panes . 
quid uero ? 
manibus nostris non dulce paratur ? 
nos facimus populo studiose coptoplacentas , nos adipata damus , nos grata canopica uobis , crustula nos Iano ; sponsae mustacia mitto . 
nouerunt omnes pistorum dulcia facta , nouerunt multi crudelia facta cocorum . 
tu facis in tenebris miserum prandere Thyesten , nescius ut Tereus cenet facis , improbe , natum , tu facis in lucis ut cantet tristis aedon maestaque sub tecto sua murmuret acta chelidon . 
talia si numquam feci nec talia suasi , ordine primus ero , dignus quem palma sequatur ' . 
Conticuit pistor . 
coepit cocus ordine fari , ora niger studio , faciem mutante fauilla : ' Si uerbis pistor damnauit iura cocorum , illi ne credas aliquid , quia fingere nouit , qui semper multis dicit se uendere fumum , stat qui sub saxo quasi Sisyphus atque laborat , denique qui tantum de melle et polline fingit has quas iactat opes . 
nobis quae copia dicam . 
silua feras tribuit , pisces mare et aura uolucres , dat uinum Bromius , Pallas mihi praestat oliuam , datque sues Calydon et saepe ego condio dammas , saepe etiam perdix iacet et Iunonius ales , gemmatam pinnis solitus producere caudam . 
certe quem extollit , quem laudat saepius ille , ille suus panis sine nobis , crede , placere solus non poterit , nec si sit melleus ipse . 
quis me non laudet sternentem pisce patellas , cum positus madeat deceptus ab aequore rhombus ? 
' ' Sed similem superis ego me magis esse docebo . 
est Bromio Pentheus : est et mihi de boue pentheus . 
uritur Alcides flammis : conburor ad ollas . 
sicut Neptuno feruet mihi caccaba fluctu . 
nouit Apollo suas studiose tangere chordas : et mihi per digitos texuntur quam bene chordae ! 
exseco sic gallos qualis Berecyntia Gallos . 
Partes quisque suas tollet qui cenat apud me : ungellam Oedipodi , sycotum pono Promethei , Pentheo pono caput , ficatum do Tityoni , siccus aqualiculum reddi sibi Tantalus orat , ceruinam Actaeon tollit , Meleager aprinam , agninam Pelias , taurinam longulus Aiax , Orpheu , tu tolles chordas , Leandre , lacertos , me sterilem Niobe , linguam Philomela rogant me , pinna Philoctetam meruit , rogat Icarus alas , bubula Passiphae , Europe bubula poscit , auratam Danaae , cygnum bene condio Ledae . 
' Iam finem pugnae faciat sententia nobis . 
' Vtque cocus pressit uocem , sic Mulciber infit : es , coce , suauis homo ; dulcis sed tu quoque , pistor . 
aequales dimitto deus , qui uos bene noui . 
consentite ( bonis sine rixa uiuere dulce est ) , ne frigus faciam , si me subduxero uobis . 
