Congenitae in Christo gentis mihi castus ab alto Insinuatus amor , proprias excedere uires Me iubet , atque pias accendere carmine mentes . 
Ne post confectum celebris uictoria bellum , Securos animos incauta pace resoluat : Ceu metus eliso iam nullus ab hoste supersit , Nec caput attriti uirosum palpitet anguis . 
Unde igitur commenta mali sopita resurgant , Quemue ipso de fine dolum noua promat origo , Da fari , Pater omnipotens , artemque malignam Pandere , prostratus qua rursum nititur error . 
