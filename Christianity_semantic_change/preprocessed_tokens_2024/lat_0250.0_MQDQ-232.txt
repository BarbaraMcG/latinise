Dum fiscella tibi fluuiali , Tityre , iunco Texitur et raucis immunia rura cicadis , Incipe , si quod habes gracili sub harundine carmen Compositum . 
nam te calamos inflare labello Pan docuit uersuque bonus tibi fauit Apollo . 
Incipe , dum salices haedi , dum gramina uaccae Detondent , uiridique greges permittere campo Dum ros et primi suadet clementia solis . 
Hos annos canamque conam , uicine Timeta , Tu iuuenis carusque deis in carmina cogis ? 
Viximus et calamis uersus cantauimus olim , Dum secura hilares aetas ludebat amores . 
Nunc album caput et ueneres tepuere sub annis , Iam mea ruricolae dependet fistula Fauno . 
Te nunc rura sonant ; nuper nam carmine uictor Risisti calamos et dissona flamina Mopsi Iudice me . 
mecum senior Meliboeus utrumque Audierat laudesque tuas sublime ferebat ; Quem nunc emeritae permensum tempora uitae Secreti pars orbis habet mundusque piorum . 
Quare age , si qua tibi Meliboei gratia uiuit , Dicat honoratos praedulcis tibia manes . 
Et parere decet iussis et grata iubentur . 
Namque fuit dignus senior , quem carmine Phoebus , Pan calamis , fidibus Linus aut Oeagrius Orpheus Concinerent totque acta uiri laudesque sonarent . 
Sed quia tu nostrae musam deposcis auenae , Accipe quae super haec cerasus , quam cernis ad amnem , Continet , inciso seruans mea carmina libro . 
Dic age ; sed nobis ne uento garrula pinus Obstrepat , has ulmos potius fagosque petamus . 
Hic cantare libet ; uirides nam subicit herbas Mollis ager lateque tacet nemus omne : quieti Aspice ut ecce procul decerpant gramina tauri . 
Omniparens aether et rerum causa , liquores , Corporis et genetrix tellus , uitalis et aer , Accipite hos cantus atque haec nostro Meliboeo Mittite , si sentire datur post fata quietis . 
Nam si sublimes animae caelestia templa Sidereasque colunt sedes mundoque fruuntur , Tu nostros aduerte modos , quos ipse benigno Pectore fouisti , quos tu , Meliboee , probasti . 
Longa tibi cunctisque diu spectata senectus Felicesque anni nostrique nouissimus aeui Circulus innocuae clauserunt tempora uitae . 
Nec minus hinc nobis gemitus lacrimaeque fuere Quam si florentes mors inuida carperet annos ; Nec tenuit tales communis causa querellas . 
" Heu , Meliboee , iaces letali frigore segnis Lege hominum , caelo dignus canente senecta Concilioque deum . 
plenum tibi ponderis aequi Pectus erat . 
tu ruricolum discernere lites Adsueras , uarias patiens mulcendo querellas . 
Sub te iuris amor , sub te reuerentia iusti Floruit , ambiguos signauit terminus agros . 
Blanda tibi uultu grauitas et mite serena Fronte supercilium , sed pectus mitius ore . 
Tu calamos aptare labris et iungere cera Hortatus duras docuisti fallere curas ; Nec segnem passus nobis marcere iuuentam Saepe dabas meritae non uilia praemia Musae . 
Saepe etiam senior , ne nos cantare pigeret , Laetus Phoebea dixisti carmen auena . 
Felix o Meliboee , uale ! 
tibi frondis odorae Munera dat lauros carpens ruralis Apollo ; Dant Fauni , quod quisque ualet , de uite racemos , De messi culmos omnique ex arbore fruges ; Dat grandaeua Pales spumantia cymbia lacte , Mella ferunt Nymphae , pictas dat Flora coronas : Manibus hic supremus honos : dant carmina Musae , Carmina dant Musae , nos et modulamur auena : Siluestris te nunc platanus , Meliboee , susurrat , Te pinus ; reboat te quicquid carminis Echo Respondet siluae ; te nostra armenta loquuntur ; Namque prius siccis phocae pascentur in aruis Insuetusque freto uiuet leo , dulcia mella Sudabunt taxi , confusis legibus anni Messem tristis hiemps , aestas tractabit oliuam , Ante dabit flores autumnus , uer dabit uuas , Quam taceat , Meliboee , tuas mea fistula laudes . 
" Perge , puer , coeptumque tibi ne desere carmen . 
Nam sic dulce sonas , ut te placatus Apollo Prouehat et felix dominam perducat in urbem . 
Namque hic in siluis praesens tibi fama benignum Strauit iter , rumpens liuoris nubila pennis . 
Sed iam sol demittit equos de culmine mundi , Flumineos suadens gregibus praebere liquores . 
Formosam Donacen Idas puer et puer Alcon Ardebant rudibusque annis incensus uterque In Donaces uenerem furiosa mente ruebant . 
Hanc , cum uicini flores in uallibus horti Carperet et molli gremium compleret acantho , Inuasere simul uenerisque imbutus uterque Tum primum dulci carpebant gaudia furto . 
Hinc amor et pueris iam non puerilia uota : Quis anni ter quinque hiemes et cura iuuentae . 
Sed postquam Donacen duri clausere parentes , Quod non tam tenui filo de uoce sonaret Sollicitumque foret pinguis sonus , improba ceruix Suffususque rubor crebro uenaeque tumentes , Tum uero ardentes flammati pectoris aestus Carminibus dulcique parant releuare querella ; Ambo aeuo cantuque pares nec dispare forma , Ambo genas leues , intonsi crinibus ambo . 
Atque haec sub platano maesti solatia casus Alternant , Idas calamis et uersibus Alcon . 
" Quae colitis siluas , Dryades , quaeque antra , Napaeae , Et quae marmoreo pede , Naides , uda secatis Litora purpureosque alitis per gramina flores : Dicite , quo Donacen prato , qua forte sub umbra Inueniam , roseis stringentem lilia palmis ? 
Nam mihi iam trini perierunt ordine soles , Ex quo consueto Donacen exspecto sub antro . 
Interea , tamquam nostri solamen amoris Hoc foret aut nostros posset medicare furores , Nulla meae trinis tetigerunt gramina uaccae Luciferis , nullo libarunt amne liquores ; Siccaque fetarum lambentes ubera matrum Stant uituli et teneris mugitibus aera complent . 
Ipse ego nec iunco molli nec uimine lento Perfeci calathos cogendi lactis in usus . 
Quid tibi , quae nosti , referam ? 
scis mille iuuencas Esse mihi , nosti numquam mea mulctra uacare . 
Ille ego sum , Donace , cui dulcia saepe dedisti Oscula nec medios dubitasti rumpere cantus Atque inter calamos errantia labra petisti . 
Heu , heu ! 
nulla meae tangit te cura salutis ? 
Pallidior buxo uiolaeque simillimus erro . 
Omnes ecce cibos et nostri pocula Bacchi Horreo nec placido memini concedere somno . 
Te sine , uae misero , mihi lilia fusca uidentur Pallentesque rosae nec dulce rubens hyacinthus , Nullos nec myrtus nec laurus spirat odores . 
At si tu uenias , et candida lilia fient Purpureaeque rosae , et dulce rubens hyacinthus ; Tunc mihi cum myrto laurus spirabit odores . 
Nam dum Pallas amat turgentes unguine bacas , Dum Bacchus uites , Deo sata , poma Priapus , Pascua laeta Pales , Idas te diligit unam . 
" Haec Idas calamis . 
tu , quae responderit Alcon Versu , Phoebe , refer : sunt curae carmina Phoebo . 
" O montana Pales , o pastoralis Apollo , Et nemorum Siluane potens , et nostra Dione , Quae iuga celsa tenes Erycis , cui cura iugales Concubitus hominum totis conectere saeclis : Quid merui ? 
cur me Donace formosa reliquit ? 
Munera namque dedi , noster quae non dedit Idas , Vocalem longos quae ducit aedona cantus ; Quae licet interdum , contexto uimine clausa Cum paruae patuere fores , ceu libera ferri Norit et agrestes inter uolitare uolucres , Scit rursus remeare domum tectumque subire , Viminis et caueam totis praeponere siluis . 
Praeterea tenerum leporem geminasque palumbes Nuper , quae potui , siluarum praemia misi . 
Et post haec , Donace , nostros contemnis amores ? 
Forsitan indignum ducis , quod rusticus Alcon Te peream , qui mane boues in pascua duco . 
Di pecorum pauere greges , formosus Apollo , Pan doctus , Fauni uates et pulcher Adonis . 
Quin etiam fontis speculo me mane notaui , Nondum purpureos Phoebus cum tolleret ortus Nec tremulum liquidis lumen splenderet in undis : Quod uidi , nulla tegimur lanugine malas ; Pascimus et crinem ; nostro formosior Ida Dicor , et hoc ipsum mihi tu iurare solebas , Purpureas laudando genas et lactea colla Atque hilares oculos et formam puberis aeui . 
Nec sumus indocti calamis : cantamus auena , Qua diui cecinere prius , qua dulce locutus Tityrus e siluis dominam peruenit in urbem . 
Nos quoque te propter , Donace , cantabimur urbi , Si modo coniferas inter uiburna cupressos Atque inter pinus corylum frondescere fas est . 
" Sic pueri Donacen toto sub sole canebant , Frigidus e siluis donec descendere suasit Hesperus et stabulis pastos inducere tauros . 
Nyctilus atque Micon nec non et pulcher Amyntas Torrentem patula uitabant ilice solem , Cum Pan uenatu fessus recubare sub ulmo Coeperat et somno laxatus sumere uires ; Quem super ex tereti pendebat fistula ramo . 
Hanc pueri , tamquam praedam pro carmine possent Sumere fasque esset calamos tractare deorum , Inuadunt furto ; sed nec resonare canorem Fistula quem suerat nec uult contexere carmen , Sed pro carminibus male dissona sibila reddit , Cum Pan excussus sonitu stridentis auenae Iamque uidens " pueri , si carmina poscitis " inquit , " Ipse canam : nulli fas est inflare cicutas , Quas ego Maenaliis cera coniungo sub antris . 
Iamque ortus , Lenaee , tuos et semina uitis Ordine detexam : debemus carmina Baccho . 
" Haec fatus coepit calamis sic montiuagus Pan : Te cano , qui grauidis hederata fronte corymbis Vitea serta plicas quique udo palmite tigres Ducis odoratis perfusus colla capillis , Vera Iouis proles ; iam tunc post sidera caeli Sola Iouem Semele uidit Iouis ora professum , Hunc pater omnipotens , uenturi prouidus aeui , Pertulit et iusto produxit tempore partus . 
Hunc Nymphae Faunique senes Satyrique procaces , Nosque etiam Nysae uiridi nutrimus in antro . 
Quin et Silenus paruum ueneratus alumnum Aut gremio fouet aut resupinis sustinet ulnis , Euocat aut risum digito motuue quietem Allicit aut tremulis quassat crepitacula palmis . 
Cui deus arridens horrentes pectore setas Vellicat aut digitis aures adstringit acutas Applauditue manu mutilum caput aut breue mentum Et simas tenero collidit pollice nares . 
Interea pueri florescit pube iuuentus Flauaque maturo tumuerunt tempora cornu . 
Tum primum laetas ostendit pampinus uuas : Mirantur Satyri frondes et poma Lyaei . 
Tum deus " o Satyri , maturos carpite fetus " Dixit " et ignotos primi calcate racemos . 
" Vix haec ediderat , decerpunt uitibus uuas Et portant calathis celerique elidere planta Concaua saxa super properant : uindemia feruet Collibus in summis , crebro pede rumpitur uua Nudaque purpureo sparguntur pectora musto . 
Tum Satyri , lasciua cohors , sibi pocula quisque Obuia corripiunt : quae fors dedit , arripit usus . 
Cantharon hic retinet , cornu bibit alter adunco , Concauat ille manus palmasque in pocula uertit , Pronus at ille lacu bibit et crepitantibus haurit Musta labris ; alius uocalia cymbala mergit Atque alius latices pressis resupinus ab uuis Excipit ; at potu saliens liquor ore resultat , Spumeus inque umeros et pectora defluit umor . 
Omnia ludus habet cantusque chorique licentes ; Et uenerem iam uina mouent : raptantur amantes Concubitu Satyri fugientes iungere Nymphas Iamiamque elapsas hic crine , hic ueste retentat . 
Tum primum roseo Silenus cymbia musto Plena senex auide non aequis uiribus hausit . 
Ex illo uenas inflatus nectare dulci Hesternoque grauis semper ridetur Iaccho . 
Quin etiam deus ille , deus Ioue prosatus ipso , Et plantis uuas premit et de uitibus hastas Integit et lynci praebet cratera bibenti . 
" Haec Pan Maenalia pueros in ualle docebat , Sparsas donec oues campo conducere in unum Nox iubet , uberibus suadens siccare fluorem Lactis et in niueas astrictum cogere glebas . 
Populea Lycidas nec non et Mopsus in umbra , Pastores , calamis ac uersu doctus uterque Nec triuiale sonans , proprios cantabat amores . 
Nam Mopso Meroe , Lycidae crinitus Iollas Ignis erat ; parilisque furor de dispare sexu Cogebat trepidos totis discurrere siluis . 
Hos puer ac Meroe multum lusere furentes , Dum modo condictas uitant in uallibus ulmos , Nunc fagos placitas fugiunt promissaque fallunt Antra nec est animus solitos ad ludere fontes . 
Cum tandem fessi , quos durus adederat ignis , Sic sua desertis nudarunt uulnera siluis Inque uicem dulces cantu duxere querellas . 
Immitis Meroe rapidisque fugacior Euris , Cur nostros calamos , cur pastoralia uitas Carmina ? 
quemue fugis ? 
quae me tibi gloria uicto ? 
Quid uultu mentem premis ac spem fronte serenas ? 
Tandem , dura , nega : possum non uelle negantem . 
Cantet , amat quod quisque : leuant et carmina curas . 
Respice me tandem , puer o crudelis Iolla . 
Non hoc semper eris : perdunt et gramina flores , Perdit spina rosas nec semper lilia candent Nec longum tenet uua comas nec populus umbras : Donum forma breue est nec se quod commodet annis . 
Cantet , amat quod quisque : leuant et carmina curas . 
Cerua marem sequitur , taurum formosa iuuenca , Et Venerem sensere lupae , sensere leaenae Et genus aerium uolucres et squamea turba Et montes siluaeque , suos habet arbor amores : Tu tamen una fugis , miserum tu prodis amantem . 
Cantet , amat quod quisque : leuant et carmina curas . 
Omnia tempus alit , tempus rapit : usus in arto est . 
Ver erat , et uitulos uidi sub matribus istos , Qui nunc pro niuea coiere in cornua uacca . 
Et tibi iam tumidae nares et fortia colla , Iam tibi bis denis numerantur messibus anni . 
Cantet , amat quod quisque : leuant et carmina curas . 
Huc , Meroe formosa , ueni : uocat aestus in umbram . 
Iam pecudes subiere nemus , iam nulla canoro Gutture cantat auis , torto non squamea tractu Signat humum serpens : solus cano . 
me sonat omnis Silua , nec aestiuis cantu concedo cicadis . 
Cantet , amat quod quisque : leuant et carmina curas . 
Tu quoque , saeue puer , niueum ne perde colorem Sole sub hoc : solet hic lucentes urere malas . 
Hic age pampinea mecum requiesce sub umbra ; Hic tibi lene virens fons murmurat , hic et ad undas Purpureae fetis dependent uitibus uuae . 
Cantet , amat quod quisque : leuant et carmina curas . 
Qui tulerit Meroes fastidia lenta superbae , Sithonias feret ille niues Libyaeque calorem , Nerinas potabit aquas taxique nocentis Non metuet sucos , Sardorum gramina uincet Et iuga Marmaricos coget sua ferre leones . 
Cantet , amat quod quisque : leuant et carmina curas . 
Quisquis amat pueros , ferro praecordia duret , Nil properet discatque diu patienter amare Prudentesque animos teneris non speret in annis , Perferat et fastus . 
sic olim gaudia sumet , Si modo sollicitos aliquis deus audit amantes . 
Cantet , amat quod quisque : leuant et carmina curas . 
Quid prodest , quod me pagani mater Amyntae Ter uittis , ter fronde sacra , ter ture uaporo , Incendens uiuo crepitantes sulphure lauros , Lustrauit cineresque auersa effudit in amnem , Cum sic in Meroen totis miser ignibus urar ? 
Cantet , amat quod quisque : leuant et carmina curas . 
Haec eadem nobis quoque uersicoloria fila Et mille ignotas Mycale circumtulit herbas ; Cantauit , quo luna timet , quo rumpitur anguis , Quo currunt scopuli , migrant sata , uellitur arbos . 
Plus tamen ecce meus , plus est formosus Iollas . 
Cantet , amat quod quisque : leuant et carmina curas . 
