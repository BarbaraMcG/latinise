Inspectis fere omnibus ante me qui in Virgilii opere calluerunt , brevitati admodum studens quam te amare cognoveram , adeo de multis pauca decerpsi , ut magis iustam offensionem lectoris exspectem , quod veterum sciens multa transierim , quam quod paginam compleverim supervacuis . 
Agnosce igitur saepe in hoc munere collaticio sinceram vocem priscae auctoritatis . 
Cum enim liceret usquequaque nostra interponere , maluimus optima fide , quorum res fuerant eorum etiam verba servare . 
Quid igitur adsecuti sumus ? 
Hoc scilicet , ut his adpositis quae sunt congesta de multis , admixto etiam sensu nostro , plus hic nos pauca praesentia quam alios alibi multa delectent . 
Ad hoc etiam illis de quibus probata transtulimus , et attentionem omnium comparavimus in electis , et fastidium dempsimus cum relictis . 
Tu igitur id quod nobis praescripseras utrum processerit specta . 
Si enim haec grammatico , ut aiebas , rudi ac nuper exorto viam monstrant ac manum porrigunt , satis fecimus iussis ; si minus , quod a nobis desideraveris , a te ipse deposces . 
Vale . 
P. Vergilius Maro Mantuanus parentibus modicis fuit ac praecipue patre , quem quidam opificem figulum , plures Magi cuiusdam viatoris initio mercennarium , mox ob industriam generum tradiderunt , egregiaeque substantiae silvis coemendis et apibus curandis auxisse reculam . 
Natus est Cn. Pompeio Magno M. Licinio Crasso primum coss . 
iduum Octobrium die in pago qui Andes dicitur et abest a Mantua non procul . 
Praegnans eo mater somniavit enixam se laureum ramum , quem contactu terrae coaluisse et excrevisse ilico in speciem maturae arboris refertaeque variis pomis et floribus , ac sequenti luci cum marito rus propinquum petens ex itinere devertit atque in subiecta fossa partu levata est . 
Ferunt infantem ut sit editus neque vagisse et adeo miti vultu fuisse , ut haud dubiam spem prosperioris geniturae iam tum daret . 
Et accessit aliud praesagium , siquidem virga populea more regionis in puerperiis eodem statim loco depacta ita brevi evaluit tempore , ut multo ante satas populos adaequavisset , quae arbor Vergilii ex eo dicta atque etiam consecrata est summa gravidarum ac fetarum religione suscipientium ibi et solventium vota . 
Initia aetatis Cremonae egit usque ad virilem togam , quam XVII anno natali suo accepit isdem illis consulibus iterum , quibus erat natus , evenitque ut eo ipso die Lucretius poeta decederet . 
Sed Vergilius a Cremona Mediolanum et inde paulo post transiit in urbem . 
Corpore et statura fuit grandi , aquilo colore , facie rusticana , valetudine varia ; nam plerumque a stomacho et a faucibus ac dolore capitis laborabat , sanguinem etiam saepe reiecit . 
Cibi vinique minimi ; libidinis in pueros pronioris , quorum maxime dilexit Cebetem et Alexandrum , quem secunda Bucolicorum ecloga Alexim appellat , donatum sibi ab Asinio Pollione , utrumque non ineruditum , Cebetem vero et poetam . 
Vulgatum est consuesse eum et cum Plotia Hieria . 
Sed Asconius Pedianus adfirmat , ipsam postea maiorem natu narrare solitam , invitatum quidem a Vario ad communionem sui , verum pertinacissime recusasse . 
Cetera sane vita et ore et animo tam probum constat , ut Neapoli Parthenias vulgo appellatus sit , ac si quando Romae , quo rarissime commeabat , viseretur in publico , sectantis demonstrantisque se subterfugeret in proximum tectum . 
Bona autem cuiusdam exsulantis offerente Augusto non sustinuit accipere . 
Possedit prope centiens sestertium ex liberalitatibus amicorum habuitque domum Romae Esquiliis iuxta hortos Maecenatianos , quamquam secessu Campaniae Siciliaeque plurimum uteretur . 
Parentes iam grandis amisit , ex quibus patrem captum oculis , et duos fratres germanos , Silonem inpuberem , Flaccum iam adultum , cuius exitum sub nomine Daphnidis deflet . 
Inter cetera studia medicinae quoque ac maxime mathematicae operam dedit . 
Egit et causam apud iudices unam omnino nec amplius quam semel : nam et in sermone tardissimum ac paene indocto similem fuisse Melissus tradidit . 
Poeticam puer adhuc auspicatus in Ballistam ludi magistrum ob infamiam latrociniorum coopertum lapidibus distichon fecit : ; monte sub hoc lapidum tegitur Ballista sepultus ; nocte die tutum carpe viator iter ; ; deinde Catalepton et Priapeia et Epigrammata et Diras , item Cirim et Culicem , cum esset annorum Cuius materia talis est . 
Pastor fatigatur aestu ; cum sub arbore condormisset et serpens ad eum proreperet , e palude culex provolavit atque inter duo tempora aculeum fixit pastori . 
At ille continuo culicem contrivit et serpentem interemit ac sepulchrum culici statuit et distichon fecit : ; Parve culex , pecudum custos tibi tale merentifuneris officium vitae pro munere reddit . 
; Scripsit etiam de qua ambigitur Aetnam . 
Mox cum res Romanas incohasset , offensus materia ad Bucolica transiit , maxime ut Asinium Pollionem , Alfenum Varum et Cornelium Gallum celebraret , quia in distributione agrorum , qui post Philippensem victoriam veteranis triumvirorum iussu trans Padum dividebantur , indemnem se praestitissent . 
Deinde Georgica in honorem Maecenatis ; SCRIPSIT ; , qui sibi mediocriter adhuc noto opem tulisset adversus veterani cuiusdam violentiam , a quo in altercatione litis agrariae paulum afuit quin occideretur . 
Novissime Aeneida incohavit , argumentum varium ac multiplex et quasi amborum Homeri carminum instar , praeterea nominibus ac rebus Graecis Latinisque commune , et in quo , quod maxime studebat , Romanae simul urbis et Augusti origo continetur . 
Cum Georgica scriberet , traditur cotidie meditatos mane plurimos versus dictare solitus ac per totum diem retractando ad paucissimos redigere , non absurde carmen se ursae more parere dicens et lambendo demum effingere . 
Aeneida prosa prius oratione formatam digestamque in XII libros particulatim componere instituit , prout liberet quidque , et nihil in ordine arripiens . 
Ac ne quid impetum moraretur , quaedam inperfecta transmisit , alia levissimis versis veluti fulsit , quae per iocum pro tibicinibus interponi aiebat ad sustinendum opus , donec solidae columnae advenirent . 
Bucolica triennio , Georgica VII , Aeneida XI perfecit annis . 
Bucolica eo successu edidit , ut in scena quoque per cantores crebro pronuntiarentur . 
Georgica reverso post Actiacam victoriam Augusto atque Atellae reficiendarum faucium causa commoranti per continuum quadriduum legit , suscipiente Maecenate legendi vicem , quotiens interpellaretur ipse vocis offensione . 
Pronuntiabat autem cum suavitate et lenociniis miris . 
Et Seneca tradidit , Iulium Montanum poetam solitum dicere , involaturum se Vergilio quaedam , si et vocem posset et os et hypocrisin ; eosdem enim versus ipso pronuntiante bene sonare , sine illo inanes esse mutosque . 
Aeneidos vixdum coeptae tanta exstitit fama , ut Sextus Propertius non dubitaverit sic praedicare ; cedite , Romani scriptores , cedite Grai : nescio quid maius nascitur Iliade ; . 
Augustus vero - nam forte expeditione Cantabrica aberat - supplicibus atque etiam minacibus per iocum litteris efflagitabat , ut sibi de Aeneide , ut ipsius verba sunt , vel prima carminis hypographe vel quodlibet kolon mitteretur . 
Cui tamen multo post perfectaque demum materia tres omnino libros recitavit , secundum , quartum , sextum , sed hunc notabili Octaviae adfectione , quae cum recitationi interesset , ad illos de filio suo versus ; tu Marcellus eris ; defecisse fertur atque aegre focilata . 
Recitavit et pluribus , sed neque frequenter et ea fere de quibus ambigebat , quo magis iudicium hominum experiretur . 
Erotem librarium et libertum eius exactae iam senectutis tradunt referre solitum , quondam eum in recitando duos dimidiatos versus complesse ex tempore . 
Nam cum hactenus haberet ; Misenum Aeolidem ; , adiecisse ; quo non praestantior alter ; , item huic ; aere ciere viros ; simili calore iactatum subiunxisse ; Martemque accendere cantu ; , statimque sibi imperasse ut utrumque volumini adscriberet . 
Anno aetatis quinquagesimo secundo impositurus Aeneidi summam manum statuit in Graeciam et in Asiam secedere triennioque continuo nihil amplius quam emendare , ut reliqua vita tantum philosophiae vacaret . 
Sed cum ingressus iter Athenis occurrisset Augusto ab oriente Romam revertenti destinaretque non absistere atque etiam una redire , dum Megara vicinum oppidum ferventissimo sole cognoscit , languorem nactus est eumque non intermissa navigatione auxit ita ut gravior aliquanto Brundisium appelleret , ubi diebus paucis obiit XI Kal . 
Octobr . 
Cn. Sentio Q. Lucretio coss . 
Ossa eius Neapolim translata sunt tumuloque condita qui est via Puteolana intra lapidem secundum , in quo distichon fecit tale : ; Mantua me genuit , Calabri rapuere , tenet nunc Parthenope . 
Cecini pascua , rura , duces . 
; Heredes fecit ex dimidia parte Valerium Proculum fratrem alio patre , ex quarta Augustum , ex duodecima Maecenatem , ex reliqua L. Varium et Plotium Tuccam , qui eius Aeneida post obitum iussu Caesaris emendaverunt . 
De qua re Sulpicii Carthaginiensis exstant huiusmodi versus : ; iusserat haec rapidis aboleri carmina flammis Vergilius , Phrygium quae cecinere ducem . 
Tucca vetat Variusque simul ; tu , maxime , Caesar , non sinis et Latiae consulis historiae . 
Infelix gemino cecidit prope Pergamon igni , et paene est alio Troia cremata rogo . 
; Egerat cum Vario , priusquam Italia decederet , ut siquid sibi accidisset , Aeneida combureret ; at is facturum se pernegarat ; igitur in extrema valetudine assidue scrinia desideravit , crematurus ipse ; verum nemine offerente nihil quidem nominatim de ea cavit . 
Ceterum eidem Vario ac simul Tuccae scripta sua sub ea condicione legavit , ne quid ederent , quod non a se editum esset . 
Edidit autem auctore Augusto Varius , sed summatim emendata , ut qui versus etiam inperfectos sicut erant reliquerit ; quos multi mox supplere conati non perinde valuerunt ob difficultatem , quod omnia fere apud eum hemistichia absoluto perfectoque sunt sensu , praeter illud : ; quem tibi iam Troia ; . 
Nisus grammaticus audisse se a senioribus aiebat , Varium duorum librorum ordinem commutasse , et qui tunc secundus erat in tertium locum transtulisse , etiam primi libri correxisse principium , his versibus demptis : Ille ego , qui quondam gracili modulatus avenacarmen , et egressus silvis vicina coegi , ut quamvis avido parerent arva colono , gratum opus agricolis , at nunc horrentia Martisarma virumque cano . 
Obtrectatores Vergilio numquam defuerunt , nec mirum : nam nec Homero quidem . 
Prolatis Bucolicis Numitorius quidam rescripsit Antibucolica , duas modo eclogas , sed insulsissime parodesas , quarum prioris initium est : ; Tityre , si toga calda tibi est , quo tegmine fagi ? 
; sequentis : ; dic mihi , Damoeta : ; cuium pecus ; anne Latinum ? 
Non . 
Verum Aegonis nostri , sic rure loquuntur ; . 
Alius recitante eo ex Georgicis : ; nudus ara , sere nudus ; subiecit : ; habebis frigore febrem ; . 
Est et adversus Aeneida liber Carvilii Pictoris , titulo Aeneidomastix . 
M. Vipsanius a Maecenate eum suppositum appellabat novae cacozeliae repertorem , non tumidae nec exilis , sed ex communibus verbis , atque ideo latentis . 
Herennius tantum vitia eius , Perellius Faustus furta contraxit . 
Sed et Q. Octavii Aviti Homoioteton octo volumina quos et unde versus transtulerit continent . 
Asconius Pedianus libros , quem contra obtrectatores Vergiliis scripsit , pauca admodum obiecta ei proponit eaque circa historiam fere et quod pleraque ab Homero sumpsisset ; sed hoc ipsum crimen sic defendere adsuetum ait : cur non illi quoque eadem furta temptarent ? 
Verum intellecturos facilius esse Herculi clavam quam Homero versum subripere ; ; et tamen destinasse secedere ut omnia ad satietatem malevolorum decideret . 
Quoniam de auctore summatim diximus , de ipso carmine iam dicendum est , quod bifariam tractari solet , id est ante opus et in ipso opere . 
Ante opus titulus causa intentio . 
Titulus , in quo quaeritur , cuius sit , quid sit ; causa , unde ortum sit et quare hoc potissimum sibi ad scribendum poeta praesumpserit ; intentio , in qua cognoscitur , quid efficere conetur poeta . 
In ipso opere sane tria spectantur : numerus ordo explanatio . 
Quamvis igitur multa pseudepigrapha , id est falsa inscriptione sub alieno nomine , sint prolata , ut Thyestes tragoedia huius poetae , quam Varius suo nomine edidit , et alia huiusmodi , tamen Bucolica liquido Vergilii esse minime dubitandum est , praesertim cum ipse poeta , tamquam hoc metuens , principium huius operis et in alio carmine suum esse testatus sit dicendo : ; Carmina qui lusi pastorum audaxque iuventa , Tityre , te patulae cecini sub tegmine fagi . 
; Bucolica autem et dici et recte dici vel hoc indicio probasse suffecerat , quod eodem nomine apud Theocritum censeantur ; verum ratio quoque monstranda est . 
Tria genera pastorum sunt , qui aipoloi dicuntur a Graecis , a nobis caprarii ; paulo honoratiores , qui maelonomoi poimenes id est opiliones dicuntur ; honoratissimi et maximi , qui boukoloi , quos bubulcos dicimus . 
Unde igitur magis decuit pastorali carmini nomen inponi nisi ab eo gradu , qui fere apud pastores excellentissimus invenitur ? 
Causa dupliciter inspici solet , ab origine carminis et a voluntate scribentis . 
Originem autem bucolici carminis alii ob aliam causam ferunt . 
sunt enim , qui a Lacedaemoniis pastoribus Dianae primum carmen hoc redditum dicant , cum eidem deae per bellum , quod toti Graeciae illo tempore Persae inferebant , exhiberi per virgines de more non posset . 
Alii ab Oreste circa Siciliam vago id genus carminis Dianae redditum locuntur , et redditum per ipsum atque pastores , quo tempore de Scythia Taurica cum sorore profugerat subrepto numinis simulacro et celato in fasce lignorum , unde Fascelinam Dianam perhibent nuncupatam , apud cuius aras Orestes per sacerdotem eiusdem numinis Iphigeniam , sororem suam , a parricidio fuerat expiatus . 
Alii Apollini nomi ; i , pastorali scilicet deo , qua tempestate Admeto oves paverat ; alii Libero Nympharum et Satyrorum et id genus numinum principi , quibus placet rusticum carmen ; alii Mercurio , Daphnidis patri , pastorum omnium principis et apud Theocritum et apud hunc ipsum poetam ; alii in honorem Panos scribi putant peculiariter pastoralis dei , item Sileni , Silvani atque Faunorum . 
Quae cum omnia dicantur , illud erit probabilissimum bucolicum carmen originem ducere a priscis temporibus , quibus vita pastoralis exercita , et ideo velut aurei saeculi speciem in huiusmodi personarum simplicitate cognosci , et merito Vergilium processurum ad alia carmina non aliunde coepisse nisi ab ea vita , quae prima in terris fuit . 
Nam postea rura culta et ad postremum pro cultis et feracibus terris bella suscepta . 
Quod videtur Vergilius in ipso ordine operum suorum voluisse monstrare , cum pastores primo , deinde agricolas canit et ad ultimum bellatores . 
Restat , ut , quae causa voluntatem attulerit poetae Bucolica potissimum conscribendi , con siderare debeamus : aut enim dulcedine carminis Theocriti ad imitationem eius illectus est aut ordinem temporum secutus est circa vitam humanam , quod supra diximus , aut , cum tres modi sint elocutionum , quos charaktras Graeci vocant , ischnos qui tenuis , mesos qui moderatus , adros qui validus intellegitur , Credibile erit Vergilium , qui in omni genere praevaleret , Bucolica ad primum modum , Georgica ad secundum , Aeneidem ad tertium voluisse conferre . 
An ideo potius Bucolica scripsit , ut in eiusmodi poemate , quod et paulo liberius et magis varium quam cetera est , facultatem haberet captandae Caesaris indulgentiae repetendique agri , quem amiserat ob hanc causam : Occiso in curia die Iduum Martiarum C. Caesare cum Augustum Caesarem paene puerum sibi veterani non abnuente senatu ducem constituissent , exorto civili bello Cremonenses cum ceteris eiusdem studii adversarios Augusti Caesaris adiuverunt . 
Unde factum est , ut , cum victor Augustus in eorum agros veteranos deduci iussisset , non sufficiente agro Cremonensium Mantuani quoque , in quibus erat etiam poeta Vergilius , maximam partem finium suorum perderent eo , quod vicini Cremonensibus fuerant . 
Sed Vergilius merito carminum fretus et amicitia quorundam potentium centurioni Arrio cum obsistere ausus esset , ille statim , ut miles , ad gladium manum admovit . 
Cumque se in fugam proripuisset poeta , non prius finis persequendi fuit , quam se in fluvium Vergilius coniecisset atque ita in alteram ripam enatavisset . 
Sed postea et per Maecenatem et per triumviros agris dividendis Varum , Pollionem et Cornelium Gallum fama carminum commendatus Augusto et agros recepit et deinceps imperatoris familiari amore perfruitus est . 
Intentio libri , quem skopon Graeci vocant , in imitatione Theocriti poetae constituitur , qui Siculus ac Syracusanus fuit . 
Est intentio etiam in laude Caesaris et principum ceterorum , per quos in sedes suas atque agros rediit , unde effectus finisque carminis et delectationem et utilitatem secundum praecepta confecit . 
Quaeri solet , cur non ultra quam decem eclogas conscripserit ; quod nequaquam mirum videbitur ei , qui consideraverit varietatem scaenarum pastoralium ultra hunc numerum non potuisse proferri , praesertim cum ipse poeta circumspectior Theocrito , ut ipsa res indicat , videatur metuere , ne illa ecloga , quae Pollio inscribitur , minus rustica iudicetur , cum id ipsum praestarit dicens : ; Sicelides Musae , paulo maiora canamus , ; et item similiter in aliis duabus facit . 
Illud tenendum esse praedicimus : in Bucolicis Vergilii neque nusquam neque ubique aliquid figurate dici , hoc est per allegoriam . 
Vix enim propter laudem Caesaris et amissos agros haec Vergilio conceduntur , cum Theocritus simpliciter conscripserit , quem hic noster conatur imitari . 
Sequitur id , quod in ipso carmine tractari solet , id est numerus ordo explanatio . 
Numerus eclogarum manifestus est ; nam decem sunt , ex quibus propie bucolicae septem esse creduntur , quod ex his excipiantur Pollio , Silenus et Gallus . 
Prima igitur continet conquestionem publicam , privatam gratulationem de agro et dicitur ; Tityrus ; ; secunda amorem pueri et dicitur ; Alexis ; ; tertia certamen pastorum et dicitur ; Palaemon ; ; quarta genethliacum et dicitur ; Pollio ; ; quinta ; epitaphion ; et dicitur ; Daphnis ; ; sexta metamorphoseis et dicitur ; Varus ; vel ; Silenus ; ; septima delectationem pastorum et dicitur ; Corydon ; ; octava amores diversorum sexuum et dicitur ; Damon ; vel ; pharmaceutria ; ; nona propriam poetae conquestionem de amisso agro et dicitur ; Moeris ; ; decima desiderium Galli circa Volumniam Cytheridem et dicitur ; Gallus ; . 
Quod ad ordinem spectat , illud scire debemus : in prima tantum et in ultima ecloga poetam voluisse ordinem reservare , quando in altera principium constituerit , ut in Georgicis ait : ; Tityre , te patulae cecini sub tegmine fagi , ; in altera ostenderit finem , quippe cum dicat : ; Extremum hunc , Arethusa , mihi concede laborem . 
; Verum inter ipsas eclogas naturalem consertumque ordinem nullum esse certissimum est . 
Sed sunt qui dicant initium bucolici carminis non ; Tityre ; esse , sed ; Prima Syracusio dignata est ludere versu . 
; Superest explanatio , quam in ordinem digeremus , cum praedixerimus illud imprimis tenendum esse : bucolicum poema usque adeo ab heroico charactere distare , ut versus quoque huius carminis suas quasdam caesuras habeant et suis legibus distinguantur . 
Nam cum tribus his probetur metrum : caesura scansione modificatione , non erit bucolicus versus , nisi in quo et primus pes partem orationis absolverit et tertius trochaeus fuerit in caesura et quartus pes dactylus magis quam spondeus partem orationis terminaverit , quintus et sextus pes cum integris dictionibus fuerint , quod tamen Vergilius a Theocrito saepe servatum victus operis difficultate neglexit , in solo principio incertum industria sive casu bucolico versu posito . 
Nam ; Tityre ; dactylus per se partem orationis absolvit ; ; Tityre , tu patulae recubans ; tertium trochaeum circa ; re ; praepositionem quamvis de composita dictione conclusit ; ; Tityre , tu patulae recubans sub [ tegmine fagi ] ; quartum spondeum pro dactylo cum parte orationis exhibuit ; ; tegmine fagi ; integrum comma perfecit , cuius rei diligentiam licet in Theocriti multis versibus admirari . 
