Casibus innumeris decurrunt tempora vitae , Omnia praetereunt , menses volvuntur in annis ; Labitur in senium momentis omnibus aetas . 
Ut tibi perpetuam liceat conpraendere vitam , Molles inlecebras vitae nunc sperne caducae . 
Blanda luxuria virtus superatur honesta . 
Ardet avaritia caecaque cupidine pectus . 
Nescit habere modum vanis mens dedita curis . 
Vilius argentum est auro , virtutibus aurum . 
Summa quies , nil velle super quam postulat usus . 
Hos ego versiculos misi tibi saepe legendos ; Ut mea dicta tuis admittas auribus , oro . 
Ne te decipiat vana et peritura voluptas . 
Aspice , quam brevis est procerum regumque potestas . 
Lubrica mortalis cito transit gloria vitae . 
Da veniam dictis , fuimus fortasse loquaces . 
Omne quod est nimium semper vitare memento . 
