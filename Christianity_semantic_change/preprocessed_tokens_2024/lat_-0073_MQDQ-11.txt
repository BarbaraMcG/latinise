Lucifer hunc genuit claris delapsus ab astris praeuius Aurorae , solis noctisque satelles . 
Fundum Uettus uocat , quem possit mittere funda : ni tamen exciderit , qua caua funda patet . 
Hic Iouis altisoni subito pinnata satelles arboris e trunco , serpentis saucia morsu , surrigit ipsa , feris transfigens unguibus anguem semanimum et uaria grauiter ceruice micantem ; quam se intorquentem lanians rostroque cruentans iam satiata animos , iam duros ulta dolores , abicit efflantem et laceratum affligit in unda seque obitu a solis nitidos conuertit ad ortus . 
Hanc ubi praepetibus pinnis lapsuque uolantem conspexit Marius , diuini numinis augur , faustaque signa suae laudis reditusque notauit , partibus intonuit caeli pater ipse sinistris . 
Sic aquilae clarum firmauit Iuppiter omen . 
o multa dictu grauia , perpessu aspera quae corpore exanclata atque animo pertuli ! 
nec mihi Iunonis terror inplacabilis nec tantum inuexit tristis Eurystheus mali , quantum una uecors Oenei partu edita . 
haec me inretiuit ueste furiali inscium , quae latere inhaerens morsu lacerat uiscera , urguensque grauiter pulmonum haurit spiritus : iam decolorem sanguinem omnem exsorbuit . 
sic corpus clade horribili absumptum extabuit : ipse inligatus peste interimor textili . 
hos non hostilis dextra , non terra edita moles Gigantum , non biformato impetu Centaurus ictus corpori inflixit meo , non Graia uis , non barbara ulla inmanitas , non saeua terris gens relegata ultimis , quas peragrans undique omnem ecferitatem expuli , sed feminae uir feminea interimor manu . 
o nate , uere hoc nomen usurpa patri , ne me occidentem matris superet caritas . 
huc adripe ad me manibus abstractam piis : iam cernam mene an illam potiorem putes . 
perge , aude , nate ! 
inlacrima patris pestibus , miserere ! 
gentes nostras flebunt miserias . 
heu uirginalem me ore ploratum edere , quem uidit nemo ulli ingemescentem malo ! 
ecfeminata uirtus adflicta occidit . 
accede , nate , adsiste , miserandum aspice euisceratum corpus laceratum patris ! 
uidete , cuncti , tuque , Caelestum sator iace , obsecro , in me uim coruscam fulminis ! 
nunc , nunc dolorum anxiferi torquent uertices , nunc serpit ardor . 
o ante uictrices manus , o pectora , o terga , o lacertorum tori , uestrone pressu quondam Nemeaeus leo frendens efflauit grauiter extremum halitum ? 
haec dextra Lernam taetra mactata excetra pacauit ? 
haec bicorporem adflixit manum ? 
Erymanthiam haec uastificam abiecit beluam ? 
haec e Tartarea tenebrica abstractum plaga tricipitem eduxit Hydra generatum canem ? 
haec interemit tortu multiplicabili Draconem auriferam optutu adseruantem arborem ? 
multa alia uictrix nostra lustrauit manus , nec quisquam e nostris spolia cepit laudibus . 
tunc se fluctigero tradit mandatque paroni . 
Principio aetherio flammatus Iuppiter igni uertitur et totum collustrat lumine mundum menteque diuina caelum terrasque petessit , quae penitus sensus hominum uitasque retentat , aetheris aeterni saepta atque inclusa cauernis . 
Et si stellarum motus cursusque uagantis nosse uelis , quae sint signorum in sede locatae , quae uerbo et falsis Graiorum uocibus errant , re uera certo lapsu spatioque feruntur , omnia iam cernes diuina mente notata . 
Nam primum astrorum uolucris te consule motus concursusque grauis stellarum ardore micantis tu quoque , cum tumulos Albano in monte niualis lustrasti et laeto mactasti lacte Latinas , uidisti et claro tremulos ardore cometas ; multaque misceri nocturna strage putasti , quod ferme dirum in tempus cecidere Latinae , cum claram speciem concreto lumine luna abdidit et subito stellanti nocte perempta est . 
Quid uero Phoebi fax , tristis nuntia belli , quae magnum ad columen flammato ardore uolabat , praecipitis caeli partis obitusque petessens ? 
aut cum terribili perculsus fulmine ciuis luce serenanti uitalia lumina liquit ? 
aut cum se grauido tremefecit corpore tellus ? 
Iam uero uariae nocturno tempore uisae terribiles formae bellum motusque monebant , multaque per terras uates oracla furenti pectore fundebant tristis minitantia casus ; atque ea , quae lapsu tandem cecidere uetusto haec fore perpetuis signis clarisque frequentans ipse deum genitor caelo terrisque canebat . 
Nunc ea , Torquato quae quondam et consule Cotta Lydius ediderat Tyrrhenae gentis haruspex , omnia fixa tuus glomerans determinat annus . 
Nam pater altitonans stellanti nixus Olympo ipse suos quondam tumulos ac templa petiuit et Capitolinis iniecit sedibus ignis . 
Tum species ex aere uetus uenerataque Nattae concidit elapsaeque uetusto numine leges , et diuom simulacra peremit fulminis ardor . 
Hic siluestris erat Romani nominis altrix , Martia , quae paruos Mauortis semine natos uberibus grauidis uitali rore rigabat ; quae tum cum pueris flammato fulminis ictu concidit atque auulsa pedum uestigia liquit . 
Tum quis non artis scripta ac monumenta uolutans uoces tristificas chartis promebat Etruscis ? 
Omnes ciuilem generosa a stirpe profectam uoluier ingentem cladem pestemque monebant , tum legum exitium constanti uoce ferebant , templa deumque adeo flammis urbemque iubebant eripere et stragem horribilem caedemque uereri ; atque haec fixa graui fato ac fundata teneri , ni prius excelsum ad columen formata decore sancta Iouis species claros spectaret in ortus . 
Tum fore ut occultos populus sanctusque senatus cernere conatus posset , si solis ad ortum conuorsa inde patrum sedes populique uideret . 
Haec tardata diu species multumque morata consule te tandem celsa est in sede locata , atque una fixi ac signati temporis hora Iuppiter excelsa clarabat sceptra columna , et clades patriae flamma ferroque parata uocibus Allobrogum patribus populoque patebat . 
Rite igitur ueteres , quorum monumenta tenetis , qui populos urbisque modo ac uirtute regebant , rite etiam uestri , quorum pietasque fidesque praestitit et longe uicit sapientia cunctos , praecipue coluere uigenti numine diuos . 
Haec adeo penitus cura uidere sagaci , otia qui studiis laeti tenuere decoris , inque Academia umbrifera nitidoque Lycaeo fuderunt claras fecundi pectoris artis . 
E quibus ereptum primo iam a flore iuuentae te patria in media uirtutum mole locauit . 
Tu tamen anxiferas curas requiete relaxans , quod patriae uacat , id studiis nobisque sacrasti . 
atque animo noctu pendens euenta timebat . 
Interea cursus , quos prima a parte iuuentae quosque adeo consul uirtute animoque petisti , hos retine atque auge famam laudesque bonorum . 
quorum luxuries fortunam ac censa peredit . 
Nam quasi uos sibi dedecori genuere parentes . 
Cedant arma togae , concedat laurea laudi . 
O fortunatam natam me consule Romam . 
In montes patrios et ad incunabula nostra . 
quem neque tempestas perimet neque longa uetustas interimet stinguens praeclara insignia caeli . 
cetera labuntur celeri caelestia motu cum caeloque simul noctesque diesque feruntur . 
quas nostri Septem soliti uocitare Triones . 
Hanc fidunt duce nocturna Phoenices in alto . 
Sed prior illa magis stellis distincta refulget et late prima confestim a nocte uidetur , haec uero parua est , sed nautis usus in hac est ; nam cursu interiore breui conuertitur orbe . 
Has inter , ueluti rapido cum gurgite flumen , toruus Draco serpit subter superaque reuoluens sese conficiensque sinus , e corpore flexos . 
Huic non una modo caput ornans stella relucet , uerum tempora sunt duplici fulgore notata e trucibusque oculis duo feruida lumina flagrant atque uno mentum radianti sidere lucet ; obstipum caput , at tereti ceruice reflexum , optutum in cauda Maioris figere dicas . 
Hoc caput hic paulum sese subitoque recondit , ortus ubi atque obitus partim admiscetur in unam . 
Engonasin uocitant , genibus quia nixa feratur . 
Hic illa eximio posita est fulgore Corona . 
quem claro perhibent Ophiuchum nomine Grai . 
Hic pressu duplici palmarum continet Anguem atque eius ipse manet religatus corpore torto ; namque uirum medium Serpens sub pectore cingit . 
Ille tamen nitens grauiter uestigia ponit atque oculos urguet pedibus pectusque Nepai . 
Arctophylax uulgo qui dicitur esse Bootes , quod quasi temone adiunctam prae se quatit Arctum : huic uero subter praecordia fixa uidetur stella micans radiis , Arcturus nomine claro . 
Sub pedibus tum profertur finita Booti spicum illustre tenens , splendenti corpore Uirgo . 
malebant tenui contenti uiuere cultu . 
Ferrea tum uero proles exorta repentest ausaque funestum primast fabricarier ensem et gustare manu iunctum domitumque iuuencum . 
et Iouis in regno caelique in parte resedit . 
Huic supera duplices umeros affixa uidetur stella micans tali specie talique nitore . 
tertia sub cauda ad genus ipsum lumina pandit . 
et natos Geminos inuisses sub caput Arcti ; subiectus mediaest Cancer , pedibusque tenetur magnus Leo tremulam quatiens e corpore flammam . 
hoc motu radiantis Etesiae in uada ponti . 
nauibus absumptis fluitantia quaerere aplustra . 
sub laeua Geminorum obductus parte feretur . 
Aduersum caput huic Helices truculenta tuetur , at Capra laeuum umerum clara optinet . 
Uerum haec est magno atque illustri praedita signo , contra Haedi exiguum iaciunt mortalibus ignem . 
Corniger est ualido conixus corpore Taurus . 
Has Graeci stellas Hyadas uocitare suerunt . 
Namque ipse ad tergum Cynosurae uertitur Arcti . 
obscura specie stellarum Cassiepia . 
Hanc autem illustri uersatur corpore propter Andromeda aufugiens aspectum maesta parentis . 
Huic Equos ille iubam quatiens fulgore micanti summum contingit caput aluo , stellaque iungens una tenet duplices communi lumine formas , aeternum ex astris cupiens conectere nodum . 
Exin contortis Aries cum cornibus haeret . 
E quibus hunc subter possis cognoscere fultum ; nam caeli mediam partem terit , ut prius illae Chelae , tum pectus qua cernitur Orionis . 
Et prope conspicies paruum , sub pectore clarae Andromedae , signum , Deltoton dicere Grai quod soliti , simili quia forma littera claret : huic spatio ductum simili latus extat utrumque , at non tertia pars lateris ; namque est minor illis , sed stellis longe densis praeclara relucet . 
Inferior paulo est Aries et flamen ad Austri inclinatior atque etiam uehementius illi Pisces , quorum alter paulo praelabitur ante et magis horrisonis Aquilonis tangitur alis ; atque horum e caudis duplices uelut aere catenae discedunt , quae diuersae per lumina serpunt atque una tamen in stella communiter haerent , quem ueteres soliti Caelestem dicere Nodum . 
Andromedae laeuo ex umero si quaerere perges , appositum poteris supra cognoscere Piscem ; e pedibus natum summo Ioue Persea uises , quos umero retinet defixo corpore Perseus . 
qua summa ab regione Aquilonis flamina pulsant . 
Hic dextram ad sedes intendit Cassiepiae diuersosque pedes uinctos talaribus aptis puluerulentus uti de terra elapsus repente in caelum uictor magno sub culmine portat . 
At propter laeuum genus omnis parte locatas parua Uergilias tenui cum luce uidebis . 
Hae septem uulgo perhibentur more uetusto stellae , cernuntur uero sex undique paruae , at non interiisse putari conuenit unam , sed frustra temere a uulgo , ratione sine ulla , septem dicier , ut ueteres statuere poetae , aeterno cunctas sancto qui nomine dignant : Alcyone Meropeque , Celaeno Taygeteque , Electra Asteropeque , simul sanctissima Maia . 
Hae tenues paruo labentes lumine lucent ; at magnum nomen signi clarumque uocatur , propterea quod et aestatis primordia clarat et post hiberni praepandens temporis ortus admonet , ut mandent mortales semina terris . 
Inde Fides posita et leuiter conuexa uidetur , Mercurius paruus manibus quam dicitur olim infermis fabricatus in alta sede locasse . 
Haec genus ad laeuum Nixi delapsa resedit atque inter flexum genus et caput Alitis haesit . 
Namque est Ales auis , lato sub tegmine caeli quae uolat et serpens geminis secat aera pinnis . 
Altera pars huic obscura est et luminis expers , altera nec paruis nec claris lucibus ardet , sed mediocre iacit quatiens e corpore lumen . 
Haec dextram Cephei dextro pede pellere palmam gestit ; iam uero clinata est ungula uemens fortis Equi propter pinnati corporis alam . 
Ipse autem labens uinctis Equus ille tenetur Piscibus : huic ceruix dextra mulcetur Aquari . 
Serius haec obitus terrai uissit Equi uis , quam gelidum ualido de pectore frigus anhelans corpore semifero magno Capricornus in orbe ; quem cum perpetuo uestiuit lumine Titan , brumali flectens contorquet tempore currum . 
Hoc caue te in pontum studeas committere mense ; nam non longinquum spatium labere diurnum , non hiberna cito uoluetur curriculo Nox . 
Umida non sese uestris Aurora querellis ocius ostendet , clari praenuntia Solis , at ualidis aequor pulsabit uiribus Auster ; tum fixum tremulo quatietur frigore corpus . 
Sed tamen anni iam labuntur tempore toto , nec ui signorum cedunt neque flamina uitant nec metuunt canos minitanti murmure fluctus . 
Atque etiam supero naui pelagoque uacato mense , Sagittipotens Solis cum sustinet orbem ; nam iam tum nimis exiguo lux tempore praesto est . 
Hoc signum ueniens poterunt praenoscere nautae ; iam prope praecipitante licebit uisere nocti ut sese ostendens emergit Scorpios alte , posteriore trahens flexum ui corporis Arcum ; iam supera cernes Arcti caput esse Minoris et magis erectum ad summum uersarier orbem . 
Tum sese Orion toto iam corpore condit extrema prope nocte , et Cepheus conditur alte , lumborum tenus a palma depulsus ad umbras . 
Hic missore uacans fulgens iacet una Sagitta , quam propter nitens pinna conuoluitur Ales : haec clinata magis paulo est Aquilonis ad auras . 
At propter se Aquila ardenti cum corpore portat , igniferum mulcens tremibundis aethera pinnis : non nimis ingenti cum corpore , sed graue maestis ostendit nautis perturbans aequora signum . 
Tum magni curuus Capricorni corpora propter Delphinus iacet , haut nimio lustratus nitore : praeter quadruplicis stellas in fronte locatas , quas interuallum binas disterminat unum , cetera pars late tenui cum lumine serpit . 
Illae , quae fulgent luces ex ore corusco , sunt inter partis gelidas Aquilonis locatae atque inter spatium et laeti uestigia Solis . 
At pars inferior Delphini fusa uidetur inter Solis iter , simul inter flamina uenti , uiribus erumpit qua summis spiritus Austri . 
Exinde Orion , oblico corpore nitens , inferiora tenet truculenti corpora Tauri . 
Quem qui suspiciens in caelum nocte serena , late dispersum non uiderit , haud ita uero cetera se speret cognoscere signa potesse . 
Namque pedes subter rutilo cum lumine claret feruidus ille Canis , stellarum luce refulgens . 
Hunc tegit obscurus subter praecordia uenter , nec uero toto spirans de corpore flammam aestiferos ualidis erumpit flatibus ignes : totus ab ore micans iacitur mortalibus ardor . 
Hic ubi se pariter cum Sole in lumina caeli extulit , haut patitur foliorum tegmine frustra suspensos animos arbusta ornata tenere ; nam quorum stirpis tellus amplexa prehendit , haec augens anima , uitali flamine mulcet ; at quorum nequeunt radices findere terras , denudat foliis ramos et cortice truncos . 
Hunc propter subterque pedes , quos diximus ante , Orionis iacet leuipes Lepus . 
Hic fugit , ictus horrificos metuens rostri tremibundus acuti ( nam Canis infesto sequitur uestigia cursu , praecipitatem agitans , orientem denique ponto ) , curriculum numquam defesso corpore sedans . 
At Canis ad caudam serpens prolabitur Argo conuersam prae se portans cum lumine Puppim : non aliae naues ut in alto ponere proras ante solent rostris Neptunia prata secantes , sed conuersa retro caeli se per loca portat , sicuti , cum coeptant tutos contingere portus obuertunt nauem magno cum pondere nautae auersamque trahunt optata ad litora puppim . 
Sic conuersa uetus super aethera uertitur Argo atque usque a Prora ad celsum sine lumine Malum , a Malo ad Puppim clara cum luce uidetur ; inde Gubernaclum , disperso lumine fulgens , clari posteriora Canis uestigia condit . 
Exin semotam procul in tutoque locatam Andromedam tamen explorans fera quaerere Pistrix pergit , et usque sitam ualidas Aquilonis ad auras caerula uestigat , finita in partibus Austri . 
Hanc Aries tegit et squamoso corpore Pisces , Fluminis illustri tangentem pectore ripas . 
Namque etiam Eridanum cernes in parte locatum caeli , funestum magnis cum uiribus amnem , quem lacrimis maestae Phaethontis saepe sorores sparserunt , letum maerenti uoce canentes . 
Hunc Orionis sub laeua cernere planta serpentem poteris proceraque Uincla uidebis , quae retinent Pisces , caudarum a parte locata , Flumine mixta retro ad Pistricis terga reuerti . 
Hac una stella nectuntur , quam iacit ex se Pistricis spina , eualida cum luce refulgens . 
Exinde exiguae tenui cum lumine multae inter Pistricem fusae sparsaeque uidentur atque Gubernaclum stellae , quas contegit omnis formidans acrem morsum Lepus : his neque nomen nec formam ueteres certam statuisse uidentur . 
Nam quas sideribus claris natura poliuit et uario pinxit distinguens lumine formas , has ille astrorum custos ratione notauit signaque dignauit caelestia nomine uero ; has autem , quae sunt paruo cum lumine fusae , consimilis specie stellae parilique nitore , non potuit nobis nota clarare figura . 
Exinde Australem soliti quem dicere Piscem , uoluitur inferior Capricorno uersus ad Austrum Pistricem obseruans , procul illis Piscibus haerens . 
Et prope conspicies , expertis nominis omnis , inter Pistricem et Piscem , quem diximus Austri , stellas sub pedibus stratas radiantis Aquari . 
Propter Aquarius obscurum dextra rigat amnem , exiguo qui stellarum candore nitescit . 
E multis tamen is duo late lumina fulgent : unum sub magni pedibus cernetur Aquari ; quod superest , gelido delapsum flumine fontis , spinigeram subter caudam Pistricis adhaesit . 
Hae tenues stellae perhibentur nomine Aquai . 
Hic aliae uolitant paruo cum lumine clarae atque priora pedum subeunt uestigia magni Arquitenentis et obscurae sine nomine cedunt . 
Inde Nepae cernes propter fulgentis acumen Aram , quam flatu permulcet spiritus Austri , exiguo superum quae lumina tempore tranat ; nam procul Arcturo aduersa est de parte locata . 
Arcturo magnum spatium supero dedit orbe Iuppiter , huic paruum : inferiore in parte locauit . 
Haec tamen aeterno inuisens loca curriculo Nox signa dedit nautis , cuncti quae noscere possent , commiserans hominum metuendos undique casus . 
Nam cum fulgentem cernes sine nubibus atris Aram sub media caeli regione locatam a summa parte obscura caligine tectam , tum ualidis fugito deuitans uiribus Austrum , quem si prospiciens uitaueris , omnia caute armamenta locans tuto labere per undas ; sin grauis inciderit uehementi flamine uentus , perfringet celsos defixo robore malos , ut res nulla feras possit mulcere procellas , ni parte ex Aquilonis opacam pellere nubem coeperit et subitis auris diduxerit Ara . 
Sin umeros medio in caelo Centaurus habebit ipseque caerulea confectus nube feretur atque Aram tenui caligans uestiet umbra , a signorum obitu uis est metuenda Fauoni . 
Ille autem Centaurus in alta sede locatus , qua sese clare collucens Scorpios infert , hac subter , partem praeportans ipse uirilem , cedit , Equi partis properat coniungere Chelis . 
Hic dextram porgens , Quadripes qua uasta tenetur , quam nemo certo donauit nomine Graium , tendit et illustrem truculentus cedit ad Aram . 
Hic sese infernis e partibus erigit Hydra praecipiti lapsu , flexo cum corpore serpens . 
Haec , caput atque oculos torquens ad terga Nepai conuexoque sinu subiens inferna Leonis , Centaurum leui contingit lubrica cauda , in medioque sinu fulgens Cretera relucet , extremam nitens plumato corpore Coruus rostro tundit ; et hic Geminis est ille sub ipsis Antecanem , Graio Procyon qui nomine fertur . 
Haec sunt quae uisens nocturno tempore signa legitimo cernes caelum lustrantia cursu aeternumque uolens mundi pernoscere motum . 
Nam , quae per bis sex signorum labier orbem quinque solent stellae , simili ratione notari non possunt , quia quae faciunt uestigia cursu , non eadem semper spatio protrita teruntur ; sic malunt errare uagae per nubila caeli atque suos uario motu metirier orbes . 
Hae faciunt magnos longinqui temporis annos , cum redeunt ad idem caeli sub tegmine signum , quarum ego nunc nequeo tortos euoluere cursus ; uerum haec , quae semper certo uoluuntur in orbe fixa , simul magnos edemus gentibus orbes . 
Quattuor , aeterno lustrantes lumine mundum , orbes stelligeri portantens signa , feruntur , amplexi terras caeli sub tegmine fulti , e quibus annorum uolitantia lumina nosces , quae densis distincta licebit cernere signis ; tum magnos orbis , magno cum lumine latos , uinctos inter se et nodis caelestibus aptos , atque pari spatio duo cernes esse duobus . 
Ac si nocturno conuisens tempore caelum , cum neque caligans detersit sidera nubes nec pleno stellas superauit lumine Luna , uidisti magnum candentem serpere circum , Lacteus hic nimio fulgens candore notatur . 
Is non perpetuum detexens conficit orbem , sed spatio multum superans praestare duobus dicitur et late caeli lustrare cauernas . 
Quorum alter tangens Aquilonis uertitur auras , ora petens Geminorum illustria ; tum genus ardens in sese retinens Aurigae portat utrumque ; hunc sura laeua Perseus umeroque sinistro tangit ; ab Andromeda hic dextra de parte tenetur imponitque pedes duplices Equus , et simul ales ponit Auis caput et clinato corpore tergum ; Anguitenens umeris conititur ; illa recedens Austrum consequitur deuitans corpore Uirgo . 
At uero totum spatium conuestiet orbis magnus Leo et claro collucens lumine Cancer , in quo consistens conuertit curriculum Sol aestiuos medio distinguens corpore cursus . 
Hic totus medius circo disiungitur ; ille pectoribus ualidis atque aluo possidet orbem . 
Hunc octo in parteis diuisum noscere circum si potes , inuenies supero conuertier orbe quinque pari spatio parteis , treis esse relictas tempore nocturno quas uis inferna frequentat . 
Alter ab infernis Austri conuertitur auris . 
Distinguens medium subter secat hic Capricornum atque pedes gelidum riuum fundentis Aquari caeruleaeque feram caudam Pistricis , et illum fulgentem Leporem , inde pedes Canis , et simul amplam Argolicam retinet claro cum lumine Nauem ; tergaque Centauri atque Nepai portat acumen ; inde Sagittari deflexum possidet Arcum . 
Hunc a clarisonis auris Aquilonis ad Austrum cedens , postremum tangit rota feruida Solis , exinde in superas brumali tempore flexu se recipit sedes : huic orbi quinque tributae nocturnae partes , supera tres luce dicantur . 
Hosce inter mediam partem retinere uidetur tantus , quantus erat collucens Lacteus , orbis , in quo autumnali atque iterum Sol lumine uerno exaequat spatium lucis cum tempore noctis . 
Hunc retinens Aries sublucet corpore toto atque genu flexo Taurus conititur ; ingens Orion claro contingens pectore fertur ; Hydra tenet flexu ; Cratera et Coruus adhaerent et paucae e Chelis stellae ; simul Anguitenentis sunt genua et summi Iouis Ales nuntius instat ; propter Equus capite et ceruicis lumine tangit . 
Hosce aequo spatio deuinctos sustinet axis , per medios summo caeli de uertice tranans . 
Ille autem claro quartus cum lumine circus partibus extremis extremos continet orbis et simul a medio media de parte secatur atque oblicus in his nitens cum lumine fertur , ut nemo , cui sancta manu doctissima Pallas sollertem ipsa dedit fabricae rationibus artem , tam tornare cate contortos possiet orbis , quam sunt in caelo diuino numine flexi , terram cingentes , ornantes lumine mundum , culmine transuerso retinentes sidera fulta . 
Quattuor hi motu cuncti uoluuntur eodem , sed tantum supera terras semper tenet ille curriculum , oblique inflexus tribus orbibus unus , quantum est diuisus Cancer spatio a Capricorno ; at subter terras spatium par esse necessest . 
Et quantos radios iacimus de lumine nostro , quis hunc conixum caeli contingimus orbem , sex tantae poterunt sub eum succedere partes , bina pari spatio caelestia signa tenentes . 
Zodiacum hunc Graeci uocitant , nostrique Latini Orbem Signiferum perhibebunt nomine uero ; nam gerit hic uoluens bis sex ardentia signa . 
Aestifer est pandens feruentia sidera Cancer : hunc subter fulgens cedit uis torua Leonis , quem rutilo sequitur collucens corpore Uirgo ; exin proiectae claro cum lumine Chelae ipsaque consequitur lucens uis magna Nepai ; inde Sagittipotens dextra flexum tenet Arcum ; post hunc ore fero Capricornus uadere pergit ; umidus inde loci collucet Aquarius orbe ; exim squamiferi serpentes ludere Pisces ; quis comes est Aries , obscuro lumine labens , inflexoque genu proiecto corpore Taurus , et Gemini clarum iactantes lucibus ignem . 
Haec Sol aeterno conuestit lumine lustrans , annua conficiens uertentia tempora cursu . 
Hic quantus terris consectus pellitur orbis , tantundem pandens supera mortalibus edit . 
Sex omni semper cedunt labentia nocte , tot caelum rursus fugientia signa reuisunt . 
Hoc spatium tranans caecis Nox conficit umbris , quod supera terras prima de nocte relictum est Signifero ex Orbi , sex signorum ordine fultum . 
Quod si Solis aues certos cognoscere cursus , ortus signorum nocturno tempore uises ; nam semper signum exoriens Titan trahit unum . 
Sin autem officiens signis mons obstruet altus , aut adiment lucem caeca caligine nubes , certas ipse notas caeli de tegmine sumens ortus atque obitus omnis cognoscere possis . 
quae simul exsistant , cernes ; quae tempore eodem praecipitent obitum nocturno tempore , nosces . 
Nam , simul ac primum supera se lumine Cancer extulit , extemplo cedit delapsa Corona et loca conuisit cauda tenus infera Piscis : dimidiam retinet stellis distincta Corona partem etiam supera , atque alia de parte repulsa est . 
Quam tamen insequitur Piscis , nec totus ad umbras iactus , sed supero contectus corpore cedit ; atque umeros usque a genibus clarumque recondit Anguitenens ualidis magnum a ceruicibus Anguem . 
Iam uero Arctophylax non aequa parte secatur ; nam breuior clara caeli de parte uidetur , amplior infernas depulsus possidet umbras . 
Quattuor hic obiens se cum deducere signa Signifero solet ex Orbi ; tum serius ipse cum supera sese satiauit luce , recedit post mediam labens claro cum corpore noctem . 
Haec obscura tenens conuestit sidera tellus , at parte ex alia claris cum lucibus enat Orion , umeris et lato pectore fulgens et dextra retinens non cassum luminis ensem . 
Sed cum de terris uis est patefacta Leonis , omnia , quae Cancer praeclaro detulit ortu , cedunt obscurata : simul uis magna Aquilai pellitur ; afflexo considens corpore Nixus iam supero ferme depulsus lumine cedit , sed laeuum genus atque illustrem linquit in alto plantam . 
Tum contra exoritur clarum caput Hydrae et Lepus et Procyon , qui sese feruidus infert ante Canem ; inde Canis uestigia prima uidentur . 
Non pauca e caelo depellens signa , repente exoritur pandens illustria lumina Uirgo ; cedit clara Fides Cyllenia , mergitur unda Delphinus , simul obtegitur depulsa Sagitta , atque Auis ad summam caudam primasque recedit pinnas et magnus pariter delabitur Amnis . 
Hic Ecus a capite et longa ceruice latescit . 
Longius exoritur iam claro corpore serpens Creteraque tenus lucet mortalibus Hydra ; inde pedes Canis ostendit iam posteriores , et post ipse trahit claro cum lumine Puppim : insequitur labens per caeli lumina Nauis et , cum iam toto processit corpore Uirgo , haec medium ostendit radiato stipite Malum . 
At cum procedunt obscuro corpore Chelae , exsistit pariter larga cum luce Bootes , cuius in aduerso est Arcturus corpore fixus , totaque iam supera fulgens prolabitur Argo , Hydraque , quod late caelo disparsa tenetur , nondum tota patet , nam caudam contegit umbra . 
Iam dextrum genus et decoratam lumine suram erigit ille uacans uulgato nomine Nixus , quem nocte exstinctum atque exortum uidimus una persaepe , ut paruum tranans geminauerit orbem . 
Hic genus et suram cum Chelis erigit alte ; ipse autem praeceps obscura nocte tenetur , dum Nepa et Arquitenens inuisant lumina caeli ; nam se cum medium pandet Nepa , tollere uero in caelum totum exoriens conabitur Arcus . 
Hic tribus elatus cum signis corpore toto lucet ; at exoritur media de parte Corona caudaque Centauri extremo candore refulget . 
Hic se iam totum caecas Equus abdit in umbras , quem rutila fulgens pluma praeteruolat Ales ; occidit Andromedae clarum caput et fera Pistrix labitur , horribilis epulas funesta requirens ; hanc contra Cepheus non cessat tendere palmas : illa usque ad pinnam mergens se caerula condit , at Cepheus caput atque umeros palmasque reclinat . 
Cum uero uis est uehemens exorta Nepai late fusa uolans per terras fama uagatur ut quondam Orion manibus uiolasse Dianam dicitur , excelsis errans in collibus amens , quos tenet Aegaeo defixa in gurgite Chius , Bacchica quam uiridi conuestit tegmine uitis . 
Ille feras uecors amenti corde necabat , Oenopionis auens epulas ornare nitentis ; at uero , pedibus subito percussa Dianae , insula discessit disiectaque saxa reuellens perculit et caecas lustrauit luce lacunas ; e quibus ingenti exsistit cum corpore prae se Scorpios infestus praeportans flebile acumen . 
Hic ualido cupide uenantem perculit ictu , mortiferum in uenas figens per uulnera uirus ; ille graui moriens constrauit corpore terram . 
Qua re cum magnis sese Nepa lucibus effert , Orion fugiens commendat corpora terris . 
Tum uero fugit Andromeda et Neptunia Pistrix tota latet ; cedit conuerso corpore Cepheus , extremas medio contingens pectore terras . 
Hic caput et superas potis est demergere partes , infera lumborum numquam conuestiet umbra ; nam retinent Arctoe lustrantes lumine summo . 
Labitur illa simul , gnatam lacrimosa requirens , Cassiepia , neque ex caelo depulsa decore fertur ; nam uerso contingens uertice primum terras , post umeris euersa sede refertur . 
Hanc illi tribuunt poenam Nereides almae , cum quibus , ut perhibent , ausa est contendere forma . 
Haec obit inclinata , at pars exorta Coronaest altera , cum caudaque omnis iam panditur Hydra . 
At caput et totum sese Centaurus opacis eripit e tenebris , linquens uestigia parua Antepedum contecta , simul cum lumine pandit ipse feram dextra retinens . 
Prolabitur inde Anguitenens capite et manibus ; profert simul Anguis iam caput et summum flexo de corpore lumen . 
Hic ille exoritur conuerso corpore Nixus aluum , crura , umeros simul et praecordia lustrans et dextra radios laeto cum lumine iactans . 
Inde Sagittipotens superas conuisere luces institit : emergit Nixi caput , et simul effert sese clara Fides et promit pectora Cepheus . 
Feruidus ille Canis toto cum corpore cedit ; abditur Orion , Lepus et simul abditus umbra est ; inferiora cadunt Aurigae lumina lapsu ; crus dextrumque pedem linquens obit infera Perseus in loca ; tum cedens a Puppi linquitur Argo . 
Inde oriens Capricornus ab alto lumine pellit Aurigam instantemque Capram , paruos simul Haedos , et magnam antiquo depellit nomine Nauem ; obruitur Procyon , emergunt alite lapsu e terris Uolucres , exsistit clara Sagitta . 
Sed cum se medium caeli in regione locauit magnus Aquarius et uestiuit lumine terras , tum pedibus simul et supera ceruice iubata cedit Equus fugiens , at contra signipotens Nox cauda Centaurum retinens ad se rapit ipsa nec potis est caput atque umeros obducere latos , at uero serpentis Hydrae caligine caeca ceruicem atque oculorum ardentia lumina uestit ; hanc autem totam properant depellere Pisces . 
Ast autem tenui quae candet lumine Phatne . 
Atque etiam uentos praemonstrat saepe futuros inflatum mare , cum subito penitusque tumescit , saxaque cana , salis niueo spumata liquore , tristificas certant Neptuno reddere uoces aut densus stridor cum , celso e uertice montis ortus , adaugescit scopulorum saepe repulsus : cana fulix itidem fugiens e gurgite ponti nuntiat horribilis clamans instare procellas , haud modicos tremulo fundens e gutture cantus . 
Uos quoque signa uidetis , aquai dulcis alumnae , cum clamore paratis inanis fundere uoces , absurdoque sono fontis et stagna cietis . 
Saepe etiam pertriste canit de pectore carmen et matutinis acredula uocibus instat , uocibus instat et assiduas iacit ore querellas , cum primum gelidos rores Aurora remittit ; fuscaque non numquam cursans per litora cornix demersit caput et fluctum ceruice recepit , mollipedesque boues , spectantes lumina caeli , naribus umiferum duxere ex aere sucum . 
Iam uero semper uiridis semperque grauata lentiscus triplici solita est grandescere fetu , ter fruges fundens tria tempora monstrat arandi . 
Ferte , uiri , et duros animo tolerate labores , auguris ut nostri Calchantis fata queamus scire ratosne habeant an uanos pectoris orsus . 
Namque omnes memori portentum mente retentant , qui non funestis liquerunt lumina fatis . 
Argolicis primum ut uestita est classibus Aulis , quae Priamo cladem et Troiae pestemque ferebant , nos circum latices gelidos , fumantibus aris , aurigeris diuom placantes numina tauris , sub platano umbrifera , fons unde emanat aquai , uidimus immani specie tortuque draconem terribilem , Iouis ut pulsu penetraret ab ara ; qui platani in ramo foliorum tegmine saeptos corripuit pullos ; quos cum consumeret octo , nona super tremulo genetrix clangore uolabat , cui ferus immani laniauit uiscera morsu . 
Hunc , ubi tam teneros uolucris matremque peremit , qui luci ediderat genitor Saturnius idem abdidit et duro formauit tegmine saxi . 
Nos autem timidi stantes mirabile monstrum uidimus in mediis diuom uersarier aris . 
Tum Calchas haec est fidenti uoce locutus : " quidnam torpentes subito obstipuistis , Achiui ? 
nobis haec portenta deum dedit ipse creator tarda et sera nimis , sed fama ac laude perenni . 
Nam quot auis taetro mactatas dente uidetis , tot nos ad Troiam belli exanclabimus annos , quae decumo cadet et poena satiabit Achiuos . 
" Edidit haec Calchas , quae iam matura uidetis . 
Qui miser in campis maerens errabat Aleis , ipse suum cor edens , hominum uestigia uitans . 
" Hic situs est uitae iam pridem lumina linquens , qui quondam Hectoreo perculsus concidit ense " : fabitur haec aliquis , mea semper gloria uiuet . 
Prospera Iuppiter his dextris fulgoribus edit . 
Tertia te Phthiae tempestas laeta locabit . 
Corque meum penitus turgescit tristibus iris , cum decore atque omni me orbatum laude recordor . 
Namque nimis multos atque omni luce cadentis cernimus , ut nemo possit maerore uacare . 
Quo magis est aequum tumulis mandare peremptos firmo animo et luctum lacrimis finire diurnis . 
O decus Argolicum , quin puppim flectis , Ulixes , auribus ut nostros possis agnoscere cantus ? 
Nam nemo haec umquam est transuectus caerula cursu , quin prius astiterit uocum dulcedine captus , post , uariis auido satiatus pectore Musis , doctior ad patrias lapsus peruenerit oras . 
Nos graue certamen belli clademque tenemus , Graecia quam Troiae diuino numine uexit omniaque e latis rerum uestigia terris . 
Tales sunt hominum mentes , quali pater ipse Iuppiter auctiferas lustrauit lumine terras . 
Atqui Prometheu , te hoc tenere existimo , mederi posse rationem iracundiae . 
Siquidem qui tempestiuam medicinam admouens non adgrauescens uulnus inlidat manu . 
Titanum suboles , socia nostri sanguinis , generata Caelo , aspicite religatum asperis uinctumque saxis , nauem ut horrisono freto noctem pauentes timidi adnectunt nauitae . 
Saturnius me sic infixit Iuppiter ; Iouisque numen Mulciberi adsciuit manus . 
Hos ille cuneos fabrica crudeli inserens perrupit artus ; qua miser sollertia transuerberatus castrum hoc Furiarum incolo . 
Iam tertio me quoque funesto die tristi aduolatu aduncis lacerans unguibus Iouis satelles pastu dilaniat fero . 
Tum iecore opimo farta et satiata adfatim clangorem fundit uastum et sublime auolans pinnata cauda nostrum adulat sanguinem . 
Cum uero adesum inflatu renouatum est iecur , tum rursum taetros auida se ad pastus refert . 
Sic hanc custodem maesti cruciatus alo , quae me perenni uiuum foedat miseria . 
Namque , ut uidetis , uinclis constrictus Iouis arcere nequeo diram uolucrem a pectore . 
Sic me ipse uiduus pestis excipio anxias , amore mortis terminum anquirens mali . 
Sed longe a leto numine aspellor Iouis atque haec uetusta saeclis glomerata horridis luctifica clades nostro infixa est corpori , e quo liquatae solis ardore excidunt guttae , quae saxa adsidue instillant Caucasi . 
Nec uero tanta praeditus sapientia quisquam est , qui aliorum aerumnam dictis adleuans non idem , cum fortuna mutata impetum conuertat , clade subita frangatur sua , ut illa ad alios dicta et praecepta excidant . 
Iuraui lingua , mentem iniuratam gero . 
Nam si uiolandum est ius , regnandi gratia uiolandum est : aliis rebus pietatem colas . 
Neque tam terribilis ulla fando oratio est nec fors nec ira caelitum inuectum malum quod non natura humana patiendo ecferat . 
Suauis laborum est praeteritorum memoria . 
Nam qui haec audita a docto meminissem uiro , futuras mecum commentabar miserias : aut mortem acerbam aut exili maestam fugam aut semper aliquam molem meditabar mali , ut , si qua inuecta diritas casu foret , ne me inparatum cura laceraret repens . 
Nam nos decebat coetus celebrantis domum lugere , ubi esset aliquis in lucem editus , humanae uitae uaria reputantis mala : at , qui labores morte finisset grauis , hunc omni amicos laude et laetitia exsequi . 
Mortalis nemo est , quem non adtingat dolor morbique multi : sunt humandi liberi , rursum creandi , morsque est finita omnibus . 
Quae generi humano angorem nequiquam adferunt : reddenda terrae est terra , tum uita omnibus metenda , ut fruges : sic iubet Necessitas . 
Si mihi nunc tristis primum inluxisset dies nec tam aerumnoso nauigauissem salo , esset dolendi causa , ut iniecto eculei freno repente tactu exagitantur nouo ; sed iam subactus miseriis optorpui . 
Uides sublime fusum , inmoderatum aethera , qui terram tenero circumiectu amplectitur : hunc summum habeto diuum , hunc perhibeto Iouem . 
qui coniciet , uatem hunc perhibebo optumum . 
Quam quisque norit artem , in hac se exerceat . 
Emori nolo , sed me esse mortuum nihil aestumo . 
Mors mea ne careat lacrimis : linquamus amicis maerorem , ut celebrent funera cum gemitu . 
Dic , hospes , Spartae nos te hic uidisse iacentes dum sanctis patriae legibus obsequimur . 
Haec habeo , quae edi quaeque exsaturata libido hausit ; at illa iacent multa et praeclara relicta . 
Consiliis nostris laus est attonsa Laconum . 
Ignaris homines in uita mentibus errant : Euthynous potitur , fatorum numine , leto . 
sic fuit utilius finiri ipsique tibique . 
Ego prouidebo rem istam et albae uirgines . 
Croesus Halyn penetrans magnam peruertet opum ui . 
Quod fore paratum est , id summum exsuperat Iouem . 
Terrigenam , herbigradam , domiportam , sanguine cassam . 
Flauit ab Epiro lenissimus Onchesmites . 
