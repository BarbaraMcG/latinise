Aequor Iasonio pulsatum remige primum , quaeque nec hoste fero nec niue , terra , cares , ecquod erit tempus quo uos ego Naso relinquam in minus hostili iussus abesse loco ? 
An mihi barbaria uiuendum semper in ista , inque Tomitana condar oportet humo ? 
Pace tua , si pax ulla est tua , Pontica tellus , finitimus rapido quam terit hostis equo , pace tua dixisse uelim , tu pessima duro pars es in exilio , tu mala nostra grauas . 
Tu neque uer sentis cinctum florente corona , tu neque messorum corpora nuda uides . 
Nec tibi pampineas autumnus porrigit uuas : cuncta sed immodicum tempora frigus habet . 
Tu glacie freta uincta uides , et in aequore piscis inclusus tecta saepe natauit aqua . 
Nec tibi sunt fontes , laticis nisi paene marini , qui potus dubium sistat alatne sitim . 
Rara , neque haec felix , in apertis eminet aruis arbor , et in terra est altera forma maris . 
Non auis obloquitur , siluis nisi siqua remota aequoreas rauco gutture potat aquas . 
Tristia per uacuos horrent absinthia campos , conueniensque suo messis amara loco . 
Adde metus , et quod murus pulsatur ab hoste , tinctaque mortifera tabe sagitta madet , quod procul haec , regio est et ab omni deuia cursu , nec pede quo quisquam nec rate tutus eat . 
Non igitur mirum , finem quaerentibus horum altera si nobis usque rogatur humus . 
Te magis est mirum non hoc euincere , coniunx , inque meis lacrimas posse tenere malis . 
Quid facias , quaeris ? 
quaeras hoc scilicet ipsum , inuenies , uere si reperire uoles . 
Uelle parum est : cupias , ut re potiaris , oportet , et faciat somnos haec tibi cura breues . 
Uelle reor multos : quis enim mihi tam sit iniquus , optet ut exilium pace carere meum ? 
Pectore te toto cunctisque incumbere neruis et niti pro me nocte dieque decet . 
Utque iuuent alii , tu debes uincere amicos , uxor , et ad partis prima uenire tuas . 
Magna tibi imposita est nostris persona libellis : coniugis exemplum diceris esse bonae . 
Hanc caue degeneres . 
ut sint praeconia nostra uera , uide famae quod tuearis opus . 
Ut nihil ipse querar , tacito me fama queretur . 
Quae debet , fuerit ni tibi cura mei . 
Exposuit memet populo Fortuna uidendum , et plus notitiae , quam fuit ante , dedit . 
Notior est factus Capaneus a fulminis ictu : notus humo mersis Amphiaraus equis . 
Si minus errasset , notus minus esset Ulixes : magna Philoctetae uulnere fama suo est . 
Si locus est aliquis tanta inter nomina paruis , nos quoque conspicuos nostra ruina facit . 
Nec te nesciri patitur mea pagina , qua non inferius Coa Bittide nomen habes . 
Quicquid ages igitur , scaena spectabere magna , et pia non paucis testibus uxor eris . 
Crede mihi , quotiens laudaris carmine nostro , qui legit has laudes , an mereare rogat . 
Utque fauere reor plures uirtutibus istis , sic tua non paucae carpere facta uolent . 
Quarum tu praesta ne liuor dicere possit " haec est pro miseri lenta salute uiri . 
" Cumque ego deficiam , nec possim ducere currum , fac tu sustineas debile sola iugum . 
Ad medicum specto uenis fugientibus aeger : ultima pars animae dum mihi restat , ades ; quodque ego praestarem , si te magis ipse ualerem , id mihi , cum ualeas fortius ipsa , refer . 
Exigit hoc socialis amor foedusque maritum : moribus hoc , coniunx , exigis ipsa tuis . 
Hoc domui debes , de qua censeris , ut illam non magis officiis quam probitate colas . 
Cuncta licet facias , nisi eris laudabilis uxor , non poterit credi Marcia culta tibi . 
Nec sumus indigni : nec , si uis uera fateri , debetur meritis gratia nulla meis . 
Redditur illa quidem grandi cum faenore nobis , nec te , si cupiat , laedere rumor habet . 
Sed tamen hoc factis adiunge prioribus unum , pro nostris ut sis ambitiosa malis . 
Ut minus infesta iaceam regione labora , clauda nec officii pars erit ulla tui . 
Magna peto , sed non tamen inuidiosa roganti : utque ea non teneas , tuta repulsa tua est . 
Nec mihi suscense , totiens si carmine nostro , quod facis , ut facias , teque imitere , rogo . 
Fortibus assueuit tubicen prodesse , suoque dux bene pugnantis incitat ore uiros . 
Nota tua est probitas testataque tempus in omne ; sit uirtus etiam non probitate minor . 
Non tibi Amazonia est pro me sumenda securis , aut excisa leui pelta gerenda manu . 
Numen adorandum est , non ut mihi fiat amicum , sed sit ut iratum , quam fuit ante , minus . 
Gratia si nulla est , lacrimae tibi gratia fient . 
Hac potes aut nulla parte mouere deos . 
Quae tibi ne desint , bene per mala nostra cauetur : meque uiro flendi copia diues adest ; utque meae res sunt , omni , puto , tempore flebis . 
Has fortuna tibi nostra ministrat opes . 
Si mea mors redimenda tua , quod abominor , esset Admeti coniunx , quam sequereris , erat . 
Aemula Penelopes fieres , si fraude pudica instantis uelles fallere nupta procos . 
Si comes exstincti Manes sequerere mariti , esset dux facti Laodamia tui . 
Iphias ante oculos tibi erat ponenda uolenti corpus in accensos mittere forte rogos . 
Morte nihil opus est , nihil Icariotide tela . 
Caesaris est coniunx ore precanda tuo , quae praestat uirtute sua , ne prisca uetustas laude pudicitiae saecula nostra premat : quae Ueneris formam , mores Iunonis habendo sola est caelesti digna reperta toro quid trepidas et adire times ? 
Non impia Procne filiaue Aeetae uoce mouenda tua est , nec nurus Aegypti , nec saeua Agamemnonis uxor , Scyllaque , quae Siculas inguine terret aquas , Telegoniue parens uertendis nata figuris , nexaque nodosas angue Medusa comas , femina sed princeps , in qua Fortuna uidere se probat et caecae crimina falsa tulit : qua nihil in terris ad finem solis ab ortu clarius excepto Caesare mundus habet . 
Eligito tempus captatum saepe rogandi , exeat aduersa ne tua nauis aqua . 
Non semper sacras reddunt oracula sortis , ipsaque non omni tempore fana patent . 
Cum status urbis erit , qualem nunc auguror esse , et nullus populi contrahet ora dolor , cum domus Augusti , Capitoli more colenda , laeta , quod est et sit , plenaque pacis erit , tum tibi di faciant adeundi copia fiat , profectura aliquid tum tua uerba putes . 
Siquid aget maius , differ tua coepta caueque spem festinando praecipitare meam . 
Nec rursus iubeo dum sit uacuissima quaeras : corporis ad curam uix uacat illa sui . 
Curia cum patribus fuerit stipata uerendis , per rerum turbam tu quoque oportet eas . 
Cum tibi contigerit uultum Iunonis adire , fac sis personae , quam tueare , memor . 
Nec factum defende meum : mala causa silenda est . 
nil nisi sollicitae sint tua uerba preces . 
Tum lacrimis demenda mora est , summissaque terra ad non mortalis brachia tende pedes . 
Tum pete nil aliud , saeuo nisi ab hoste recedam hostem Fortunam sit satis esse mihi . 
Plura quidem subeunt , sed sunt turbata timore ; haec quoque uix poteris uoce tremente loqui . 
Suspicor hoc damno fore non tibi . 
sentiet illa te maiestatem pertimuisse suam . 
Nec , tua si fletu scindentur uerba , nocebit : interdum lacrimae pondera uocis habent . 
Lux etiam coeptis facito bona talibus adsit horaque conueniens auspiciumque fauens . 
Sed prius imposito sanctis altaribus igni tura fer ad magnos uinaque pura deos . 
E quibus ante omnis Augustum numen adora progeniemque piam participemque tori . 
Sint utinam mites solito tibi more tuasque non duris lacrimas uultibus aspiciant . 
Quam legis a nobis missam tibi , Cotta , salutem , missa sit ut uere perueniatque , precor . 
Namque meis sospes multum cruciatibus aufers , atque sit in nobis pars bona salua facis . 
Cumque labent aliqui iactataque uela relinquant , tu lacerae remanes ancora sola rati . 
Grata tua est igitur pietas . 
ignoscimus illis qui cum Fortuna terga dedere fugae . 
Cum feriant unum , non unum fulmina terrent , iunctaque percusso turba pauere solet : cumque dedit paries uenturae signa ruinae , sollicito uacuus fit locus ille metu . 
Quis non e timidis aegri contagia uitat , uicinum metuens ne trahat inde malum ? 
Me quoque amicorum nimio terrore metuque , non odio , quidam destituere mei . 
Non illis pietas , non officiosa uoluntas defuit : aduersos extimuere deos . 
Utque magis cauti possunt timidique uideri , sic appellari non meruere mali . 
Aut meus excusat caros ita candor amicos , utque habeant de me crimina nulla , fauet . 
Sint hi contenti uenia , iactentque licebit purgari factum me quoque teste suum . 
Pars estis pauci melior , qui rebus in artis ferre mihi nullam turpe putastis opem . 
Tunc igitur meriti morietur gratia uestri , cum cinis absumpto corpore factus ero . 
Fallor , et illa meae superabit tempora uitae , si tamen a memori posteritate legar . 
Corpora debentur maestis exsanguia bustis : effugiunt structos nomen honorque rogos . 
Occidit et Theseus et qui comitauit Oreste : sed tamen in laudes uiuit uterque suas . 
Uos etiam seri laudabunt saepe nepotes , claraque erit scriptis gloria uestra meis . 
Hic quoque Sauromatae iam uos nouere Getaeque , et tales animos barbara turba probat . 
Cumque ego de uestra nuper probitate referrem ( nam didici Getice Sarmaticeque loqui ) , forte senex quidam , coetu cum staret in illo , reddidit ad nostros talia uerba sonos : " nos quoque amicitiae nomen , bone , nouimus , hospes , quos procul a uobis Pontus et Hister habet . 
Est locus in Scythia , Tauros dixere priores qui Getica longe non ita distat humo . 
Hac ego sum terra ( patriae nec paenitet ) ortus : consortem Phoebi gens colit illa deam . 
Templa manent hodie uastis innixa columnis , perque quater denos itur in illa gradus . 
Fama refert illic signum caeleste fuisse : quoque minus dubites , stat basis orba dea : araque , quae fuerat natura candida saxi , decolor affuso tincta cruore rubet . 
Femina sacra facit taedae non nota iugali , quae superat Scythicas nobilitate nurus . 
Sacrifici genus est , sic instituere parentes , aduena uirgineo caesus ut ense cadat . 
Regna Thoans habuit Maeotide clarus in ora , nec fuit Euxinis notior alter aquis . 
Sceptra tenente illo liquidas fecisse per auras nescioquam dicunt Iphigenian iter . 
Quam leuibus uentis sub nube per aethera uectam creditur his Phoebe deposuisse locis . 
Praefuerat templo multos ea rite per annos , inuita peragens tristia sacra manu : cum duo uelifera iuuenes uenere carina presseruntque suo litora nostra pede . 
Par fuit his aetas et amor , quorum alter Orestes , alter erat Pylades : nomina fama tenet . 
Protinus immitem Triuiae ducuntur ad aram . 
Euincti geminas ad sua terga manus . 
Spargit aqua captos lustrali Graia sacerdos , ambiat ut fuluas infula longa comas . 
Dumque parat sacrum , dum uelat tempora uittis , dum tardae causas inuenit ipsa morae , " non ego crudelis , iuuenes , ( ignoscite ) " dixit " sacra suo facio barbariora loco . 
Ritus is est gentis . 
qua uos tamen urbe uenitis ? 
Quodue parum fausta puppe petistis iter ? 
" Dixit , et audito patriae pia nomine uirgo consortes urbis comperit esse suae . 
" Alter ut e uobis " inquit " cadat hostia sacris , ad patrias sedes nuntius alter eat . 
" Ire iubet Pylades carum periturus Oresten ; hic negat inque uices pugnat uterque mori . 
Extitit hoc unum , quo non conuenerit illis : cetera par concors et sine lite fuit . 
Dum peragunt pulchri iuuenes certamen amoris , ad fratrem scriptas exarat illa notas . 
Ad fratrem mandata dabat . 
cuique illa dabantur ( humanos casus aspice ) frater erat . 
Nec mora , de templo rapiunt simulacra Dianae , clamque per immensas puppe feruntur aquas . 
Mirus amor iuuenum : quamuis abiere tot anni , in Scythia magnum nunc quoque nomen habent . 
" Fabula narrata est postquam uulgaris ab illo , laudarunt omnes facta piamque fidem . 
Scilicet hac etiam , qua nulla ferocior ora est , nomen amicitiae barbara corda mouet . 
Quid facere Ausonia geniti debetis in urbe , cum tangant duros talia facta Getas ? 
Adde quod est animus semper tibi mitis , et altae indicium mores nobilitatis habent , quos Uolesus patrii cognoscat nominis auctor , quos Numa materni non neget esse suos , adiectique probent genetiua ad nomina Cottae , si tu non esses , interitura domus . 
Digne uir hac serie , lasso succurrere amico conueniens istis moribus esse puta . 
Si uacat exiguum profugo dare tempus amico , o sidus Fabiae , Maxime , gentis , ades , dum tibi quae uidi refero , seu corporis umbra seu ueri species seu fuit ille sopor . 
Nox erat et bifores intrabat luna fenestras , mense fere medio quanta nitere solet . 
Publica me requies curarum somnus habebat , fusaque erant toto languida membra toro , cum subito pinnis agitatus inhorruit aer , et gemuit paruo mota fenestra sono . 
Territus in cubitum releuo mea membra sinistrum , pulsus et e trepido pectore somnus abit . 
Stabat Amor , uultu non quo prius esse solebat , fulcra tenens laeua tristis acerna manu , nec torquem collo , nec habens crinale capillo , nec bene dispositas comptus , ut ante , comas . 
Horrida pendebant molles super ora capilli , et uisa est oculis horrida pinna meis , qualis in aeriae tergo solet esse columbae , tractatam multae quam tetigere manus . 
Hunc simul agnoui , neque enim mihi notior alter , talibus affata est libera lingua sonis : " o puer , exilii decepto causa magistro , quem fuit utilius non docuisse mihi , huc quoque uenisti , pax est ubi tempore nullo , et coit astrictis barbarus Hister aquis ? 
Quae tibi causa uiae , nisi uti mala nostra uideres ? 
quae sunt , si nescis , inuidiosa tibi . 
Tu mihi dictasti iuuenalia carmina primus : apposui senis te duce quinque pedes . 
Nec me Maeonio consurgere carmine nec me dicere magnorum passus es acta ducum . 
Forsitan exiguas , aliquas tamen , arcus et ignes ingenii uires comminuere mei . 
Namque ego dum canto tua regna tuaeque parentis , in nullum mea mens grande uacauit opus . 
Nec satis hoc fuerat . 
stulto quoque carmine feci , Artibus ut posses non rudis esse meis . 
Pro quibus exilium misero est mihi reddita merces . 
id quoque in extremis et sine pace locis . 
At non Chionides Eumolpus in Orphea talis , in Phryga nec Satyrum talis Olympus erat , praemia nec Chiron ab Achille talia cepit , Pythagoraeque ferunt non nocuisse Numam . 
Nomina neu referam longum collecta per aeuum , discipulo perii solus ab ipse meo . 
Dum damus arma tibi , dum te , lasciue , docemus , haec te discipulo dona magister habet . 
Scis tamen , et liquido iuratus dicere possis , non me legitimos sollicitasse toros . 
Scripsimus haec illis , quarum nec uitta pudicos contingit crines nec stola longa pedes . 
Dic , precor , ecquando didicisti fallere nuptas , et facere incertum per mea iussa genus ? 
An sit ab his omnis rigide summota libellis , quam lex furtiuos arcet habere uiros ? 
Quid tamen hoc prodest , uetiti si lege seuera credor adulterii composuisse notas ? 
At tu , sic habeas ferientes cuncta sagittas , sic numquam rapido lampades igne uacent , sic regat imperium terrasque coerceat omnis Caesar , ab Aenea qui tibi fratre tuus , effice , sit nobis non implacabilis ira , meque loco plecti commodiore uelit . 
" Haec ego uisus eram puero dixisse uolucri , hos uisus nobis ille dedisse sonos : per mea tela , faces , et per mea tela , sagittas , per matrem iuro Caesareumque caput , nil nisi concessum nos te didicisse magistro , Artibus et nullum crimen inesse tuis . 
Utque hoc , sic utinam defendere cetera possem ! 
Scis aliud , quod te laeserit , esse , magis . 
Quicquid id est ( neque enim debet dolor ipse referri , nec potes a culpa dicere abesse tua ) tu licet erroris sub imagine crimen obumbres , non grauior merito iudicis ira fuit . 
Ut tamen aspicerem consolarerque iacentem , lapsa per immensas est mea pinna uias . 
Haec loca tum primum uidi , cum matre rogante Phasias est telis fixa puella meis . 
Quae nunc cur iterum post saecula longa reuisam , tu facis , o castris miles amice meis . 
Pone metus igitur : mitescet Caesaris ira , et ueniet uotis mollior hora tuis . 
Neue moram timeas , tempus , quod quaerimus , instat , cunctaque laetitiae plena triumphus habet . 
Dum domus et nati , dum mater Liuia gaudet , dum gaudes , patriae magne ducisque pater , dum sibi gratatur populus , totamque per urbem omnis odoratis ignibus ara calet , dum faciles aditus praebet uenerabile templum , sperandum est nostras posse ualere preces . 
" Dixit , et aut ille est tenues dilapsus in auras , coeperunt sensus aut uigilare mei . 
Si dubitem , faueas quin his , o Maxime , dictis , Memnonio cycnos esse colore putem . 
Sed neque mutatur nigra pice lacteus umor , nec , quod erat candens , fit terebinthus ebur . 
conueniens animo genus est tibi , nobile namque pectus et Herculeae simplicitatis habes . 
Liuor , iners uitium , mores non exit in altos , utque latens ima uipera serpit humo . 
Mens tua sublimis supra genus eminet ipsum , grandius ingenio nec tibi nomen inest . 
Ergo alii noceant miseris optentque timeri , tinctaque mordaci spicula felle gerant : at tua supplicibus domus est adsueta iuuandis , in quorum numero me , precor , esse uelis . 
Haec tibi non uanam portantia uerba salutem Naso Tomitana mittit ab urbe tuus , utque suo faueas mandat , Rufine , triumpho , in uestras uenit si tamen ille manus . 
Est opus exiguum uestrisque paratibus impar : quale tamen cumque est , ut tueare , rogo . 
Firma ualent per se , nullumque Machaona quaerunt . 
Ad medicam dubius confugit aeger opem . 
Non opus est magnis placido lectore poetis : quamlibet inuitum difficilemque tenent . 
Nos , quibus ingenium longi minuere labores , aut etiam nullum forsitan ante fuit , uiribus infirmi , uestro candore ualemus : quod mihi si demas , omnia rapta putem . 
Cunctaque cum mea sint propenso nixa fauore , praecipuum ueniae ius habet ille liber . 
Spectatum uates alii scripsere triumphum : est aliquid memori uisa notare manu . 
Nos ea uix auidam uulgo captata per aurem scripsimus , atque oculi fama fuere mei . 
Scilicet affectus similes , aut impetus idem rebus ab auditis conspicuisque uenit ! 
Nec nitor argenti , quem uos uidistis , et auri quod mihi defuerit , purpuraque illa , queror : sed loca , sed gentes formatae mille figuris nutrissent carmen proeliaque ipsa meum , et regum uultus , certissima pignora mentis , iuuissent aliqua forsitan illud opus . 
Plausibus ex ipsis populi laetoque fauore ingenium quoduis incaluisse potest : tamque ego sumpsissem tali clamore uigorem , quam rudis audita miles ad arma tuba . 
Pectora sint nobis niuibus glacieque licebit atque hoc , quem patior , frigidiora loco , illa ducis facies in curru stantis eburno excuteret frigus sensibus omne meis . 
His ego defectus dubiisque auctoribus usus ad uestri uenio iure fauoris opem . 
Nec mihi nota ducum nec sunt mihi nota locorum nomina . 
materiam non habuere manus . 
Pars quota de tantis rebus , quam fama referre aut aliquis nobis scribere posset , erat ? 
Quo magis , o lector , debes ignoscere , si quid erratum est illic praeteritumue mihi . 
Adde quod assidue domini meditata querelas ad laetum carmen uix mea uersa lyra est . 
Uix bona post tanto quaerenti uerba subibant , et gaudere aliquid res mihi uisa noua est . 
Utque reformidant insuetum lumina solem , sic ad laetitiam mens mea segnis erat . 
Est quoque cunctarum nouitas carissima rerum , gratiaque officio , quod mora tardat , abest . 
Cetera certatim de magno scripta triumpho iam pridem populi suspicor ore legi . 
Illa bibit sitiens lector , mea pocula plenus : illa recens pota est , nostra tepebit aqua . 
Non ego cessaui , nec fecit inertia serum . 
Ultima me uasti sustinet ora freti . 
Dum uenit huc rumor properataque carmina fiunt factaque eunt ad uos , annus abisse potest . 
Nec minimum refert , intacta rosaria primus , an sera carpas paene relicta manu . 
Quid mirum , lectis exhausto floribus horto , si duce non facta est digna corona tuo ? 
Deprecor hoc : uatum contra sua carmina ne quis dicta putet ! 
pro se Musa locuta mea est . 
Sunt mihi uobiscum communia sacra , poetae , in uestro miseris si licet esse choro . 
Magnaque pars animae mecum uixistis , amici : hac ego uos absens nunc quoque parte colo . 
Sint igitur uestro mea commendata fauore carmina , non possum pro quibus ipse loqui . 
Scripta placent a morte fere , quia laedere uiuos liuor et iniusto carpere dente solet . 
Si genus est mortis male uiuere , terra moratur , et desunt fatis sola sepulchra meis . 
Denique opus curae culpetur ut undique nostrae , officium nemo qui reprehendat erit . 
Ut desint uires , tamen est laudanda uoluntas : hac ego contentos auguror esse deos . 
Haec facit ut ueniat pauper quoque gratus ad aras , et placeat caeso non minus agna boue . 
Res quoque tanta fuit quantae subsistere summo Aeneadum uati grande fuisset onus . 
Ferre etiam molles elegi tam uasta triumphi pondera disparibus non potuere rotis . 
Quo pede nunc utar , dubia est sententia nobis : alter enim de te , Rhene , triumphus adest . 
Irrita uotorum non sunt praesagia uatum : danda Ioui laurus , dum prior illa uiret . 
Nec mea uerba legis , qui sum summotus ad Histrum , non bene pacatis flumina pota Getis : ista dei uox est , deus est in pectore nostro , haec duce praedico uaticinorque deo . 
Quid cessas currum pompamque parare triumphis , Liuia ? 
dant nullas iam tibi bella moras . 
Perfida damnatas Germania proicit hastas . 
iam pondus dices omen habere meum . 
Crede , breuique fides aderit . 
geminabit honorem filius , et iunctis , ut prius , ibit equis . 
Prome , quod inicias umeris uictoribus , ostrum : ipsa potest solitum nosse corona caput : scuta sed et galeae gemmis radientur et auro , stentque super uinctos trunca tropaea uiros : oppida turritis cingantur eburnea muris , fictaque res uero more putetur agi . 
Squalidus immissos fracta sub harundine crines Rhenus et infectas sanguine portet aquas . 
Barbara iam capti poscunt insignia reges textaque fortuna diuitiora sua , et quae praeterea uirtus inuicta tuorum saepe parata tibi , saepe paranda facit . 
Di , quorum monitu sumus euentura locuti , uerba , precor , celeri nostra probate fide . 
Quam legis , unde tibi mittatur epistula , quaeris ? 
Hinc , ubi caeruleis iungitur Hister aquis . 
Ut regio dicta est succurrere debet et auctor , laesus ab ingenio Naso poeta suo . 
Qui tibi quam mallet praesens afferre salutem , mittit ab hirsutis , Maxime Cotta , Getis . 
Legimus , o iuuenis patrii non degener oris , dicta tibi pleno uerba diserta foro . 
Quae quamquam lingua mihi sunt properante per horas lecta satis multas , pauca fuisse queror . 
Plura sed haec feci relegendo saepe , nec umquam non mihi , quam primo , grata fuere magis . 
Cumque nihil totiens lecta e dulcedine perdant , uiribus illa suis , non nouitate , placent . 
Felices quibus haec ipso cognoscere in actu et tam facundo contigit ore frui ! 
Nam , quamquam sapor est allata dulcis in unda , gratius ex ipso fonte bibuntur aquae . 
Et magis adducto pomum decerpere ramo quam de caelata sumere lance iuuat . 
At nisi peccassem , nisi me mea Musa fugasset quod legi , tua uox exhibuisset opus , utque fui solitus , sedissem forsitan unus de centum iudex in tua uerba uiris , maior et implesset praecordia nostra uoluptas , cum traherer dictis adnueremque tuis . 
Quem quoniam fatum patria uobisque relictis inter inhumanos maluit esse Getas , quod licet , ut uidear tecum magis esse loquendo , saepe , precor , studii pignora mitte tui , exemploque meo , nisi dedignaris id ipsum , utere , quod nobis rectius ipse dares . 
Namque ego , qui perii iam pridem , Maxime , uobis , ingenio nitor non periisse meo . 
Redde uicem , nec rara tui monimenta laboris accipiant nostrae , grata futura , manus . 
Dic tamen , o iuuenis studiorum plene meorum , ecquid ab his ipsis admoneare mei . 
Ecquid , ubi aut recitas factum modo carmen amicis , aut , quod saepe soles , exigis ut recitent , quaeror , ut interdum tua mens , oblita quid absit , nescio quid certe sentit abesse sui , utque loqui multum de me praesente solebas , nunc quoque Nasonis nomen in ore tuo est ? 
Ipse quidem Getico peream uiolatus ab arcu ( et sit periuri quam prope poena , uides ) te nisi momentis uideo paene omnibus absens . 
Gratia quod menti quolibet ire licet . 
Hac ubi perueni nulli cernendus in urbem , saepe loquor tecum , saepe loquente fruor . 
Tum mihi difficile est , quam sit bene , dicere , quamque candida iudiciis illa sit hora meis . 
Tum me , si qua fides , caelesti sede receptum cum fortunatis suspicor esse deis . 
Rursus ubi huc redii , caelum superosque relinquo , a Styge nec longe Pontica distat humus . 
Unde ego si fato nitor prohibente reuerti , spem sine profectu , Maxime , tolle mihi . 
Naso suo ( posuit nomen quam paene ! 
) sodali mittit ab Euxinis hoc breue carmen aquis . 
At si cauta parum scripsisset dextra quis esses , forsitan officio parta querela foret . 
Cur tamen , hoc aliis tutum credentibus , unus , appellent ne te carmina nostra , rogas ? 
Quanta sit in media clementia Caesaris ira , si nescis , ex me certior esse potes . 
Huic ego , quam patior , nil possem demere poenae , si iudex meriti cogerer esse mei . 
Non uetat ille sui quemquam meminisse sodalis , nec prohibet tibi me scribere teque mihi . 
Nec scelus admittas , si consoleris amicum , mollibus et uerbis aspera fata leues . 
Cur , dum tuta times , facis ut reuerentia talis fiat in Augustos inuidiosa deos ? 
Fulminis afflatos interdum uiuere telis uidimus et refici , non prohibente Ioue . 
Nec , quia Neptunus nauem lacerarat Ulixis , Leucothea nanti ferre negauit opem . 
Crede mihi , miseris caelestia numina parcunt , nec semper laesos et sine fine premunt . 
Principe nec nostro deus est moderatior ullus Iustitia uires temperat ille suas . 
Nuper eam Caesar facto de marmore templo , iampridem posuit mentis in aede suae . 
Iuppiter in multos temeraria fulmina torquet , qui poenam culpa non meruere pati . 
Obruerit cum tot saeuis deus aequoris undis , ex illis mergi pars quota digna fuit ? 
Cum pereant acie fortissima quaeque , uel ipso iudice dilectus Martis iniquus erit . 
At si forte uelis in nos inquirere , nemo est qui se , quod patitur , commeruisse neget . 
Adde quod exstinctos uel aqua uel Marte uel igni nulla potest iterum restituisse dies . 
Restituit multos aut poenae parte leuauit Caesar : et in multis me , precor , esse uelit . 
At tu , cum tali populus sub principe simus , alloquio profugi credis inesse metum ? 
Forsitan haec domino Busiride iure timeres , aut solito clausos urere in aere uiros . 
Desine mitem animum uano infamare timore . 
Saeua quid in placidis saxa uereris aquis ? 
Ipse ego quod primo scripsi sine nomine uobis , uix excusari posse mihi uideor . 
Sed pauor attonito rationis ademerat usum , cesserat omne nouis consiliumque malis , fortunamque meam metuens , non uindicis iram , terrebar titulo nominis ipse mei . 
Hactenus admonitus memori concede poetae ponat ut in chartis nomina cara suis . 
Turpe erit ambobus , longo mihi proximus usu si nulla libri parte legere mei . 
Ne tamen iste metus somnos tibi rumpere possit , non ultra , quam uis , officiosus ero , teque tegam , qui sis , nisi cum permiseris ipse cogetur nemo munus habere meum . 
Tu modo , quem poteras uel aperte tutus amare , si res est anceps ista , latenter ama . 
Uerba mihi desunt eadem tam saepe roganti . 
iamque pudet uanas fine carere preces . 
Taedia consimili fieri de carmine uobis , quidque petam cunctos edidicisse reor . 
Nostraque quid portet iam nostis epistula , quamuis cera sit a uinclis non labefacta meis . 
Ergo mutetur scripti sententia nostri , ne totiens contra , quam rapit amnis , eam . 
Quod bene de uobis speraui , ignoscite , amici : talia peccandi iam mihi finis erit . 
Nec grauis uxori dicar : quae scilicet in me quam proba tam timida est experiensque parum . 
Hoc quoque , Naso , feres : etenim peiora tulisti . 
iam tibi sentiri sarcina nulla potest . 
Ductus ab armento taurus detrectet aratrum , subtrahat et duro colla nouella iugo . 
Nos , quibus adsueuit fatum crudeliter uti , ad mala iam pridem non sumus ulla rudes . 
Uenimus in Geticos fines : moriamur in illis , Parcaque ad extremum qua mea coepit eat . 
Spem iuuat amplecti , quae non iuuat irrita semper : et fieri cupias siqua futura putes . 
Proximus huic gradus est bene desperare salutem , seque semel uera scire perisse fide . 
Curando fieri quaedam maiora uidemus uulnera , quae melius non tetigisse fuit . 
Mitius ille perit subita qui mergitur unda , quam sua qui tumidis brachia lassat aquis . 
Cur ego concepi Scythicis me posse carere finibus et terra prosperiore frui ? 
Cur aliquid de me speraui lenius umquam ? 
An fortuna mihi sic mea nota fuit ? 
torqueor en grauius , repetitaque forma locorum exilium renouat triste recensque facit . 
Est tamen utilius , studium cessare meorum , quam , quas admorint , non ualuisse preces . 
Magna quidem res est , quam non audetis , amici : sed si quis peteret , qui dare uellet , erat . 
Dummodo non nobis hoc Caesaris ira negarit , fortiter Euxinis immoriemur aquis . 
Quae tibi quaerebam memorem testantia curam dona Tomitanus mittere posset ager . 
Dignus es argento , fuluo quoque dignior auro , sed te , cum donas , ista iuuare solent . 
Nec tamen haec loca sunt ullo pretiosa metallo : hostis ab agricola uix sinit illa fodi . 
Purpura saepe tuos fulgens praetexit amictus . 
Sed non Sarmatico tingitur illa mari . 
Uellera dura ferunt pecudes , et Palladis uti arte Tomitanae non didicere nurus . 
Femina pro lana Cerealia munera frangit , suppositoque grauem uertice portat aquam . 
Non hic pampineis amicitur uitibus ulmus , nulla premunt ramos pondere poma suos . 
Tristia deformes pariunt absinthia campi , terraque de fructu quam sit amara docet . 
Nil igitur tota Ponti regione sinistri , quod mea sedulitas mittere posset , erat . 
Clausa tamen misi Scythica tibi tela pharetra : hoste precor fiant illa cruenta tuo . 
Hos habet haec calamos , hos haec habet ora libellos . 
Haec uiget in nostris , Maxime , Musa locis ! 
Quae quamquam misisse pudet , quia parua uidentur , tu tamen haec , quaeso , consule missa boni . 
Quod sit in his eadem sententia , Brute , libellis , carmina nescio quem carpere nostra refers : nil nisi me terra fruar ut propiore rogare , et quam sim denso cinctus ab hoste loqui . 
O , quam de multis uitium reprehenditur unum ! 
Hoc peccat solum si mea Musa , bene est . 
Ipse ego librorum uideo delicta meorum , cum sua plus iusto carmina quisque probet . 
Auctor opus laudat : sic forsitan Agrius olim Thersiten facie dixerit esse bona . 
Iudicium tamen hic nostrum non decipit error , nec , quicquid genui , protinus illud amo . 
Cur igitur , si me uideam delinquere , peccem , et patiar scripto crimen inesse , rogas ? 
Non eadem ratio est sentire et demere morbos . 
Sensus inest cunctis , tollitur arte malum . 
Saepe aliquod uerbum cupiens mutare reliqui , iudicium uires destituuntque meum . 
Saepe piget ( quid enim dubitem tibi uera fateri ? 
) corrigere et longi ferre laboris onus . 
Scribentem iuuat ipse labor minuitque laborem , cumque suo crescens pectore feruet opus . 
Corrigere ut res est tanto magis ardua quanto magnus Aristarcho maior Homerus erat , sic animum lento curarum frigore laedit et cupidi cursus frena retentat equi . 
Atque ita di mites minuant mihi Caesaris iram , ossaque pacata nostra tegantur humo , ut mihi conanti nonnumquam intendere curas fortunae species obstat acerba meae , uixque mihi uideor , faciam qui carmina , sanus , inque feris curem corrigere illa Getis . 
Nil tamen e scriptis magis excusabile nostris , quam sensus cunctis paene quod unus inest . 
Laeta fere laetus cecini , cano tristia tristis : conueniens operi tempus utrumque suo est . 
Quid nisi de uitio scribam regionis amarae , utque loco moriar commodiore precer ? 
Cum totiens eadem dicam , uix audior ulli , uerbaque profectu dissimulata carent . 
Et tamen haec eadem cum sint , non scripsimus isdem , unaque per plures uox mea temptat opem . 
An , ne bis sensum lector reperiret eundem , unus amicorum , Brute , rogandus eras ? 
Non fuit hoc tanti . 
confesso ignoscite , docti : uilior est operis fama salute mea . 
Denique materiam , quam quis sibi finxerit ipse , arbitrio uariat multa poeta suo . 
Musa mea est index nimium quoque uera malorum , atque incorrupti pondera testis habet . 
Nec liber ut fieret , sed uti sua cuique daretur littera , propositum curaque nostra fuit . 
Postmodo collectas utcumque sine ordine iunxi : hoc opus electum ne mihi forte putes . 
Da ueniam scriptis , quorum non gloria nobis causa , sed utilitas officiumque fuit . 
