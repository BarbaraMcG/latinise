Si nimius uideor seraque coronide longus esse liber , legito pauca : libellus ero . 
terque quaterque mihi finitur carmine paruo pagina : fac tibi me quam cupis ipse breuem . 
Festinata prior , decimi mihi cura libelli elapsum manibus nunc reuocauit opus . 
nota leges quaedam sed lima rasa recenti ; pars noua maior erit : lector , utrique faue , lector , opes nostrae : quem cum mihi Roma dedisset , " nil tibi quod demus maius habemus " ait . 
" pigra per hunc fugies ingratae flumina Lethes et meliore tui parte superstes eris . 
marmora Messallae findit caprificus et audax dimidios Crispi mulio ridet equos : at chartis nec furta nocent et saecula prosunt , solaque non norunt haec monumenta mori . 
Uernaculorum dicta , sordidum dentem , et foeda linguae probra circulatricis , quae sulphurato nolit empta ramento Uatiniorum proxeneta fractorum , poeta quidam clancularius spargit et uult uideri nostra . 
credis hoc , Prisce ? 
uoce ut loquatur psittacus coturnicis et concupiscat esse Canus ascaules ? 
procul a libellis nigra sit meis fama , quos rumor alba gemmeus uehit pinna : cur ego laborem notus esse tam praue , constare gratis cum silentium possit ? 
Qui legis Oedipoden caligantemque Thyesten , Colchidas et Scyllas , quid nisi monstra legis ? 
quid tibi raptus Hylas , quid Parthenopaeus et Attis , quid tibi dormitor proderit Endymion ? 
exutusue puer pinnis labentibus ? 
aut qui odit amatrices Hermaphroditus aquas ? 
quid te uana iuuant miserae ludibria chartae ? 
hoc lege , quod possit dicere uita " meum est " . 
non hic Centauros , non Gorgonas Harpyiasque inuenies : hominem pagina nostra sapit . 
sed non uis , Mamurra , tuos cognoscere mores nec te scire : legas Aetia Callimachi . 
Quisquis stolaeue purpuraeue contemptor quos colere debet laesit impio uersu , erret per urbem pontis exul et cliui , interque raucos ultimus rogatores oret caninas panis inprobi buccas . 
illi December longus et madens bruma clususque fornix triste frigus extendat : uocet beatos clamitetque felices Orciniana qui feruntur in sponda . 
at cum supremae fila uenerint horae diesque tardus , sentiat canum litem abigatque moto noxias aues panno . 
nec finiantur morte supplicis poenae , sed modo seueri sectus Aeaci loris , nunc inquieti monte Sisyphi pressus , nunc inter undas garruli senis siccus delasset omnis fabulas poetarum : et cum fateri Furia iusserit uerum , prodente clamet conscientia " scripsi " . 
Felices , quibus urna dedit spectare coruscum solibus Arctois sideribusque ducem . 
quando erit ille dies quo campus et arbor et omnis lucebit Latia culta fenestra nuru ? 
quando morae dulces longusque a Caesare puluis totaque Flaminia Roma uidenda uia ? 
quando eques et picti tunica Nilotide Mauri ibitis et populi uox erit una " uenit " ? 
Nympharum pater amniumque , Rhene , quicumque Odrysias bibunt pruinas , sic semper liquidis fruaris undis nec te barbam contumeliosi calcatum rota conterat bubulci ; sic et cornibus aureis receptis et Romanus eas utraque ripa : Traianum populis suis et urbi , Thybris te dominus rogat , remittas . 
Nubere Paula cupit nobis , ego ducere Paulam nolo : anus est . 
uellem , si magis esset anus . 
Undenis pedibusque syllabisque et multo sale , nec tamen proteruo notus gentibus ille Martialis et notus populis quid inuidetis ? 
non sum Andraemone notior caballo . 
Cum tu , laurigeris annum qui fascibus intras , mane salutator limina mille teras , hic ego quid faciam ? 
quid nobis , Paule , relinquis , qui de plebe Numae densaque turba sumus ? 
qui me respiciet dominum regemque uocabo ? 
hoc tu sed quanto blandius ! 
ipse facis . 
lecticam sellamue sequar ? 
nec ferre recusas , per medium pugnas et prior isse lutum . 
saepius adsurgam recitanti carmina ? 
tu stas et pariter geminas tendis in ora manus . 
quid faciet pauper cui non licet esse clienti ? 
dimisit nostras purpura uestra togas . 
Nil aliud loqueris quam Thesea Pirithoumque teque putas Pyladi , Calliodore , parem . 
dispeream , si tu Pyladi praestare matellam dignus es aut porcos pascere Pirithoi . 
" donaui tamen " inquis " amico milia quinque et lotam , ut multum , terue quaterue togam " . 
quid quod nil umquam Pyladi donauit Orestes ? 
qui donat quamuis plurima , plura negat . 
Aemiliae gentes et Apollineas Uercellas et Phaethontei qui petis arua Padi , ne uiuam , nisi te , Domiti , dimitto libenter , grata licet sine te sit mihi nulla dies : sed desiderium tanti est ut messe uel una urbano releues colla perusta iugo . 
i precor et totos auida cute combibe soles quam formonsus , dum peregrinus eris ! 
et uenies albis non agnoscendus amicis liuebitque tuis pallida turba genis . 
sed uia quem dederit rapiet cito Roma colorem , Niliaco redeas tu licet ore niger . 
Ducit ad auriferas quod me Salo Celtiber oras , pendula quod patriae uisere tecta libet , tu mihi simplicibus , Mani , dilectus ab annis et praetextata cultus amicitia , tu facis ; in terris quo non est alter Hiberis dulcior et uero dignus amore magis . 
tecum ego uel sicci Gaetula mapalia Poeni et poteram Scythicas hospes amare casas . 
si tibi mens eadem , si nostri mutua curast , in quocumque loco Roma duobus erit . 
Cum cathedralicios portet tibi raeda ministros et Libys in longo puluere sudet eques , strataque non unas cingant triclinia Baias et Thetis unguento palleat uncta tuo , candida Setini rumpant crystalla trientes , dormiat in pluma nec meliore Uenus : ad nocturna iaces fastosae limina moechae et madet heu ! 
lacrimis ianua surda tuis , urere nec miserum cessant suspiria pectus . 
uis dicam male sit cur tibi , Cotta ? 
bene est . 
Cedere de nostris nulli te dicis amicis . 
sed , sit ut hoc uerum , quid , rogo , Crispe , facis ? 
mutua cum peterem sestertia quinque , negasti , non caperet nummos cum grauis arca tuos . 
quando fabae nobis modium farrisue dedisti , cum tua Niliacus rura colonus aret ? 
quando breuis gelidae missa est toga tempore brumae ? 
argenti uenit quando selibra mihi ? 
nil aliud uideo quo te credamus amicum quam quod me coram pedere , Crispe , soles . 
Dotatae uxori cor harundine fixit acuta , sed dum ludit Aper : ludere nouit Aper . 
Si donare uocas promittere nec dare , Gai , uincam te donis muneribusque meis . 
accipe Callaicis quidquid fodit Astur in aruis , aurea quidquid habet diuitis unda Tagi , quidquid Erythraea niger inuenit Indus in alga , quidquid et in nidis unica seruat auis , quidquid Agenoreo Tyros improba cogit aheno : quidquid habent omnes , accipe , quomodo das . 
Saturnalicio Macrum fraudare tributo frustra , Musa , cupis : non licet : ipse petit ; sollemnesque iocos nec tristia carmina poscit et queritur nugas obticuisse meas . 
mensorum longis sed nunc uacat ille libellis . 
Appia , quid facies , si legit ista Macer ? 
Nec uocat ad cenam Marius , nec munera mittit , nec spondet , nec uult credere , sed nec habet . 
turba tamen non dest sterilem quae curet amicum . 
eheu ! 
quam fatuae sunt tibi , Roma , togae ! 
Nec doctum satis et parum seuerum , sed non rusticulum tamen libellum facundo mea Plinio Thalia i perfer : breuis est labor peractae altum uincere tramitem Suburae . 
illic Orphea protinus uidebis udi uertice lubricum theatri mirantisque feras auemque regis , raptum quae Phryga pertulit Tonanti ; illic parua tui domus Pedonis caelata est aquilae minore pinna sed ne tempore non tuo disertam pulses ebria ianuam uideto : totos dat tetricae dies Mineruae , dum centum studet auribus uirorum hoc quod saecula posterique possint Arpinis quoque conparare chartis . 
seras tutior ibis ad lucernas : haec hora est tua , cum furit Lyaeus , cum regnat rosa , cum madent capilli : tunc me uel rigidi legant Catones . 
Scribere te quae uix intellegat ipse Modestus et uix Claranus quid rogo , Sexte , iuuat ? 
non lectore tuis opus est sed Apolline libris : iudice te maior Cinna Marone fuit . 
sic tua laudentur sane : mea carmina , Sexte , grammaticis placeant , ut sine grammaticis . 
Cur spleniato saepe prodeam mento albaue picta sana labra cerussa , Philaeni , quaeris ? 
basiare te nolo . 
Iam numerat placido felix Antonius aeuo quindecies actas Primus Olympiadas praeteritosque dies et tutos respicit annos nec metuit Lethes iam propioris aquas . 
nulla recordanti lux est ingrata grauisque ; nulla fuit cuius non meminisse uelit . 
ampliat aetatis spatium sibi uir bonus : hoc est uiuere bis , uita posse priore frui . 
Natales mihi Martiae Kalendae , lux formonsior omnibus Kalendis , qua mittunt mihi munus et puellae , quinquagensima liba septimamque uestris addimus hanc focis acerram . 
his uos , si tamen expedit roganti , annos addite bis precor nouenos , ut nondum nimia piger senecta sed uitae tribus areis peractis lucos Elysiae petam puellae . 
post hunc Nestora nec diem rogabo . 
In matutina nuper spectatus harena Mucius , imposuit qui sua membra focis , si patiens durusque tibi fortisque uidetur , Abderitanae pectora plebis habes . 
nam cum dicatur tunica praesente molesta " ure manum " , plus est dicere " non facio " . 
Uare , Paraetonias Latia modo uite per urbes nobilis et centum dux memorande uiris , at nunc Ausonio frustra promisse Quirino , hospita Lagei litoris umbra iaces . 
spargere non licuit frigentia fletibus ora pinguia nec maestis addere tura rogis . 
sed datur aeterno uicturum carmine nomen : numquid et hoc , fallax Nile , negare potes ? 
Natali , Diodore , tuo conuiua senatus accubat et rarus non adhibetur eques , et tua tricenos largitur sportula nummos . 
nemo tamen natum te , Diodore , putat . 
Annorum nitidique sator pulcherrime mundi , publica quem primum uota precesque uocant , peruius exiguos habitabas ante penates , plurima qua medium Roma terebat iter : nunc tua Caesareis cinguntur limina donis et fora tot numeras , Iane , quot ora geris . 
at tu , sancte pater , tanto pro munere gratus , ferrea perpetua claustra tuere sera . 
Quam mihi mittebas Saturni tempore lancem , misisti dominae , Sextiliane , tuae ; et quam donabas dictis a Marte Kalendis , de nostra prasina est synthesis empta toga . 
iam constare tibi gratis coepere puellae : muneribus futuis , Sextiliane , meis . 
O temperatae dulce Formiae litus , uos , cum seueri fugit oppidum Martis et inquietas fessus exuit curas , Apollinaris omnibus locis praefert . 
non ille sanctae dulce Tibur uxoris , nec Tusculanos Algidosue secessus , Praeneste nec sic Antiumque miratur ; non blanda Circe Dardanisue Caieta desiderantur , nec Marica nec Liris , nec in Lucrina lota Salmacis uena . 
hic summa leni stringitur Thetis uento ; nec languet aequor , uiua sed quies ponti pictam phaselon adiuuante fert aura , sicut puellae non amantis aestatem mota salubre purpura uenit frigus . 
nec seta longo quaerit in mari praedam , sed a cubili lectuloque iactatam spectatus alte lineam trahit piscis . 
si quando Nereus sentit Aeoli regnum , ridet procellas tuta de suo mensa : piscina rhombum pascit et lupos uernas , natat ad magistrum delicata murena , nomenculator mugilem citat notum et adesse iussi prodeunt senes mulli . 
frui sed istis quando , Roma , permittis ? 
quot Formianos inputat dies annis negotiosis rebus urbis haerenti ? 
o ianitores uilicique felices ! 
dominis parantur ista , seruiunt uobis . 
Addixti seruum nummis here mille ducentis , ut bene cenares , Calliodore , semel . 
nec bene cenasti : mullus tibi quattuor emptus librarum cenae pompa caputque fuit . 
exclamare libet : " non est hic , improbe , non est piscis : homo est ; hominem , Calliodore , comes " . 
Haec mihi quae colitur uiolis pictum rosisque , quos referat uultus , Caediciane , rogas ? 
talis erat Marcus mediis Antonius annis Primus : in hoc iuuenem se uidet ore senex . 
ars utinam mores animumque effingere posset ! 
pulchrior in terris nulla tabella foret . 
Simplicior priscis , Munati Galle , Sabinis , Cecropium superas qui bonitate senem , sic tibi consoceri claros retinere penates perpetua natae det face casta Uenus : ut tu , si uiridi tinctos aerugine uersus forte malus liuor dixerit esse meos , ut facis , a nobis abigas , nec scribere quemquam talia contendas carmina qui legitur . 
hunc seruare modum nostri nouere libelli , parcere personis , dicere de uitiis . 
Di tibi dent quidquid , Caesar Traiane , mereris et rata perpetuo quae tribuere uelint : qui sua restituis spoliato iura patrono libertis exul non erit ille suis , dignus es ut possis totum seruare clientem : ut liceat tantum uera probare potes . 
Omnes Sulpiciam legant puellae uni quae cupiunt uiro placere ; omnes Sulpiciam legant mariti uni qui cupiunt placere nuptae . 
non haec Colchidos adserit furorem , diri prandia nec refert Thyestae ; Scyllam , Byblida nec fuisse credit : sed castos docet et probos amores , lusus , delicias facetiasque . 
cuius carmina qui bene aestimarit , nullam dixerit esse nequiorem , nullam dixerit esse sanctiorem . 
tales Egeriae iocos fuisse udo crediderim Numae sub antro . 
hac condiscipula uel hac magistra ; esses doctior et pudica , Sappho : sed tecum pariter simulque uisam durus Sulpiciam Phaon amaret . 
frustra : namque ea nec Tonantis uxor nec Bacchi nec Apollinis puella erepto sibi uiueret Caleno . 
Improba Massiliae quidquid fumaria cogunt , accipit aetatem quisquis ab igne cadus , a te , Munna , uenit : miseris tu mittis amicis per freta , per longas toxica saeua uias ; nec facili pretio sed quo contenta Falerni testa sit aut cellis Setia cara suis . 
non uenias quare tam longo tempore Romam haec puto causa tibi est , ne tua uina bibas . 
Iuris et aequarum cultor sanctissime legum , ueridico Latium qui regis ore forum , municipi , Materne , tuo ueterique sodali Callaicum mandas si quid ad Oceanum . 
an Laurentino turpis in litore ranas et satius tenues ducere credis acos ad sua captiuum quam saxa remittere mullum , uisus erit libris qui minor esse tribus ? 
et fatuam summa cenare pelorida mensa quosque tegit leui cortice concha breuis ostrea Baianis quam non liuentia testis , quae domino pueri non prohibente uorent ? 
hic olidam clamosus ages in retia uulpem mordebitque tuos sordida praeda canes : illic piscoso modo uix educta profundo inpedient lepores umida lina meos . 
dum loquor ecce redit sporta piscator inani , uenator capta maele superbus adest : omnis ab urbano uenit ad mare cena macello . 
Callaicum mandas si quid ad Oceanum . 
O molles tibi quindecim , Calene , quos cum Sulpicia tua iugales indulsit deus et peregit annos ! 
o nox omnis et hora , quae notata est caris litoris Indici lapillis ! 
o quae proelia , quas utrimque pugnas felix lectulus et lucerna uidit nimbis ebria Nicerotianis ! 
uixisti tribus , o Calene , lustris : aetas haec tibi tota computatur et solos numeras dies mariti . 
ex illis tibi si diu rogatam lucem redderet Atropos uel unam , malles quam Pyliam quater senectam . 
Consule te Bruto quod iuras , Lesbia , natam , mentiris . 
nata es , Lesbia , rege Numa ? 
sic quoque mentiris . 
namque , ut tua saecula narrant , ficta Prometheo diceris esse luto . 
Semper cum mihi diceretur esse secreto mea Polla cum cinaedo , irrupi , Lupe . 
non erat cinaedus . 
Mense nouo Iani ueterem , Proculeia , maritum deseris atque iubes res sibi habere suas . 
quid , rogo , quid factum est ? 
subiti quae causa doloris ? 
nil mihi respondes ? 
dicam ego , praetor erat : constatura fuit Megalensis purpura centum milibus , ut nimium munera parca dares , et populare sacrum bis milia dena tulisset . 
discidium non est hoc , Proculeia : lucrum est . 
Tam dubia est lanugo tibi , tam mollis ut illam halitus et soles et leuis aura terat . 
celantur simili uentura Cydonea lana , pollice uirgineo quae spoliata nitent . 
fortius impressi quotiens tibi basia quinque , barbatus labris , Dindyme , fio tuis . 
Septima iam , Phileros , tibi conditur uxor in agro . 
plus nulli , Phileros , quam tibi reddit ager . 
Quinte Caledonios Ouidi uisure Britannos et uiridem Tethyn Oceanumque patrem , ergo Numae colles et Nomentana relinquis otia nec retinet rusque focusque senem ? 
gaudia tu differs , at non et stamina differt Atropos atque omnis scribitur hora tibi . 
praestiteris caro quis non hoc laudet ? 
amico ut potior uita sit tibi sancta fides ; sed reddare tuis tandem mansure Sabinis teque tuas numeres inter amicitias . 
Si quid lene mei dicunt et dulce libelli , si quid honorificum pagina blanda sonat , hoc tu pingue putas et costam rodere mauis , ilia Laurentis cum tibi demus apri . 
Uaticana bibas , si delectaris aceto : non facit ad stomachum nostra lagona tuum . 
Omnia uis belle , Matho , dicere . 
dic aliquando et bene ; dic neutrum ; dic aliquando male . 
Uitam quae faciant beatiorem , iucundissime Martialis , haec sunt : res non parta labore sed relicta ; non ingratus ager , focus perennis ; lis numquam , toga rara , mens quieta ; uires ingenuae , salubre corpus ; prudens simplicitas , pares amici ; conuictus facilis , sine arte mensa ; nox non ebria sed soluta curis ; non tristis torus et tamen pudicus ; somnus qui faciat breues tenebras : quod sis esse uelis nihilque malis ; summum nec metuas diem nec optes . 
Nuntiat octauam Phariae sua turba iuuencae , et pilata redit iamque subitque cohors . 
temperat haec thermas , nimios prior hora uapores halat , et immodico sexta Nerone calet . 
Stella , Nepos , Cani , Cerialis , Flacce , uenitis ? 
septem sigma capit , sex sumus , adde Lupum . 
exoneraturas uentrem mihi uilica maluas attulit et uarias quas habet hortus opes . 
in quibus est lactuca sedens et tonsile porrum , nec dest ructatrix mentha nec herba salax ; secta coronabunt rutatos oua lacertos et madidum thynni de sale sumen erit . 
gustus in his ; una ponetur cenula mensa , haedus inhumani raptus ab ore lupi , et quae non egeant ferro structoris ofellae et faba fabrorum prototomique rudes ; pullus ad haec cenisque tribus iam perna superstes addetur . 
saturis mitia poma dabo , de Nomentana uinum sine faece lagona , quae bis Frontino consule trima fuit . 
accedent sine felle loci nec mane timenda libertas et nil quod tacuisse uelis : de prasino conuiua meus Uenetoque loquatur , nec faciunt quemquam pocula nostra reum . 
Cum potes amethystinos trientes et nigro madeas Opimiano , propinas modo conditum Sabinum et dicis mihi , Cotta , " uis in auro " ? 
quisquam plumbea uina uolt in auro ? 
Frangat Idumaeas tristis Uictoria palmas , plange , Fauor , saeua pectora nuda manu ; mutet Honor cultus , et iniquis munera flammis mitte coronatas , Gloria maesta , comas . 
heu facinus ! 
prima fraudatus , Scorpe , iuuenta occidis et nigros tam cito iungis equos . 
curribus illa tuis semper properata breuisque cur fuit et uitae tam prope meta tuae ? 
Sidera iam Tyrius Phrixei respicit agni taurus et alternum Castora fugit hiems ; ridet ager , uestitur humus , uestitur et arbor , Ismarium paelex Attica plorat Ityn . 
quos , Faustine , dies , quales tibi Roma Rauennae abstulit ! 
o soles , o tunicata quies ! 
o nemus , o fontes solidumque madentis harenae litus et aequoreis splendidus Anxur aquis , et non unius spectator lectulus undae , qui uidet hinc puppes fluminis , inde maris ! 
sed nec Marcelli Pompeianumque , nec illic sunt triplices thermae nec fora iuncta quater , nec Capitolini summum penetrale Tonantis quaeque nitent caelo proxima templa suo . 
dicere te lassum quotiens ego credo Quirino : " quae tua sunt , tibi habe : quae mea , redde mihi " . 
Thelyn uiderat in toga spadonem . 
damnatam Numa dixit esse moecham . 
Ille ego sum Scorpus , clamosi gloria Circi , plausus , Roma , tui deliciaeque breues , inuida quem Lachesis raptum trieteride nona , dum numerat palmas , credidit esse senem . 
Mensas , Ole , bonas ponis , sed ponis opertas . 
ridiculum est : possum sic ego habere bonas . 
Arrectum quotiens Marulla penem pensauit digitis diuque mensa est , libras , scripula sextulasque dicit ; idem post opus et suas palaestras loro cum similis iacet remisso , quanto sit leuior Marulla dicit . 
non ergo est manus ista , sed statera . 
Totis , Galle , iubes tibi me seruire diebus et per Auentinum ter quater ire tuum . 
eximit aut reficit dentem Cascellius aegrum , infestos oculis uris , Hygine , pilos ; non secat et tollit stillantem Fannius uuam , tristia saxorum stigmata delet Eros ; enterocelarum fertur Podalirius Hermes : qui sanet ruptos dic mihi , Galle , quis est ? 
Argenti libram mittebas ; facta selibra est , sed piperis . 
tanti non emo , Sexte , piper . 
Anxuris aequorei placidos , Frontine , recessus et propius Baias litoreamque domum , et quod inhumanae cancro feruente cicadae non nouere nemus , flumineosque lacus dum colui , doctas tecum celebrare uacabat Pieridas ; nunc nos maxima Roma terit . 
hic mihi quando dies meus est ? 
iactamur in alto urbis , et in sterili uita labore perit , dura suburbani dum iugera pascimus agri uicinosque tibi , sancte Quirine , lares . 
sed non solus amat qui nocte dieque frequentat limina nec uatem talia damna decent . 
per ueneranda mihi Musarum sacra , per omnes iuro deos : et non officiosus amo . 
Consumpta est uno si lemmate pagina , transis , et breuiora tibi , non meliora placent . 
diues et ex omni posita est instructa macello cena tibi , sed te mattea sola iuuat . 
non opus est nobis nimium lectore guloso ; hunc uolo , non fiat qui sine pane satur . 
Iura trium petiit a Caesare discipulorum adsuetus semper Munna docere duos . 
Hic festinata requiescit Erotion umbra , crimine quam fati sexta peremit hiems . 
quisquis eris nostri post me regnator agelli , manibus exiguis annua iusta dato : sic lare perpetuo , sic turba sospite solus flebilis in terra sit lapis iste tua . 
Ludi magister , parce simplici turbae : sic te frequentes audiant capillati et delicatae diligat chorus mensae , nec calculator nec notarius uelox maiore quisquam circulo coronetur . 
albae leone flammeo calent luces tostamque feruens Iulius coquit messem . 
cirrata loris horridis Scythae pellis , qua uapulauit Marsyas Celaenaeus , ferulaeque tristes , sceptra paedagogorum , cessent et Idus dormiant in Octobres : aestate pueri si ualent , satis discunt . 
Marmora parua quidem sed non cessura , uiator , Mausoli saxis pyramidumque legis . 
bis mea Romano spectata est uita Tarento et nihil extremos perdidit ante rogos : quinque dedit pueros , totidem mihi Iuno puellas , cluserunt omnes lumina nostra manus . 
contigit et thalami mihi gloria rara fuitque una pudicitiae mentula nota meae . 
Contigeris regina meos si Polla libellos , non tetrica nostros excipe fronte iocos . 
ille tuus uates , Heliconis gloria nostri , Pieria caneret cum fera bella tuba , non tamen erubuit lasciuo dicere uersu " si nec pedicor , Cotta , quid hic facio " ? 
Cum te municipem Corinthiorum iactes , Charmenion , negante nullo , cur frater tibi dicor , ex Hiberis et Celtis genitus Tagique ciuis ? 
an uultu similes uidemur esse ? 
tu flexa nitidus coma uagaris , Hispanis ego contumax capillis ; leuis dropace tu cotidiano , hirsutis ego cruribus genisque ; os blaesum tibi debilisque lingua est , nobis filia fortius loquetur : tam dispar aquilae columba non est nec dorcas rigido fugax leoni . 
quare desine me uocare fratrem , ne te , Charmenion , uocem sororem . 
Quis , rogo , tam durus , quis tam fuit ille superbus qui iussit fieri te , Theopompe , cocum ? 
hanc aliquis faciem nigra uiolare culina sustinet , has uncto polluit igne comas ? 
quis potius cyathos aut quis crystalla tenebit ? 
qua sapient melius mixta Falerna manu ? 
si tam sidereos manet exitus iste ministros , Iuppiter utatur iam Ganymede coco . 
Pyrrhae filia , Nestoris nouerca , quam uidit Niobe puella canam , Laertes auiam senex uocauit , nutricem Priamus , socrum Thyestes , iam cornicibus omnibus superstes , hoc tandem sita prurit in sepulchro caluo Plotia cum Melanthione . 
Cum tibi non Ephesos nec sit Rhodos aut Mitylene , sed domus in uico , Laelia , patricio , deque coloratis numquam lita mater Etruscis , durus Aricina de regione pater ; congeris usque , pro pudor ! 
Hersiliae ciuis et Egeriae . 
lectulus has uoces , nec lectulus audiat omnis , sed quem lasciuo strauit amica uiro . 
scire cupis quo casta modo matrona loquaris ? 
numquid , cum crisas , blandior esse potes ? 
tu licet ediscas totam referasque Corinthon , non tamen omnino , Laelia , Lais eris . 
Custodes das , Polla , uiro , non accipis ipsa . 
hoc est uxorem ducere , Polla , uirum . 
Quod mihi uix unus toto liber exeat anno desidiae tibi sum , docte Potite , reus . 
iustius at quanto mirere quod exeat unus , labantur toti cum mihi saepe dies . 
non resalutantis uideo nocturnus amicos , gratulor et multis ; nemo , Potite , mihi . 
nunc ad luciferam signat mea gemma Dianam , nunc me prima sibi , nunc sibi quinta rapit . 
nunc consul praetorue tenet reducesque choreae , auditur toto saepe poeta die . 
sed nec causidico possis impune negare , nec si te rhetor grammaticusue rogent : balnea post decumam lasso centumque petuntur quadrantes . 
fiet quando , Potite , liber ? 
Quisquis laeta tuis et sera parentibus optas fata , breuem titulum marmoris huius ama . 
condidit hac caras tellure Rabirius umbras ; nulli sorte iacent candidiore senes : bis sex lustra tori nox mitis et ultima clusit , arserunt uno funera bina rogo . 
hos tamen ut primis raptos sibi quaerit in annis . 
improbius nihil his fletibus esse potest . 
Frustra , Blanditiae , uenitis ad me attritis miserabiles labellis : dicturus dominum deumque non sum . 
iam non est locus hac in urbe uobis ; ad Parthos procul ite pilleatos et turpes humilesque supplicesque pictorum sola basiate regum . 
non est hic dominus sed imperator , sed iustissimus omnium senator , per quem de Stygia domo reducta est siccis rustica Ueritas capillis . 
hoc sub principe , si sapis , caueto uerbis , Roma , prioribus loquaris . 
Littera facundi gratum mihi pignus amici pertulit , Ausoniae dona seuera togae , qua non Fabricius , sed uellet Apicius uti , uellet Maecenas Caesarianus eques . 
uilior haec nobis alio mittente fuisset ; non quacumque manu uictima caesa litat : a te missa uenit : possem nisi munus amare , Marce , tuum , poteram nomen amare meum . 
munere sed plus est et nomine gratius ipso officium docti iudiciumque uiri . 
Iam parce lasso , Roma , gratulatori , lasso clienti . 
quamdiu salutator anteambulones et togatulos inter centum merebor plumbeos die toto , cum Scorpus una quindecim graues hora feruentis auri uictor auferat saccos ? 
non ego meorum praemium libellorum quid enim merentur ? 
Apulos uelim campos ; non Hybla , non me spicifer capit Nilus , nec quae paludes delicata Pomptinas ex arce cliui spectat uua Setini . 
quid concupiscam quaeris ergo ? 
dormire . 
Milia uiginti quondam me Galla poposcit et , fateor , magno non erat illa nimis . 
annus abit : " bis quina dabis sestertia " , dixit . 
poscere plus uisa est quam prius illa mihi . 
iam duo poscenti post sextum milia mensem mille dabam nummos . 
noluit accipere . 
transierant binae forsan trinaeue Kalendae , aureolos ultro quattuor ipsa petit . 
non dedimus . 
centum iussit me mittere nummos ; sed uisa est nobis haec quoque summa grauis . 
sportula nos iunxit quadrantibus arida centum ; hanc uoluit : puero diximus esse datam . 
inferius numquid potuit descendere ? 
fecit . 
dat gratis , ultro dat mihi Galla : nego . 
Hoc , Fortuna , tibi uidetur aequum ? 
ciuis non Syriaeue Parthiaeue , nec de Cappadocis eques catastis , sed de plebe Remi Numaeque uerna , iucundus , probus , innocens amicus , lingua doctus utraque , cuius unum est , sed magnum uitium quod est poeta , pullo Maeuius alget in cucullo , cocco mulio fulget Incitatus . 
Nequius a Caro nihil umquam , Maxime , factum est quam quod febre petit : fecit et illa nefas . 
saeua nocens febris saltem quartana fuisses ! 
seruari medico debuit ille suo . 
Ibis litoreas , Macer , Salonas , ibit rara fides amorque recti et quae , cum comitem trahit pudorem , semper pauperior redit potestas : felix auriferae colone terrae , rectorem uacuo sinu remittes optabisque moras , et exeuntem udo Dalmata gaudio sequeris . 
nos Celtas , Macer , et truces Hiberos cum desiderio tui petemus . 
sed quaecumque tamen feretur illinc piscosi calamo Tagi notata , Macrum pagina nostra nominabit : sic inter ueteres legar poetas , nec multos mihi praeferas priores , uno sed tibi sim minor Catullo . 
Ad lapidem Torquatus habet praetoria quartum ; ad quartum breue rus emit Otacilius . 
Torquatus nitidas uario de marmore thermas extruxit ; cucumam fecit Otacilius . 
disposuit daphnona suo Torquatus in agro ; castaneas centum seuit Otacilius . 
consule Torquato uici fuit ille magister , non minor in tanto uisus honore sibi . 
grandis ut exiguam bos ranam ruperat olim , sic , puto , Torquatus rumpet Otacilium . 
Plorat Eros , quotiens maculosae pocula murrae inspicit aut pueros nobiliusue citrum , et gemitus imo ducit de pectore quod non tota miser coemat Saepta feratque domum . 
quam multi faciunt quod Eros sed lumine sicco ! 
pars maior lacrimas ridet et intus habet . 
Cum duo uenissent ad Phyllida mane fututum et nudam cuperet sumere uterque prior , promisit pariter se Phyllis utrique daturam , et dedit : ille pedem sustulit , hic tunicam . 
Si quid nostra tuis adicit uexatio rebus , mane uel a media nocte togatus ero stridentesque feram flatus aquilonis iniqui et patiar nimbos excipiamque niues . 
Sed si non fias quadrante beatior uno per gemitus nostros ingenuasque cruces , parce , precor , fesso uanosque remitte labores qui tibi non prosunt et mihi , Galle , nocent . 
Raros colligis hinc et hinc capillos et latum nitidae , Marine , caluae campum temporibus tegis comatis ; sed moti redeunt iubente uento reddunturque sibi caputque nudum cirris grandibus hinc et inde cingunt : inter Spendophorum Telesphorumque Cydae stare putabis Hermerotem . 
uis tu simplicius senem fateri , ut tandem uidearis unus esse ? 
caluo turpius est nihil comato . 
Miraris , quare dormitum non eat Afer ? 
accumbat cum qua , Caediciane , uides . 
Iam senior Ladon Tiberinae nauta carinae proxima dilectis rura parauit aquis . 
quae cum saepe uagus premeret torrentibus undis Thybris et hiberno rumperet arua lacu , emeritam puppim , ripa quae stabat in alta , impleuit saxis opposuitque uadis . 
sic nimias auertit aquas . 
quis credere posset ? 
auxilium domino mersa carina tulit . 
Nemo noua caluit sic inflammatus amica flagrauit quanto Laurus amore pilae . 
sed qui primus erat lusor dum floruit aetas , nunc postquam desit ludere prima pila est . 
Octobres age sentiat kalendas facundi pia Roma Restituti : linguis omnibus et fauete uotis ; natalem colimus , tacete lites . 
apsit cereus aridi clientis , et uani triplices breuesque mappae expectent gelidi iocos Decembris . 
certent muneribus beatiores : Agrippae tumidus negotiator Cadmi municipes ferat lacernas ; pugnorum reus ebriaeque noctis cenatoria mittat aduocato ; infamata uirum puella uicit , ueros sardonychas , sed ipsa tradat ; mirator ueterum senex auorum donet Phidiaci toreuma caeli ; uenator leporem , colonus haedum , piscator ferat aequorum rapinas . 
si mittit sua quisque , quid poetam missurum tibi , Restitute , credis ? 
Omnes persequeris praetorum , Cotta , libellos ; accipis et ceras . 
officiosus homo es . 
Iuno labor , Polyclite , tuus et gloria felix , Phidiacae cuperent quam meruisse manus , ore nitet tanto quanto superasset in Ide iudice conuictas non dubitante deas . 
Iunonem , Polyclite , suam nisi frater amaret , Iunonem poterat frater amare tuam . 
Quid uellis uetulum , Ligeia , cunnum ? 
quid busti cineres tui lacessis ? 
tales munditiae decent puellas ( nam tu iam nec anus potes uideri ) ; istud , crede mihi , Ligeia , belle non mater facit Hectoris , sed uxor . 
erras si tibi cunnus hic uidetur , ad quem mentula pertinere desit . 
quare si pudor est , Ligeia , noli barbam uellere mortuo leoni . 
Omnes eunuchos habet Almo nec arrigit ipse : et queritur pariat quod sua Polla nihil . 
Marri , quietae cultor et comes uitae , quo ciue prisca gloriatur Atina , has tibi gemellas barbari decus luci commendo pinus ilicesque Faunorum et semidocta uilici manu structas Tonantis aras horridique Siluani , quas pinxit agni saepe sanguis aut haedi , dominamque sancti uirginem deam templi , et quem sororis hospitem uides castae Martem mearum principem Kalendarum , et delicatae laureum nemus Florae , in quod Priapo persequente confugit . 
hoc omne agelli mite paruuli numen seu tu cruore siue ture placabis : " ubicumque uester Martialis est " , dices , " hac ecce mecum dextera litat uobis apsens sacerdos ; uos putate praesentem et date duobus quidquid alter optabit " . 
Si prior Euganeas , Clemens , Helicaonis oras pictaque pampineis uideris arua iugis , perfer Atestinae nondum uulgata Sabinae carmina , purpurea sed modo culta toga . 
ut rosa delectat metitur quae pollice primo , sic noua nec mento sordida charta iuuat . 
Non mea Massylus seruat pomaria serpens , regius Alcinoi nec mihi seruit ager , sed Nomentana securus germinat hortus arbore , nec furem plumbea mala timent . 
haec igitur media quae sunt modo nata Subura mittimus autumni cerea poma mei . 
Infantem tibi uir , tibi , Galla , remisit adulter . 
hi , puto , non dubie se futuisse negant . 
Saepe loquar nimium gentes quod , Auite , remotas miraris , Latia factus in urbe senex , auriferumque Tagum sitiam patriumque Salonem et repetam saturae sordida rura casae . 
illa placet tellus in qua res parua beatum me facit et tenues luxuriantur opes : pascitur hic , ibi pascit ager ; tepet igne maligno hic focus , ingenti lumine lucet ibi ; hic pretiosa fames conturbatorque macellus , mensa ibi diuitiis ruris operta sui ; quattuor hic aestate togae pluresue teruntur , autumnis ibi me quattuor una tegit . 
i , cole nunc reges , quidquid non praestat amicus cum praestare tibi possit , Auite , locus . 
Dum leuis arsura struitur Libitina papyro , dum murram et casias flebilis uxor emit , iam scrobe , iam lecto , iam pollinctore parato , heredem scripsit me Numa : conualuit . 
Addat cum mihi Caecubum minister Idaeo resolutior cinaedo , quo nec filia cultior nec uxor nec mater tua nec soror recumbit , uis spectem potius tuas lucernas aut citrum uetus Indicosque dentes ? 
suspectus tibi ne tamen recumbam , praesta de grege sordidaque uilla tonsos , horridulos , rudes , pusillos hircosi mihi filios subulci . 
perdet te dolor hic : habere , Publi , mores non potes hos et hos ministros . 
Si Romana forent haec Socratis ora , fuissent Iulius in Saturis qualia Rufus habet . 
Quid , stulte , nostris uersibus tuos misces ? 
cum litigante quid tibi , miser , libro ? 
quid congregare cum leonibus uulpes aquilisque similes facere noctuas quaeris ? 
habeas licebit alterum pedem Ladae , inepte , frustra crure ligneo curres . 
Elysio redeat si forte remissus ab agro ille suo felix Caesare Gabba uetus , qui Capitolinum pariter Gabbamque iocantes audierit dicet : " rustice Gabba , tace " . 
Qua factus ratione sit requiris , qui numquam futuit , pater Philinus ? 
Gaditanus , Auite , dicat istud , qui scribit nihil et tamen poeta est . 
Municipes , Augusta mihi quos Bilbilis acri monte creat , rapidis quem Salo cingit aquis , ecquid laeta iuuat uestri uos gloria uatis ? 
nam decus et nomen famaque uestra sumus , nec sua plus debet tenui Uerona Catullo meque uelit dici non minus illa suum . 
quattuor accessit tricesima messibus aestas , ut sine me Cereri rustica liba datis , moenia dum colimus dominae pulcherrima Romae : mutauere meas Itala regna comas . 
excipitis placida reducem si mente , uenimus ; aspera si geritis corda , redire licet . 
I nostro comes , i , libelle , Flauo longum per mare , sed fauentis undae , et cursu facili tuisque uentis Hispanae pete Tarraconis arces : illinc te rota tollet et citatus altam Bilbilin et tuum Salonem quinto forsitan essedo uidebis . 
quid mandem tibi quaeris ? 
ut sodales paucos , sed ueteres et ante brumas triginta mihi quattuorque uisos ipsa protinus a uia salutes et nostrum admoneas subinde Flauum iucundos mihi nec laboriosos secessus pretio paret salubri , qui pigrum faciant tuum parentem . 
haec sunt . 
iam tumidus uocat magister castigatque moras , et aura portum laxauit melior : uale , libelle : nauem , scis puto , non moratur unus . 
