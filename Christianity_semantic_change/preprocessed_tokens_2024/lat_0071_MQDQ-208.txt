Synthesibus dum gaudet eques dominusque senator dumque decent nostrum pillea sumpta Iouem ; nec timet aedilem moto spectare fritillo , cum uideat gelidos tam prope uerna lacus : diuitis alternas et pauperis accipe sortes : praemia conuiuae dent sua quisque suo . 
" sunt apinae tricaeque et si quid uilius istis . 
" quis nescit ? 
uel quis tam manifesta negat ? 
sed quid agam potius madidis , Saturne , diebus , quos tibi pro caelo filius ipse dedit ? 
uis scribam Thebas Troiamue malasue Mycenas ? 
" lude " , inquis , " nucibus " : perdere nolo nuces . 
Quo uis cumque loco potes hunc finire libellum : uersibus explicitumst omne duobus opus . 
lemmata si quaeris cur sint adscripta , docebo : ut , si malueris , lemmata sola legas . 
Secta nisi in tenues essemus ligna tabellas , essemus Libyci nobile dentis onus . 
Caede iuuencorum domini calet area felix , quinquiplici cera cum datur altus honos . 
Languida ne tristes obscurent lumina cerae , nigra tibi niueum littera pingat ebur . 
Tunc triplices nostros non uilia dona putabis , cum se uenturam scribet amica tibi . 
Esse puta ceras , licet haec membrana uocetur : delebis , quotiens scripta nouare uoles . 
Nondum legerit hos licet puella , nouit quid cupiant Uitelliani . 
Quod minimos cernis , mitti nos credis amicae . 
falleris : et nummos ista tabella rogat . 
Non est munera quod putes pusilla , cum donat uacuas poeta chartas . 
Seu leuiter noto , seu caro missa sodali omnes ista solet charta uocare suos . 
Hos nisi de flaua loculos implere moneta non decet : argentum uilia ligna ferant . 
Si quid adhuc superest in nostri faece locelli , munus erit . 
nihil est ; ipse locellus erit . 
Cum steterit nullus uultu tibi talus eodem , munera me dices magna dedisse tibi . 
Non sim talorum numero par tessera , dum sit maior quam talis alea saepe mihi . 
Quae scit compositos manus improba mittere talos , si per me misit , nil nisi uota feret . 
Hac mihi bis seno numeratur tessera puncto ; calculus hac gemino discolor hoste perit . 
Insidiosorum si ludis bella latronum , gemmeus iste tibi miles et hostis erit . 
Alea parua nuces et non damnosa uidetur ; saepe tamen pueris abstulit illa natis . 
Sortitus thecam calamis armare memento : cetera nos dedimus , tu leuiora para . 
Haec tibi erunt armata suo graphiaria ferro : si puero dones , non leue munus erit . 
Lentiscum melius : sed si tibi frondea cuspis defuerit , dentes pinna leuare potest . 
Si tibi morosa prurigine uerminat auris , arma damus tantis apta libidinibus . 
Splendida ne madidis uiolent bombycina crines , figat acus tortas sustineatque comas . 
Quid faciet nullos hic inuentura capillos multifido buxus quae tibi dente datur ? 
Chattica Teutonicos accendit spuma capillos : captiuis poteris cultior esse comis . 
Si mutare paras longaeuos cana capillos , accipe Mattiacas quo tibi calua ? 
pilas . 
Accipe quae nimios uincant umbracula soles : sit licet et uentus , te tua uela tegent . 
In Pompeiano tecum spectabo theatro . 
mandatus populo uela negare solet . 
Excipient apros expectabuntque leones , intrabunt ursos , sit modo firma manus . 
Si deiecta gemas longo uenabula rostro , hic breuis ingentem comminus ibit aprum . 
Militiae decus hoc gratique erit omen honoris , arma tribunicium cingere digna latus . 
Pugio , quem curua signat breuis orbita uena . 
stridentem gelidis hunc Salo tinxit aquis . 
Pax me certa ducis placidos curuauit in usus . 
agricolae nunc sum , militis ante fui . 
Cum fieret tristis soluendis auctio nummis , haec quadringentis milibus empta fuit . 
Tondendis haec arma tibi sunt apta capillis ; unguibus hic longis utilis , illa genis . 
Selectos nisi das mihi libellos , admittam tineas trucesque blattas . 
Dat chartis habiles calamos Memphitica tellus ; texantur reliqua tecta palude tibi . 
Dulcis conscia lectuli lucerna , quidquid uis facias licet , tacebo . 
Ancillam tibi sors dedit lucernae , totas quae uigil exigit tenebras . 
Illustrem cum tota meis conuiuia flammis totque geram myxos , una lucerna uocor . 
Hic tibi nocturnos praestabit cereus ignis : subducta est puero namque lucerna tuo . 
Nomina candelae nobis antiqua dederunt . 
Non norat parcos uncta lucerna patres . 
Esse uides lignum ; seruas nisi lumina , fiet de candelabro magna lucerna tibi . 
Haec quae difficili turget paganica pluma , folle minus laxast et minus arta pila . 
Si me mobilibus scis expulsare sinistris , sum tua . 
tu nescis ? 
rustice , redde pilam . 
Ite procul , iuuenes : mitis mihi conuenit aetas : folle decet pueros ludere , folle senes . 
Haec rapit Antaei uelox in puluere draucus , grandia qui uano colla labore facit . 
Quid pereunt stulto fortes haltere lacerti ? 
exercet melius uinea fossa uiros . 
Ne lutet immundum nitidos ceroma capillos , hac poteris madidas condere pelle comas . 
Pergamon has misit . 
curuo destringere ferro : non tam saepe teret lintea fullo tibi . 
Gestauit modo fronte me iuuencus : uerum rhinocerota me putabas . 
Nuper in Ausonia domini spectatus harena hic erit ille tibi cui pila taurus erat . 
Si quis plorator collo tibi uernula pendet , haec quatiat tenera garrula sistra manu . 
Proficies nihil hoc , caedas licet usque , flagello , si tibi purpureo de grege currit equus . 
Quid mecum est tibi ? 
me puella sumat : emptos non soleo polire dentes . 
Quod nec Uergilius nec carmine dicit Homerus , hoc ex unguento constat et ex balano . 
Rusticus es ? 
nescis quid Graeco nomine dicar : spuma uocor nitri . 
Graecus es ? 
aphronitrum . 
Balsama me capiunt , haec sunt unguenta uirorum : delicias Cosmi uos redolete , nurus . 
Gratum munus erit scisso nec inutile uentri , si clara Stephani balnea luce petes . 
Dux lanterna uiae clusis feror aurea flammis , et tuta est gremio parua lucerna meo . 
Cornea si non sum , numquid sum fuscior ? 
aut me uesicam , contra qui uenit , esse putat ? 
Ebria nos madidis rumpit tibicina buccis : saepe duas pariter , saepe monaulon habet . 
Quid me compactam ceris et harundine rides ? 
quae primum structa est fistula talis erat . 
Defuerit si forte puer soleasque libebit sumere , pro puero pes erit ipse sibi . 
Taurino poteras pectus constringere tergo : nam pellis mammas non capit ista tuas . 
Lambere quae turpes prohibet tua prandia muscas , alitis eximiae cauda superba fuit . 
Sordida si flauo fuerit tibi puluere uestis , colligat hunc tenui uerbere cauda leuis . 
Peccantis famuli pugno ne percute dentes : clara Rhodos coptam quam tibi misit edat . 
Si uis esse satur , nostrum potes esse Priapum ; ipsa licet rodas inguina , purus eris . 
Iste tibi faciet bona Saturnalia porcus , inter spumantes ilice pastus apros . 
Qui uenit botulus mediae tibi tempore brumae , Saturni septem uenerat ante dies . 
Psittacus a uobis aliorum nomina discam : hoc didici per me dicere CAESAR HAUE . 
Corue salutator , quare fellator haberis ? 
In caput intrauit mentula nulla tuum . 
Flet Philomela nefas incesti Tereos , et quae muta puella fuit , garrula fertur auis . 
Pica loquax certa dominum te uoce saluto : si me non uideas , esse negabis auem . 
Si tibi talis erit , qualem , dilecta Catullo Lesbia , plorabas , hic habitare potest . 
Artis ebur medicae narthecia cernis : habebis munera quae cuperet Paccius esse sua . 
Ludite lasciui , sed tantum ludite , serui : haec signata mihi quinque diebus erunt . 
Inuisae nimium pueris grataeque magistris , clara Prometheo munere ligna sumus . 
Ne mendica ferat barbati prandia nudi dormiat et tristi cum cane , pera rogat . 
In pretio scopas testatur palma fuisse . 
otia sed scopis nunc analecta dedit . 
Defendet manus haec scapulas mordente molesto pulice , uel si quid pulice sordidius . 
Ne toga barbatos faciat uel paenula libros , haec abies chartis tempora longa dabit . 
Nomina dat spondae pictis pulcherrima pinnis nunc Iunonis auis , sed prius Argus erat . 
Stragula succincti uenator sume ueredi : nam solet a nudo surgere ficus equo . 
Accipe lunata scriptum testudine sigma . 
octo capit ; ueniat quisquis amicus erit . 
Femineam nobis cherson si credis inesse , deciperis : pelagi mascula praeda sumus . 
Accipe felices , Atlantica munera , siluas : aurea qui dederit dona , minora dabit . 
Non sum crispa quidem nec siluae filia Maurae , sed norunt lautas et mea ligna dapes . 
Grandia taurorum portant qui corpora , quaeris an Libycas possint sustinuisse trabes ? 
Puncta notis ilex et acuta cuspide clusa saepe redemptoris prodere furta solet . 
Non est ista recens , nec nostri gloria caeli : primus in his Mentor , dum facit illa , bibit . 
Nos sumus audacis plebeia toreumata uitri , nostra neque ardenti gemma feritur aqua . 
Quamuis Callaico rubeam generosa metallo , glorior arte magis : nam Myos iste labor . 
Uilia sutoris calicem monimenta Uatini accipe ; sed nasus longior ille fuit . 
Grandia ne uiola paruo chrysendeta mullo : ut minimum , libras debet habere duas . 
Arretina nimis ne spernas uasa monemus : lautus erat Tuscis Porsena fictilibus . 
Barbara de pictis ueni bascauda Britannis , sed me iam mauolt dicere Roma suam . 
Si non ignota est docti tibi terra Catulli , potasti testa Raetica uina mea . 
Cum mihi boleti dederint tam nobile nomen , prototomis pudet heu ! 
seruio coliculis . 
Accipe non uili calices de puluere natos , sed Surrentinae leue toreuma rotae . 
Setinos , moneo , nostra niue frange trientes : pauperiore mero tingere lina potes . 
Attenuare niues norunt et lintea nostra : frigidior colo non salit unda tuo . 
Frigida non derit , non derit calda petenti . 
sed tu morosa ludere parce siti . 
Hic tibi donatur panda ruber urceus ansa . 
Stoicus hoc gelidam Fronto petebat aquam . 
Nos Satyri , nos Bacchus amat , nos ebria tigris , perfusos domini lambere docta pedes . 
Quae non sollicitus teneat seruetque minister sume Saguntino pocula facta luto . 
Gemmatum Scythicis ut luceat ignibus aurum aspice . 
quot digitos exuit iste calix ! 
Hac licet in gemma , seruat quae nomina Cosmi , luxuriose , bibas , si foliata sitis . 
Frangere dum metuis , franges crystallina : peccant securae nimium sollicitaeque manus . 
A Ioue qui ueniet , miscenda ad pocula largas fundet nimbus aquas : hic tibi uina dabit . 
Si caldum potas , ardenti murra Falerno conuenit et melior fit sapor inde mero . 
Hanc tibi Cumano rubicundam puluere testam municipem misit casta Sibylla suam . 
Aspicis ingenium Nili : quibus addere plura dum cupit , ah quotiens perdidit auctor opus ! 
Spoletina bibis uel Marsis condita cellis : quo tibi decoctae nobile frigus aquae ? 
Non potare niuem sed aquam potare recentem de niue commenta est ingeniosa sitis . 
Massiliae fumos miscere niualibus undis parce , puer , constet ne tibi pluris aqua . 
Dum poscor crepitu digitorum et uerna moratur , o quotiens paelex culcita facta mea est ! 
Quamuis me ligulam dicant equitesque patresque , dicor ab indoctis lingula grammaticis . 
Sum cocteis habilis sed nec minus utilis ouis , numquid scis , potius cur cocleare uocor ? 
Ante frequens sed nunc rarus nos donat amicus . 
felix cui comes est non alienus eques . 
Saepe grauis digitis elabitur anulus unctis , tuta mea fiet sed tua gemma fide . 
Romanos rerum dominos gentemque togatam facit , magno qui dedit astra patri . 
Si matutinos facilest tibi perdere somnos attrita ueniet sportula saepe toga . 
Pauperis est munus sed non est pauperis usus : hanc tibi pro laena mittimus endromida . 
Haec tibi turbato Canusina simillima mulso munus erit . 
gaude : non cito fiet anus . 
Gallia Santonico uestit te bardocucullo . 
cercopithecorum paenula nuper erat . 
Roma magis fuscis uestitur , Gallia rufis , et placet hic pueris militibusque colos . 
Ingrediare uiam caelo licet usque sereno , ad subitas nusquam scortea desit aquas . 
Si ueneto prasinoue faues , quid coccina sumes ? 
ne fias ista transfuga sorte uide . 
Si possem , totas cuperem misisse lacernas : nunc tantum capiti munera mitto tuo . 
Non est lana mihi mendax nec mutor aheno . 
sic placeant Tyriae : me mea tinxit ouis . 
Fascia crescentes dominae compesce papillas , ut sit quod capiat nostra tegatque manus . 
Amphitheatrali nos commendamus ab usu , cum teget algentes alba lacerna togas . 
Nec fora sunt nobis nec sunt uadimonia nota : hoc opus est , pictis accubuisse toris . 
Si recitaturus dedero tibi forte libellum , hoc focale tuas adserat auriculas . 
Tempore brumali non multum leuia prosunt : calfaciunt uilli pallia uestra mei . 
Nobilius uillosa tegant tibi lintea citrum : orbibus in nostris circulus esse potest . 
Iungere nescisti nobis , o stulte , lacernas : indueras albas , exue callainas . 
Non hos lana dedit sed olentis barba mariti : Cinyphio poterit planta latere sinu . 
Dum toga per quinas gaudet requiescere luces , hos poteris cultus sumere iure tuo . 
Uellera consumunt Patauinae multa trilices , et pingues tunicas serra secare potest . 
Haec tibi sorte datur tergendis spongea mensis utilis , expresso cum leuis imbre tumet . 
Is mihi candor inest , uillorum gratia tanta , ut me uel media sumere messe uelis . 
Tingue caput Cosmi folio , ceruical olebit : perdidit unguentum cum coma , pluma tenet . 
Stragula purpureis lucent uillosa tapetis . 
quid prodest si te congelat uxor anus ? 
Nudo stragula ne toro paterent , iunctae nos tibi uerimus sorores . 
Mammosas metuo ; tenerae me trade puellae , ut possint niueo pectore lina frui . 
Haec tibi Memphitis tellus dat munera : uicta est pectine Niliaco iam Babylonos acus . 
Longa satis nunc sum ; dulci sed pondere uenter si tumeat , fiam tunc tibi zona breuis . 
Lodices mittet docti tibi terra Catulli ; nos Helicaonia de regione sumus . 
Det tunicam locuples : ego te praecingere possum . 
essem si locuples , munus utrumque darem . 
Ebria Sidoniae cum sim de sanguine conchae , non uideo quare sobria lana uocer . 
Uelleribus primis Apulia , Parma secundis nobilis : Altinum tertia laudat ouis . 
Nos Lacedaemoniae pastor donauit amicae : deterior Ledae purpura matris erat . 
Non tantum pullo lugentes uellere lanas , sed solet et calices haec dare terra suos . 
Lana quidem tristis sed tonsis neta ministris , quales non primo de grege mensa citat . 
Oppressae nimium uicina est fascia plumae ? 
uellera Leuconicis accipe rasa sagis . 
Tomentum concisa palus Circense uocatur . 
haec pro Leuconico stramina pauper emit . 
Lassus Amyclaea poteris requiescere pluma , interior cycni quam tibi lana dedit . 
Fraudata tumeat fragilis tibi culcita mula . 
non uenit ad duros pallida cura toros . 
Redde pilam : sonat aes thermarum . 
ludere pergis ? 
uirgine uis sola lotus abire domum . 
Splendida cum uolitant Spartani pondera disci , este procul , pueri : sit semel ille nocens . 
Reddidit Eurydicen uati : sed perdidit ipse , dum sibi non credit nec patienter amat . 
De Pompeiano saepe est eiecta theatro quae duxit siluas detinuitque feras . 
Feruida ne trito tibi pollice pusula surgat , exornent docilem candida plectra lyram . 
Inducenda rota est : das nobis utile munus : iste trochus pueris at mihi canthus erit . 
Garrulus in laxo cur anulus orbe uagatur ? 
cedat ut argutis obuia turba trochis . 
Haec illi sine sorte datur cui nomina Rhenus uera dedit . 
deciens adde Falerna , puer . 
Gloria tam parui non est obscura sigilli : istius pueri Brutus amator erat . 
Ad te reptandi , puer insidiose , lacertae parce ; cupit digitis illa perire tuis . 
Flectit ab inuiso morientia lumina disco Oebalius , Phoebi culpa dolorque , puer . 
Masculus intrauit fontis : emersit utrumque : pars est una patris , cetera matris habet . 
Cur a te pretium Danae , regnator Olympi , accepit , gratis si tibi Leda dedit ? 
Sum figuli lusus russi persona Bataui . 
quae tu derides , haec timet ora puer . 
Elidit geminos infans nec respicit anguis . 
iam poterat teneras hydra timere manus . 
Sum fragilis : sed tu , moneo , ne sperne sigillum : non pudet Alciden nomen habere meum . 
Dic mihi , uirgo ferox , cum sit tibi cassis et hasta , quare non habeas aegida . 
" Caesar habet " . 
Mutari melius tauro , pater optime diuum , tunc poteras Io cum tibi uacca fuit . 
Clamabat tumidis audax Leandros in undis : " mergite me fluctus cum rediturus ero " . 
Ebrius haec fecit terris , puto , monstra Prometheus : Saturnalicio lusit et ipse luto . 
Perlege Maeonio cantatas carmine ranas et frontem nugis soluere disce meis . 
Ilias et Priami regnis inimicus Ulixes multiplici pariter condita pelle latent . 
Accipe facundi Culicem , studiose , Maronis , ne nucibus positis ARMA UIRUMQUE legas . 
Quam breuis immensum cepit membrana Maronem ipsius uultus prima tabella gerit . 
Hac primum iuuenum lasciuos lusit amores ; nec Glycera pueri , Thais amica fuit . 
Si comes ista tibi fuerit membrana , putato carpere te longas cum Cicerone uias . 
Cynthia facundi carmen iuuenale Properti accepit famam , non minus ipsa dedit . 
Pellibus exiguis artatur Liuius ingens , quem mea non totum bibliotheca capit . 
Hic erit , ut perhibent doctorum corda uirorum , primus Romana Crispus in historia . 
Haec tibi multiplici quae structa est massa tabella , carmina Nasonis quinque decemque gerit . 
Ussit amatorem Nemesis lasciua Tibullum , in tota iuuit quem nihil esse domo . 
Sunt quidam qui me dicant non esse poetam : sed qui me uendit bybliopola putat . 
Tantum magna suo debet Uerona Catullo , quantum parua suo Mantua Uergilio . 
Haec tibi quae fontes et aquarum nomina dicit , ipsa suas melius charta natabat aquas . 
His tibi de mulis non est metuenda ruina : altius in saepe sedere soles . 
Delicias paruae si uis audire catellae , narranti breuis est pagina tota mihi . 
Hic breuis ad numeros rapidum qui colligit unguem , uenit ab auriferis gentibus Astur equus . 
Non sibi sed domino uenatur uertragus acer , illaesum leporem qui tibi dente feret . 
Non amo quod uincat , sed quod succumbere nouit et didicit melius . 
Callidus emissas eludere simius hastas , si mihi cauda foret , cercopithecus eram . 
Tam tremulum crisat , tam blandum prurit , ut ipsum masturbatorem fecerit Hippolytum . 
Aera Celaenaeos lugentia matris amores esuriens Gallus uendere saepe solet . 
Sit nobis aetate puer , non pumice leuis , propter quem placeat nulla puella mihi . 
Collo necte , puer , meros amores , ceston de Ueneris sinu calentem . 
Sume Cytheriaco medicatum nectare ceston : ussit amatorem balteus iste Iouem . 
Currant uerba licet , manus est uelocior illis : nondum lingua suum , dextra peregit opus . 
Leuis ab aequorea cortex Mareotica concha fiat : inoffensa curret harundo uia . 
Non mendax stupor est nec fingitur arte dolosa . 
quisquis plus iusto non sapit , ille sapit . 
Mollia Phrixei secuisti colla mariti . 
Hoc meruit tunicam qui tibi , saeue , dedit ? 
Si solum spectes hominis caput , Hectora credas : si stantem uideas , Astyanacta putes . 
Haec , quae saepe solet uinci , quae uincere raro , parma tibi , scutum pumilionis erit . 
Non erit in turba quisquam ista : sed poterit quiuis esse . 
Dic mihi simpliciter , comoedis et citharoedis , fibula , quid praestas ? 
" carius ut futuant . 
Non tantum calamis sed cantu fallitur ales , callida dum tacita crescit harundo manu . 
Praedo fuit uolucrum : famulus nunc aucupis idem decipit et captas non sibi maeret aues . 
Dic quotus et quanti cupias cenare nec unum addideris uerbum : cena parata tibi est . 
Pauper causidicus nullos referentia nummos carmina cum scribas , accipe cor , quod habes . 
Non satis est ars sola coco : seruire palatum nolo : cocus domini debet habere gulam . 
Rara tibi curua craticula sudet ofella ; spumeus in longa cuspide fumet aper . 
Mille tibi dulces operum manus ista figuras extruet : huic uni parca laborat apis . 
Surgite : iam uendit pueris ientacula pistor cristataeque sonant undique lucis aues . 
