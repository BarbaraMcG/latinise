Dona cano diuum , laetas uenantibus artis , auspicio , Diana , tuo ; prius omnis in armis spes fuit et nuda siluas uirtute mouebant inconsulti homines uitaque erat error in omni . 
post alia , propiore , uia meliusque profecti te sociam , Ratio , rebus sumpsere gerendis ; hinc omne auxilium uitae rectusque reluxit ordo et contiguas didicere ex artibus artis proserere , hinc demens cecidit uiolentia retro . 
sed primum auspicium deus artibus altaque circa firmamenta dedit ; tum partis quisque secutus exegere suas tetigitque industria finem . 
tu trepidam bello , uitam , Diana , ferino qua primam quaerebat opem , dignata repertis protegere auxiliis orbemque hac soluere noxa . 
asciuere tuo comites sub nomine diuae centum : omnes nemorum , umentes de fontibus omnes Naides , et Latii satyri Faunusque subibant Maenaliusque puer , domitrixque Idaea leonum mater , et inculto Siluanus termite gaudens . 
his ego praesidibus nostram defendere sortem contra mille feras et non sine carmine iussus carmine et arma dabo et uenandi persequar artis . 
armorum casses , plagiique exordia , restes , prima iubent tenui nascentem iungere filo limbum et quadruplicis tormento astringere limbos : illa operum patiens , illa usus linea longi tunc ipsum e medio cassem quo nascitur ore per senos circum usque sinus laqueabis , ut omni concipiat tergo , si quisquam est plurimus , hostem . 
at bis uicenos spatium praetendere passus rete uelim plenisque decem consurgere nodis ; ingrati maiora sinus impendia sument . 
optuma Cinyphiae , ne quid cunctere , paludes lina dabunt ; bonus Aeolia de ualle Sibyllae fetus et aprico Tuscorum stuppea campo messis contiguum sorbens de flumine rorem , qua cultor Latii per opaca silentia Thybris labitur inque sinus magno uenit ore marinos . 
at contra nostris imbellia lina Faliscis Hispanique alio spectantur Saetabis usu . 
uix operata suo sacra ad Bubastia lino uelatur sonipes aestiui turba Canopi : ipse in materia damnosus candor inerti ostendit longe fraudem atque exterruit hostis . 
at pauper rigui custos Alabandius horti cannabinas nutrit siluas , quam commoda nostro armamenta operi . 
grauis est tutela , sed illis tu licet Haemonios includas retibus ursos . 
tantum ne subeat uitiorum pessimus umor ante caue : non est umentibus usus in armis , nulla fides . 
ergo seu pressa flumina ualle inter opus clausaeque malum fecere paludes , siue improuisus caelo perfuderit imber , illa uel ad flatus Helices oppande serenae uel caligineo laxanda reponite fumo . 
idcirco et primas linorum tangere messes ante uetant quam maturis accenderit annum ignibus et claro Plias se prompserit ortu . 
imbiberit : tanto respondet longior usus . 
magnum opus et tangi , nisi cura uincitur , impar . 
nonne uides ueterum , quos prodit fabula rerum , semideos illi aggeribus temptare superbis caeli iter et matres ausi attrectare deorum quam magna mercede meo sine munere siluas impulerint ? 
flet adhuc et porro flebit Adonin uicta Uenus , ceciditque suis Ancaeus in aruis ( et praedexter erat , geminisque securibus ingens ) ipse deus cultorque feri Tirynthius orbis , quem mare , quem tellus , quem praeceps ianua Ditis omnia temptantem , qua laus erat obuia , passa hinc decus et famae primum impetrauit honorem . 
exige si qua meis respondet ab artibus ergo gratia quae uires fallat collata ferinas : sunt quibus immundo decerptae uulture plumae instrumentum operis fuit et non parua facultas . 
tantum inter niuei iungantur uellera cygni , et satis armorum est . 
haec clara luce coruscant terribiles species , at uulture dirus ab atro turbat odor siluas meliusque alterna ualet res . 
sed quam clara tuis et pinguis pluma sub armis , tam mollis tactu et non sit creberruma nexu , ne reprensa suis properantem linea pennis implicet atque ipso mendosa coarguat usu . 
hic magis in ceruos ualuit metus ; ast ubi lentae interdum Libyco fucantur sandyce pennae linteaque expositis lucent anconibus arma , rarum si qua metus eludet belua falsos . 
nam fuit et laqueis aliquis curracibus usus : ceruino iussere magis contexere neruo ; fraus teget insidias habitu mentita ferino . 
quid qui dentatas iligno robore clausit uenator pedicas , quam dissimulantibus armis saepe habet imprudens alieni lucra laboris ! 
o felix , tantis quem primum industria rebus prodidit auctorem ! 
deus ille an proxuma diuos mens fuit , in caecas aciem quae magna tenebras egit et ignarum perfudit lumine uulgus ? 
dic age Pierio ( fas est ) Diana , ministro . 
Arcadium stat fama senem , quem Maenalus auctor et Lacedaemoniae primum uidistis Amyclae per non adsuetas metantem retia ualles Dercylon . 
haut illo quisquam se iustior egit , hau fuit in terris diuum obseruantior alter : ergo illum primis nemorum dea finxit in aruis auctoremque operi dignata inscribere magno iussit adire suas et pandere gentibus artes . 
ille etiam ualido primus uenabula dente induit et proni moderatus uulneris iram omne moris excepit onus ; tum stricta uerutis dentibus et gemina subiere hastilia furca et quidam totis clauserunt ensibus hastas , ne cessaret iners in uulnere massa ferino . 
blandimenta uagae fugies nouitatis : ibidem exiguo nimioue nocent . 
sed lubricus errat mos et ab expertis festinant usibus omnes . 
quid , Macetum immensos libeat si dicere contos ? 
quam longa exigui spicant hastilia dentes ! 
aut contra ut tenero destrictas cortice uirgas praegrauat ingenti pernix Lucania cultro ! 
omnia tela modi melius finxere salubres , quocirca et iaculis habilem perpendimus usum : neu leue uulnus eat neu sit breuis impetus illi . 
ipsa arcu Lyciaque suos Diana pharetra armauit comites : ne tela relinquite diuae : magnum opus et uolucres quondam fecere sagittae . 
disce agedum et ualidis dilectum hastilibus omnem . 
plurima Threiciis nutritur uallibus Hebri cornus et umbrosae Ueneris per litora myrtus taxique pinusque Altinatesque genestae et magis incomptos opera iuturus agrestis termes . 
ab Eois descendit uirga Sabaeis mater odorati multum pulcherruma turis : illa suos usus intractatumque decorem ( sic nemorum iussere deae ) natalibus hausit arbitriis ; at enim multo sunt ficta labore cetera quae siluis errant hastilia nostris : nunquam sponte sua procerus ad aethera termes exiit inque ipsa curuantur stirpe genestae . 
ergo age luxuriam primo fetusque nocentis detrahe : frondosas grauat indulgentia siluas . 
post ubi proceris generosa stirpibus arbor se dederit teretisque ferent ad sidera uirgae , stringe notas circum et gemmantis exige uersus . 
his , si quis uitium nociturus sufficit , umor ulceribus fluet et uenas durabit inertis . 
in quinos sublata pedes hastilia plena caede manu , dum pomiferis aduertitur annus frondibus et tepidos autumnus continet imbres . 
sed cur exiguis tantos in partibus orbes lustramus ? 
prima illa canum , non ulla per artis cura prior , siue indomitos uehementior hostis nudo marte premas seu bellum ex arte ministres . 
mille canum patriae ductique ab origine mores quoique sua . 
magna indocilis dat proelia Medus magnaque diuersos extollit gloria Celtas . 
arma negant contra martemque odere Geloni , sed natura sagax : Perses in utroque paratus . 
sunt qui Seras alant , genus intractabilis irae ; at contra faciles magnique Lycaones armis . 
sed non Hyrcano satis est uehementia gentis tanta suae : petiere ultro fera semina siluis ; dat uenus accessus et blando foedere iungit . 
tunc et mansuetis tuto ferus errat adulter in stabulis ultroque grauem succedere tigrin ausa canis maiore tulit de sanguine fetum . 
sed praeceps uirtus : ipsa uenabitur aula ille tibi et pecudum multo cum sanguine crescet . 
pasce tamen : quaecunque domi sibi crimina fecit , excutiet silua magnus pugnator adepta . 
at fugit aduersos idem quos repperit hostis Umber : quanta fides , utinam , et sollertia naris , tanta foret uirtus et tantum uellet in armis ! 
quid , freta si Morinum dubio refluentia ponto ueneris atque ipsos libeat penetrare Britannos ? 
o quanta est merces et quantum impendia supra , si non ad speciem mentiturosque decores ( paruis haec una est catulis iactura Britannis ) , at magnum cum uenit opus promendaque uirtus et uocat extremo praeceps discrimine mauors : non tunc egregios tantum admirere Molossos , comparat his uersuta suas Athamania Azorusque Pheraeque et clandestinus Acarnan : sicut Acarnanes subierunt proelia furto , sic canis illa suos taciturna superuenit hostis . 
at clangore citat quos nondum conspicit apros Aetola quaecumque canis de stirpe : malignum officium , siue illa metus conuicia rupit seu frustra nimius properat fauor . 
et tamen illud ne uanum totas genus aspernere per artis : mirum quam celeres et quantum nare merentur , tum non est uicti quoi concessere labori . 
idcirco uariis miscebo gentibus usum : quondam inconsultis mater dabit Umbrica Gallis sensum agilem , traxere animos de patre Gelonae Hyrcano et uanae tantum Calydonia linguae exibit uitium patre emendata Molosso . 
scilicet ex omni florem uirtute capessunt et sequitur natura fauens . 
at te leue si qua tangit opus pauidosque iuuat compellere dorcas aut uersuta sequi leporis uestigia parui , Petroniost haec fama cani , uolucresque Sycambros et pictam macula Uertraham delige falsa : ocior affectu mentis pennaque cucurrit , sed premit inuentas , non inuentura latentis illa feras , quae Petroniis bene gloria constat . 
quod si maturo pressantes gaudia lusu dissimulare feras tacitique accedere possent , illis omne decus , quod nunc , metagontes , habetis , constaret : silua sed uirtus irrita damno est . 
at uestrum non uile genus , non patria , uulgo Sparte quos et Creta suos promittit alumnos : sed primum celsa lorum ceruice ferentem , Glympice , te siluis egit Boeotius Hagnon , Hagnon Astylides , Hagnon , quem plurima semper gratia per nostros unum testabitur usus . 
hic trepidas artis et uix nouitate sedentes uidit qua propior peteret uia nec sibi turbam contraxit comitem nec uasa tenentia longe : unus praesidium atque operi spes magna petito adsumptus metagon lustrat per nota ferarum pascua , per fontes , per quas triuere latebras . 
primae lucis opus : tum signa uapore ferino intemerata legens si quast qua fallitur eius turba loci , maiore secat spatia extera gyro ; atque hic egressu iam tum sine fraude reperto incubuit , spatiis qualis permissa Lechaeis Thessalium quadriga decus , quam gloria patrum excitat et primae spes ambitiosa coronae . 
sed ne qua ex nimio redeat iactura fauore , lex dicta officiis : neu uoce lacesseret hostem neue leuem praedam aut propioris pignora lucri amplexus primos nequiquam effunderet actus ; iam uero impensum melior fortuna laborem cum sequitur iuxtaque domus quaesita ferarum , et sciat occultos et signis arguat hostes : ( aut effecta leui testatur gaudia cauda aut ipsa infodiens uncis uestigia plantis mandit humum celsisue apprensat naribus auras ) ; et tamen , ut ne prima fauentem pignora fallant , circum omnem aspretis medius qua clauditur orbis ferre pedem accessusque abitusque notare ferarum admonet et , si forte loco spes prima fefellit , rusum opus incubuit spatiis ; at , prospera si res , intacto repetet prima ad uestigia gyro . 
ergo ubi plena suo rediit uictoria fine , in partem praedae ueniat comes et sua norit praemia : sic operi iuuet inseruisse benigne . 
hoc ingens meritumst , haec ultima palma tropaei , Hagnon magne , tibi diuum concessa fauore : ergo semper eris , dum carmina dumque manebunt siluarum dotes atque arma Diania terris . 
hic et semiferam thoum de sanguine prolem finxit . 
non alio maior sub pectore uirtus , siue in lora uoces seu nudi ad pignera martis . 
thoes commissos ( clarissima fama ) leones et subiere astu et paruis domuere lacertis ; nam genus exiguum et pudeat , quam informe , fateri , uulpina species : tamen huic exacta uoluntas . 
at non est alius quem tanta ad munia fetus exercere uelis , aut te tua culpa refellet inter opus , quom sera cadit prudentia damno . 
iunge pares ergo et maiorum pignore signa feturam prodantque tibi metagonta parentes , qui genuere sua pecus hoc immane iuuenta . 
et primum expertos animi , quae gratia primast , in uenerem iungam . 
tum sortis cura secunda , ne renuat species aut quem detractet honorem . 
sint celsi uultus , sint hirtae frontibus aures , os magnum , et patulis agitatos naribus ignes spirent , astricti succingant ilia uentres , cauda breuis longumque latus discretaque collo caesaries neu pexa nimus neu frigoris illa impatiens ; ualidis tum surgat pectus ab armis , quod magnos capiat motus magnisque supersit . 
effuge qui lata pandit uestigia planta : mollis in officio . 
siccis ego dura lacertis crura uelim et solidos haec in certamina calces . 
sed frustra longus properat labor , abdita si non altas in latebras unique inclusa marito femina : nec patres ueneris sub tempore magnos illa neque emeritae seruat fastigia laudis . 
primi complexus , dulcissuma prima uoluptas ( hunc ueneri dedit impatiens natura furorem ) , si tenuit custos et mater adultera non est . 
da requiem grauidae solitosque remitte labores : uix oneri super illa suo . 
tum deinde monebo , ne matrem indocilis natorum turba fatiget , percensere notis iamque inde excernere prauos . 
signa dabunt ipsi . 
teneris uix artibus haeret ille tuos olim non defecturus honores , iamque illum impatiens aequae uehementia sortis extulit : affectat materna regna sub aluo , ubera tota tenet , a tergo liber aperto , dum tepida indulget terris clementia mundi ; uerum ubi Caurino perstrinxit frigore uesper , irreptat turbaque potens operitur inerti . 
illius et manibus uires sit cura futuras perpensare : leuis deducet pondere fratres : nec me pignoribus , nec te mea carmina fallent . 
protinus et cultus alios et debita fetae blandimenta feres curaque sequere merentem : illa perinde suos , ut erit , de lacte minores ad longam praestabit opem . 
tum denique , fetae cum desunt operi , fregitque industria matres , transeat in catulos omnis tutela relictos . 
lacte nouam pubem facilique tuebere maza , nec luxus alios auidaeque impendia uitae noscant : haec magno redit indulgentia damno . 
nec mirum : humanos non est magis altera sensus , tollit ni ratio et uitiis adeuntibus obstat . 
haec illast Pharios quae fregit noxia reges , dum seruata cauis potant Mareotica gemmis nardiferumque metunt Gangen uitiisque ministrant . 
sic et Achaemenio cecidisti , Lydia , Cyro : atqui diues eras ac fluminis aurea uenis . 
scilicet ad summam ne quid restaret habendi , tu quoque luxuriae fictas dum colligis artes et sequeris demens alienam , Graecia , culpam , o quantum et quotiens decoris frustrata paterni ! 
at qualis nostris , quam simplex mensa Camillis ! 
qui tibi cultus erat post tot , Serrane , triumphos ! 
ergo illi ex habitu uirtutisque indole priscae imposuere orbi Romam caput , actaque ab illis ad caelum uirtus summosque tetendit honores . 
scilicet exiguis magna sub imagine rebus prospicies , quae sit ratio , et quo fine regendae . 
idcirco imperium catulis unusque magister additur : ille dapes poenamque operamque moramque temperet , hunc spectet siluas domitura iuuentus . 
nec uile arbitrium est : quoicumque haec regna dicantur , ille tibi egregia iuuenis de pube legendus , utrumque et prudens et sumptis impiger armis . 
quod nisi et accessus et agendi tempora belli nouerit et socios tutabitur hoste minores , aut cedent aut illa tamen uictoria damno est . 
ergo in opus uigila factusque ades omnibus armis : ( arma acuere uirum ) ; tegat imas fascia suras is inulina , suis et tergore fuluo icanaque e maele galeri , ima Toletano praecingant ilia cultro terribilemque manu uibrata falarica dextra det sonitum et curuae rumpant non peruia falces . 
haec tua militia est . 
quin et Mauortia bello uulnera et errantis per tot diuertia morbos causasque affectusque canum tua cura tueri est . 
stat Fatum supra totumque auidissimus Orcus pascitur et nigris orbem circumsonat alis . 
scilicet ad magnum maior ducenda laborem cura , nec expertos fallet deus : huic quoque nostrae est aliud , quod praestet opus , placabile numen . 
nec longe auxilium , licet alti uulneris orae abstiterint atroque cadant cum sanguine fibrae : inde rape ex ipso qui uulnus fecerit hoste uirosam eluuiem lacerique per ulceris ora sparge manu , uenas dum sucus comprimat acer : mortis enim patuere uiae . 
tum pura monebo circum labra sequi tenuique includere filo . 
( at si pernicies angusto pascitur ore , contra pande uiam fallentisque argue causas morborum : in uitio facilis medicina reperto ) sed tacta impositis mulcent p ( id satis ) aut nigrae circum picis unguine signant ; quodsi destricto leuis est in uulnere noxa , ipse habet auxilium ualidae natale saliuae . 
illa grauis labes et curis altior illis , cum uitium causae totis egere latentes corporibus seraque aperitur noxia summa . 
inde emissa lues et per contagia morbi uenere in uulgum fusaque exercitus ingens aequali sub labe ruit , nec uiribus ullis aut merito ueniast aut spes exire precanti . 
quod siue a Stygia letum Proserpina nocte extulit et Furiis commissam ulciscitur iram , seu uitium ex alto spiratque uaporibus aether pestiferis , seu terra suos populatur honores : fontem auerte mali . 
trans altas ducere calles admoneo latumque fuga superabitis amnem . 
hoc primum effugium leti : tunc ficta ualebunt auxilia et nostra quidam redit usus ab arte . 
sed uarii motus nec in omnibus una potestas : disce uices et quae tutelast proxima tempta . 
pluruma per catulos rabies inuictaque tardis praecipitat letale malum : sit tutius ergo antire auxiliis et primas uincere causas . 
namque subit , nodis qua lingua tenacibus haeret , ( uermiculum dixere ) mala atque incondita pestis . 
ille ubi salsa siti praecepit uiscera longe , aestiuos uibrans accensis febribus ignes , moliturque fugas et sedem spernit amaram . 
scilicet hoc motu stimulisque potentibus acti in furias uertere canes . 
ergo insita ferro iam teneris elementa mali causasque recidunt . 
nec longa in facto medicinast ulcere : purum sparge salem et tenui permulce uulnus oliuo : ante relata suas quam nox bene compleat umbras , ecce aderit factique oblitus uulneris ultro blanditur mensis cereremque efflagitat ore . 
quid , priscas artes inuentaque simplicis aeui , si referam ? 
non illa metus solacia falsi tam longam traxere fidem . 
collaribus ergo sunt qui lucifugae cristas inducere maelis iussere aut sacris conserta monilia conchis et uiuum lapidem et circa Melitensia nectunt curalia et magicis adiutas cantibus herbas . 
ac sic offectus oculique uenena maligni uicit tutela pax impetrata deorum . 
at si deformis lacerum dulcedine corpus persequitur scabies , longi uia pessima leti : in primo accessu tristis medicina , sed una pernicies redimenda anima , quae prima sequaci sparsa malost , ne dira trahant contagia uulgus . 
quodsi dat spatium clemens et promonet ortu morbus , disce uias et qua sinit artibus exi . 
tunc et odorato medicata bitumina uino Hipponiasque pices neglectaeque unguen amurcae miscuit et summam complectitur ignis in unam . 
inde lauant aegros : atque ira coercita morbi laxatusque rigor . 
quae te ne cura timentem differat , et pluuias et Cauri frigora uitent ; duc magis , ut nudis incumbunt uallibus aestus , a uento clarique faces ad solis , ut omne exsudent uitium subeatque latentibus ultro quae facta est medicina uadis . 
nec non tamen illum spumosi catulos mergentem litoris aestu respicit et facilis Paean adiuuit in artes . 
o rerum prudens quantam experientia uulgo materiem largita boni , si uincere curent desidiam et gratos agitando prendere finis ! 
est in Trinacria specus ingens rupe cauique introsum reditus , circum atrae moenia siluae alta premunt ruptique ambustis faucibus amnes ; Uulcano condicta domus . 
quam subter eunti stagna sedent uenis oleoque madentia uiuo . 
huc defecta mala uidi pecuaria tabe saepe trahi uictosque malo grauiore magistros . 
" te primum , Uulcane , loci , pacemque precamur , incola sancte , tuam : da fessis ultima rebus auxilia et , meriti si nulla est noxia tanti , tot miserare animas liceatque attingere fontis , sancte , tuos " ter quisque uocant , ter pinguia libant tura foco , struitur ramis felicibus ara . 
hic ( dictu mirum atque alias ignobile monstrum ) aduersis specibus ruptoque e pectore montis uenit ouans Austris et multo flumine flammae emicat ipse : manu ramum pallente sacerdos termiteum quatiens " procul hinc extorribus ire edico praesente deo , praesentibus aris , quis scelus aut manibus sumptum aut in pectore motumst " inclamat : cecidere animi et trepidantia membra . 
o quisquis misero fas umquam in supplice fregit , quis pretio fratrum meliorisque ausus amici sollicitare caput patriosue lacessere diuos , illum agat infandae comes huc audacia culpae : discet commissa quantum deus ultor in ira pone sequens ualeat . 
sed cui bona pectore mens est obsequiturque deo , deus illam molliter aram lambit et ipse , suos ubi contigit ignis honores , defugit a sacris rursumque reconditur antro : huic fas auxilium et Uulcania tangere dona . 
nec mora , si medias exedit noxia fibras , his laue praesidiis affectaque corpora mulce : regnantem excuties morbum . 
deus auctor , et ipsa artem aluit natura suam . 
quae robore pestis acrior aut leto propior uia ? 
sed tamen illi hinc uenit auxilium ualida uehementius ira . 
quod primam si fallet opem dimissa facultas , at tu praecipitem qua spes est proxima labem aggredere : in subito subita et medicina tumultu . 
stringendae nares et bina ligamina ferro armorum , geminaque cruor ducendus ab aure : hinc uitium , hinc illa est auidae uehementia pesti . 
ilicet auxiliis fessum solabere corpus subsiduasque fraces defusaque Massica prisco sparge cado : Liber tenuis e pectore curas exigit , et morbo Liber medicina furenti . 
quid dicam tussis , quid inertis damna ueterni aut incuruatae siquast tutela podagrae ? 
mille tenent pestes curaque potentia maior . 
mitte age ( non opibus tanta est fiducia nostris ) , mitte , anime : ex alto ducendum numen Olympo , supplicibusque uocanda sacris tutela deorum . 
idcirco aeriis molimur compita lucis spicatasque faces sacrum ad nemorale Dianae sistimus et solito catuli uelantur honore , ipsaque per flores medio in discrimine luci strauere arma sacris et pace uacantia festa . 
tum cadus et uiridi fumantia liba feretro praeueniunt teneraque extrudens cornua fronte haedus et ad ramos etiamnum haerentia poma , lustralis de more sacri , quo tota iuuentus lustraturque deae proque anno reddit honorem . 
ergo impetrato respondet multa fauore ad partis , qua poscis opem ; seu uincere siluas seu tibi fatorum labes exire minasque cura prior , tua magna fides tutelaque uirgo . 
restat equos finire notis , quos arma Dianae admittant : non omne meas genus audet in artis . 
est uitium ex animo , sunt quos imbellia fallant corpora , praeueniens quondam est incommoda uirtus . 
consule , Penei qualis perfunditur amne Thessalus aut patriae quem conspexere Mycenae glaucum : nempe ingens , nempe ardua fundet in auras crura . 
quis Eleas potior lustrauit harenas ? 
ne tamen hoc attingat opus : iactantior illi uirtus quam siluas durumque lacessere martem . 
nec saeuos miratur equos terrena Syene scilicet , et Parthis inter sua mollia rura mansit honor ; ueniat Caudini saxa Taburni Garganumue trucem aut Ligurinas desuper Alpes ; ante opus excussis cadet unguibus . 
et tamen illi est animus fingetque meas se iussus in artes : sed iuxta uitium posuit deus . 
at tibi contra Callaecis lustratur equis scruposa Pyrene , non tamen Hispano martem temptare ministro ausim : muricibus uix ora tenacia ferro concedunt . 
at tota leui Nasamonia uirga fingit equos : ipsis Numidae soluere capistris audax et patiens operum g centum actus spatiis atque eluctabitur iram . 
nec magni cultus : sterilis quodcumque remisit terra sui tenuesque satis producere riui . 
sic et Strymonio facilis tutela Bisaltae : possent Aetnaeas utinam se ferre per arces , qui ludus Siculis . 
quid tum , si turpia colla aut tenuis dorso curuatur spina ? 
per illos cantatus Graiis Acragas uictaeque fragosum Nebroden liquere ferae : ( o quantus in armis ille meis quoius dociles pecuaria fetus sufficient ) quis Chaonios contendere contra ausit , uix merita quos signat Achaia palma ? 
spadices uix Pellaei ualuere Cerauni ; at tibi deuotae magnum pecuaria Cyrrhae , Phoebe , decus meruere , leuis seu iungere currus usus , seu nostras agere in sacraria tensas . 
uenanti melius pugnat color : optima nigra crura illi badiosque legunt et a et quorum fessas imitantur terga fauillas . 
tum Italiae ( sic di uoluere ) parentes et terras omni praecepimus usu collustrat prata . 
. 
