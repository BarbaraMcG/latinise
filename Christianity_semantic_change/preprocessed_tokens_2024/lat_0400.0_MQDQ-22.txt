Semiferos partus metuendaque pignora matri moenibus et mediis auditum nocte luporum murmur et attonito pecudes pastore locutas et lapidum duras hiemes nimboque minacem sanguineo rubuisse Iouem puteosque cruore mutatos uisasque polo concurrere lunas et geminos soles mirari desinat orbis : omnia cesserunt eunucho consule monstra . 
heu terrae caelique pudor ! 
trabeata per urbes ostentatur anus titulumque effeminat anni . 
pandite pontifices Cumanae carmina uatis , fulmineos sollers Etruria consulat ignes immersumque nefas fibris exploret haruspex , quae noua portendant superi . 
Nilusne meatu deuius et nostri temptat iam transfuga mundi se Rubro miscere mari ? 
ruptone Niphate rursum barbaricis Oriens uastabitur armis ? 
an morbi uentura lues ? 
an nulla colono responsura seges ? 
quae tantas expiet iras uictima ? 
quo diras iugulo placabimus aras ? 
consule lustrandi fasces ipsoque litandum prodigio ; quodcumque parant hoc omine fata , Eutropius ceruice luat sic omnia nobis . 
Hoc regni , Fortuna , tenes ? 
quaenam ista iocandi saeuitia ? 
humanis quantum bacchabere rebus ? 
si tibi seruili placuit foedare curules crimine , procedat laxata compede consul , rupta Quirinales sumant ergastula cinctus ; da saltem quemcumque uirum . 
discrimina quaedam sunt famulis splendorque suus , maculamque minorem condicionis habet , domino qui uixerit uno . 
si pelagi fluctus , Libyae si discis harenas , Eutropii numerabis eros . 
quot iura , quot ille mutauit tabulas uel quanta uocabula uertit ! 
nudatus quotiens , medicum dum consulit emptor , ne qua per occultum lateat iactura dolorem ! 
omnes paenituit pretii uenumque redibat , dum uendi potuit . 
postquam deforme cadauer mansit et in rugas totus defluxit aniles , iam specie doni certatim limine pellunt et foedum ignaris properant obtrudere munus . 
tot translata iugis summisit colla , uetustum seruitium semperque nouum , nec destitit umquam . 
saepe tamen coepit . 
cunabula prima cruentis debet suppliciis ; rapitur castrandus ab ipso ubere ; suscipiunt matris post uiscera poenae . 
aduolat Armenius certo mucrone recisos edoctus mollire mares damnoque nefandum aucturus pretium ; fecundum corporis imbrem sedibus exhaurit geminis unoque sub ictu eripit officium patris nomenque mariti . 
ambiguus uitae iacuit , penitusque supremum in cerebrum secti traxerunt frigora nerui . 
Laudemusne manum , quae uires abstulit hosti , an potius fato causam tribuisse queramur ? 
profuerat mansisse uirum ; felicior exstat opprobrio ; seruiret adhuc , si fortior esset . 
Inde per Assyriae trahitur commercia ripae ; hinc fora uenalis Galata ductore frequentat permutatque domos uarias ; quis nomina possit tanta sequi ? 
miles stabuli Ptolomaeus in illis notior : hic longo lassatus paelicis usu donat Arinthaeo ; neque enim iam dignus haberi nec maturus emi . 
cum fastiditus abiret , quam gemuit , quanto planxit diuortia luctu ! 
" haec erat , heu , Ptolomaee , fides ? 
hoc profuit aetas in gremio consumpta tuo lectusque iugalis et ducti totiens inter praesaepia somni ? 
libertas promissa perit ? 
uiduumne relinquis Eutropium tantasque premunt obliuia noctes , crudelis ? 
generis pro sors durissima nostri ! 
femina , cum senuit , retinet conubia partu , uxorisque decus matris reuerentia pensat . 
nos Lucina fugit , nec pignore nitimur ullo . 
cum forma dilapsus amor ; defloruit oris gratia : qua miseri scapulas tutabimur arte qua placeam ratione senex ? 
" Sic fatus acutum aggreditur lenonis opus , nec segnis ad artem mens erat officiique capax omnesque pudoris hauserat insidias . 
custodia nulla tuendo fida toro ; nulli poterant excludere uectes : ille uel aerata Danaen in turre latentem eliceret . 
fletus domini fingebat amantis , indomitasque mora , pretio lenibat auaras lasciuasque iocis ; non blandior ullus euntis ancillae tetigisse latus leuiterque reductis uestibus occulto crimen mandasse susurro nec furtis quaesisse locum nec fraude reperta cautior elusi fremitus uitare mariti . 
haud aliter iuuenum flammis Ephyreia Lais e gemino ditata mari ; cum serta refudit canities , iam turba procax noctisque recedit ambitus et raro pulsatur ianua tactu , seque reformidat speculo damnante senectus ; stat tamen atque alias succingit lena ministras dilectumque diu quamuis longaeua lupanar circuit et retinent mores , quod perdidit aetas . 
Hinc honor Eutropio ; cumque omnibus unica uirtus esset in eunuchis thalamos seruare pudicos , solus adulteriis creuit . 
nec uerbera tergo cessauere tamen , quotiens decepta libido irati caluisset eri , frustraque rogantem iactantemque suos tot iam per lustra labores dotalem genero nutritoremque puellae tradidit . 
Eous rector consulque futurus pectebat dominae crines et saepe lauanti nudus in argento lympham gestabat alumnae . 
et cum se rapido fessam proiecerat aestu , patricius roseis pauonum uentilat alis . 
Iamque aeuo laxata cutis , sulcisque genarum corruerat passa facies rugosior uua : flaua minus presso finduntur uomere rura , nec uento sic uela tremunt . 
miserabile turpes exedere caput tineae ; deserta patebant interualla comae : qualis sitientibus aruis arida ieiunae seges interlucet aristae uel qualis gelidis pluma labente pruinis arboris immoritur trunco brumalis hirundo . 
scilicet ut trabeis iniuria cresceret olim , has in fronte notas , hoc dedecus addidit oris luxuriae Fortuna suae : cum pallida nudis ossibus horrorem dominis praeberet imago decolor et macies occursu laederet omnes , aut pueris latura metus aut taedia mensis aut crimen famulis aut procedentibus omen , et nihil exhausto caperent in stipite lucri : ( sternere quippe toros uel caedere ligna culinae membra negant ; aurum , uestes , arcana tueri mens infida uetat ; quis enim committere uellet lenoni thalamum ? 
) : tandem ceu funus acerbum infaustamque suis trusere penatibus umbram . 
contemptu iam liber erat : sic pastor obesum lacte canem ferroque ligat pascitque reuinctum , dum ualidus seruare gregem uigilique rapaces latratu terrere lupos ; cum tardior idem iam scabie laceras deiecit sordidus aures , soluit et exuto lucratur uincula collo . 
Est ubi despectus nimius iuuat . 
undique pulso per cunctas licuit fraudes impune uagari et fatis aperire uiam . 
pro quisquis Olympi summa tenes , tanto libuit mortalia risu uertere ? 
qui serui non est admissus in usum , suscipitur regnis , et quem priuata ministrum dedignata domus , moderantem sustinet aula . 
ut primum uetulam texere palatia uulpem , quis non ingemuit ? 
quis non irrepere sacris obsequiis doluit totiens uenale cadauer ? 
ipsi quin etiam tali consorte fremebant regales famuli , quibus est illustrior ordo seruitii , sociumque diu spreuere superbi . 
Cernite , quem Latiis poscant adnectere fastis cuius et eunuchos puduit ! 
sed uilior ante obscurae latuit pars ignotissima turbae , donec Abundanti furiis qui rebus Eois exitium primumque sibi produxit ab imis euectus thalamis summos inuasit honores . 
quam bene dispositum terris , ut dignus iniqui fructus consilii primis auctoribus instet . 
sic multos fluuio uates arente per annos hospite qui caeso monuit placare Tonantem , inuentas primus Busiridis imbuit aras et cecidit saeui , quod dixerat , hostia sacri . 
sic opifex tauri tormentorumque repertor , qui funesta nouo fabricauerat aera dolori , primus inexpertum Siculo cogente tyranno sensit opus docuitque suum mugire iuuencum . 
nullius Eutropius , quam qui se protulit , ante direptas possedit opes nullumque priore perculit exilio solumque hoc rite peregit , auctorem damnare suum . 
Postquam obsitus aeuo semiuir excelsam rerum sublatus in arcem , quod nec uota pati nec fingere somnia possunt , uidit sub pedibus leges subiectaque colla nobilium tantumque sibi permittere fata , qui nihil optasset plus libertate mereri , iamiam dissimulat dominos alteque tumescunt seruiles animi . 
procerum squalore repletus carcer et exulibus Meroe campique gemescunt Aethiopum ; poenis hominum plaga personat ardens ; Marmaricus claris uiolatur caedibus Hammon . 
Asperius nihil est humili cum surgit in altum : cuncta ferit dum cuncta timet , desaeuit in omnes ut se posse putent , nec belua taetrior ulla quam serui rabies in libera terga furentis ; agnoscit gemitus et poenae parcere nescit , quam subiit , dominique memor , quem uerberat , odit . 
adde , quod eunuchus nulla pietate mouetur nec generi natisue cauet . 
clementia cunctis in similes , animosque ligant consortia damni ; iste nec eunuchis placidus . 
Sed peius in aurum aestuat ; hoc uno fruitur succisa libido . 
quid neruos secuisse iuuat ? 
uis nulla cruentam castrat auaritiam . 
paruis exercita furtis quae uastare penum neglectaque sueuerat arcae claustra remoliri , nunc uberiore rapina peccat in orbe manus . 
quidquid se Tigris ab Haemo diuidit , hoc certa proponit merce locandum institor imperii , caupo famosus honorum . 
hic Asiam uilla pactus regit ; ille redemit coniugis ornatu Syriam ; dolet ille paterna Bithynos mutasse domo . 
suffixa patenti uestibulo pretiis distinguit regula gentes : tot Galatae , tot Pontus eat , tot Lydia nummis ; si Lyciam tenuisse uelis , tot millia ponas , si Phrygas , adde ; parum ! 
propriae solacia sorti communes uult esse notas et uenditus ipse uendere cuncta cupit . 
certantum saepe duorum diuersum suspendit onus ; cum pondere iudex uergit , et in geminas nutat prouincia lances . 
Non pudet heu , superi , populos uenire sub hasta uendentis certe pudeat , quod iure sepultum . 
mancipium tot regna tenet , tot distrahit urbes . 
pollentem solio Croesum uictoria Cyri fregit , ut eunucho flueret Pactolus et Hermus ? 
Attalus heredem uoluit te , Roma , relinqui , restitit Antiochus praescripto margine Tauri , indomitos curru Seruilius egit Isauros et Pharos Augusto iacuit uel Creta Metello , ne non Eutropio quaestus numerosior esset ? 
in mercem ueniunt Cilices , Iudaea , Sophene Romanusque labor Pompeianique triumphi . 
Quo struis hos auri cumulos ? 
quae pignora tantis succedent opibus ? 
nubas ducasue licebit : numquam mater eris , numquam pater ; hoc tibi ferrum , hoc natura negat . 
te grandibus India gemmis , te foliis Arabes ditent , te uellere Seres : nullus inops adeo , nullum sic urget egestas , ut uelit Eutropii fortunam et membra pacisci . 
Iamque oblita sui nec sobria diuitiis mens in miseras leges hominumque negotia ludit . 
iudicat eunuchus ; quid iam de consule miror ? 
prodigium , quodcumque gerit . 
quae pagina lites sic actas meminit ? 
quibus umquam saecula terris eunuchi uidere forum ? 
sed ne qua uacaret pars ignominia neu quid restaret inausum , arma etiam uiolare parat portentaque monstris aggerat et se cum petulans amentia certat . 
erubuit Mauors auersaque risit Enyo dedecus Eoum , quotiens intenta sagittis et pharetra fulgens anus exercetur Amazon arbiter aut quotiens belli pacisque recurrit alloquiturque Getas . 
gaudet cum uiderit hostis et sentit iam deesse uiros . 
incendia fumant , muris nulla fides , squalent populatibus agri et medio spes sola mari . 
trans Phasin aguntur Cappadocum matres , stabulisque abducta paternis Caucasias captiua bibunt armenta pruinas et Scythicis mutant Argaei pabula siluis . 
extra Cimmerias , Taurorum claustra , paludes flos Syriae seruit . 
spoliis nec sufficit atrox barbarus : in caedem uertunt fastidia praedae . 
Ille tamen ( quid enim seruum mollemque pudebit ? 
aut quid in hoc poterit uultu flagrare ruboris ? 
) pro uictore redit : peditum uexilla sequuntur et turmae similes eunuchorumque manipli , Hellespontiacis legio dignissima signis . 
obuius ire cliens defensoremque reuersum complecti . 
placet ipse sibi laxasque laborat distendisse genas fictumque inflatus anhelat , puluere respersus tineas et solibus ora pallidior , uerbisque sonat plorabile quiddam ultra nequitiam fractis et proelia narrat : perque suam tremula testatur uoce sororem , defecisse uagas ad publica commoda uires ; cedere liuori nec sustentare procellas inuidiae ; mergique fretis spumantibus orat . 
exoretque utinam ! 
dum talia fatur ineptas deterget lacrimas atque inter singula dicta flebile suspirat : qualis uenit arida socrus longinquam uisura nurum ; uix lassa resedit et iam uina petit . 
Quid te , turpissime , bellis inseris aut saeui pertemptas Pallada campi ? 
tu potes alterius studiis haerere Mineruae et telas , non tela pati , tu stamina nosse , tu segnes operum sollers urgere puellas et niueam dominae pensis inuoluere lanam . 
uel , si sacra placent , habeas pro Marte Cybeben ; rauca Celaenaeos ad tympana disce furores . 
cymbala ferre licet pectusque illidere pinu inguinis et reliquum Phrygiis abscidere cultris . 
arma relinque uiris . 
geminam quid diuidis aulam conarisque pios odiis committere fratres ? 
te magis , ah demens , ueterem si respicis artem . 
conciliare decet . 
Gestis pro talibus annum flagitet Eutropius , ne quid non polluat unus , dux acies , iudex praetoria , tempora consul ! 
Nil adeo foedum , quod non exacta uetustas ediderit longique labor commiserit aeui . 
Oedipodes matrem , natam duxisse Thyestes cantatur , peperit fratres Iocasta marito et Pelopea sibi . 
Thebas ac funera Troiae tristis Erechthei deplorat scaena theatri . 
in uolucrem Tereus , Cadmus se uertit in anguem . 
Scylla nouos mirata canes . 
hunc arbore figit , eleuat hunc pluma , squamis hunc fabula uestit , hunc soluit fluuio . 
numquam spado consul in orbe nec iudex ductorue fuit ! 
quodcumque uirorum est decus , eunuchi scelus est . 
exempla creantur quae socci superent risus luctusque cothurni . 
Quam pulcher conspectus erat , cum tenderet artus exsangues onerante toga cinctuque grauatus indutoque senex obscaenior iret in auro : humani qualis simulator simius oris , quem puer arridens pretioso stamine Serum uelauit nudasque nates ac terga reliquit , ludibrium mensis ; erecto pectore diues ambulat et claro sese deformat amictu . 
candida pollutos comitatur curia fasces , forsitan et dominus . 
praebet miracula lictor consule nobilior libertatemque daturus , quam necdum meruit . 
scandit sublime tribunal atque inter proprias laudes Aegyptia iactat somnia prostratosque canit se uate tyrannos . 
scilicet in dubio uindex Bellona pependit , dum spado Tiresias eneruatusque Melampus reptat ab extremo referens oracula Nilo . 
Obstrepuere auium uoces , exhorruit annus nomen , et insanum gemino proclamat ab ore eunuchumque uetat fastis accedere Ianus : sumeret illicitos etenim si femina fasces , esset turpe minus . 
Medis leuibusque Sabaeis imperat hic sexus , reginarumque sub armis barbariae pars magna iacet : gens nulla probatur , eunuchi quae sceptra ferat . 
Tritonia , Phoebe , Terra , Ceres , Cybele , Iuno , Latona coluntur : eunuchi quae templa dei , quas uidimus aras ? 
inde sacerdotes ; haec intrat pectora Phoebus ; inde canunt Delphi ; Troianam sola Mineruam uirginitas Uestalis adit flammasque tuetur : hi nullas meriti uittas semperque profani . 
nascitur ad fructum mulier prolemque futuram : hoc genus inuentum est ut seruiat . 
Herculis arcu concidit Hippolyte ; Danai fugere bipennem , Penthesilea , tuam ; claras Carthaginis arces creditur et centum portis Babylona superbam femineus struxisse labor . 
quid nobile gessit eunuchus ? 
quae bella tulit ? 
quas condidit urbes ? 
illas praeterea rerum natura creauit , hos fecere manus : seu prima Semiramis astu Assyriis mentita uirum , ne uocis acutae mollities leuesue genae se prodere possent , hos sibi coniunxit similes ; seu Parthica ferro luxuries uetuit nasci lanuginis umbram seruatoque diu puerili flore coegit arte retardatam Ueneri seruire iuuentam . 
Fama prius falso similis uanoque uideri ficta ioco ; leuior uolitare per oppida rumor riderique nefas : ueluti nigrantibus alis audiretur olor , coruo certante ligustris . 
atque aliquis grauior morum : " si talibus , inquit , creditur et nimiis turgent mendacia monstris , iam testudo uolat , profert iam cornua uultur ; prona petunt retro fluuii iuga ; Gadibus ortum Carmani texere diem ; iam frugibus aptum aequor et assuetum siluis delphina uidebo ; iam cochleis homines iunctos et quidquid inane nutrit Iudaicis quae pingitur India uelis . 
" Subicit et mixtis salibus lasciuior alter : " miraris ? 
nihil est , quod non in pectore magnum concipit Eutropius . 
semper noua , grandia semper diligit et celeri degustat singula sensu . 
nil timet a tergo ; uigilantibus undique curis nocte dieque patet ; lenis facilisque moueri supplicibus mediaque tamen mollissimus ira nil negat et sese uel non poscentibus offert ; quod libet ingenio , subigit traditque fruendum ; quidquid amas , dabit illa manus ; communiter omni fungitur officio gaudetque potentia flecti . 
hoc quoque conciliis peperit meritoque laborum , accipit et trabeas argutae praemia dextrae . 
" Postquam uera fides facinus uulgauit Eoum gentibus et Romae iam certius impulit aures , " Eutropiumne etiam nostra dignabimur ira ? 
hic quoque Romani meruit pars esse doloris ? 
" sic effata rapit caeli per inania cursum diua potens unoque Padum translapsa uolatu castra sui rectoris adit . 
tum forte decorus cum Stilichone gener pacem implorantibus ultro Germanis responsa dabat , legesque Caucis arduus et flauis signabat iura Suebis . 
his tribuit reges , his obside foedera sancit indicto ; bellorum alios transcribit in usus , militet ut nostris detonsa Sygambria signis . 
laeta subit Romam pietas et gaudia paene mouerunt lacrimas tantoque exsultat alumno : sic armenta suo iam defensante iuuenco celsius assurgunt erectae cornua matri , sic iam terribilem stabulis dominumque ferarum crescere miratur genetrix Massyla leonem . 
dimouit nebulam iuuenique apparuit ingens . 
tum sic orsa loqui : " Quantum te principe possim , non longinqua docent , domito quod Saxone Tethys mitior aut fracto secura Britannia Picto ; ante pedes humili Franco tristique Suebo perfruor et nostrum uideo , Germanice , Rhenum . 
sed quid agam ? 
discors Oriens felicibus actis inuidet atque alio Phoebi de cardine surgunt crimina , ne toto conspiret corpore regnum . 
Gildonis taceo magna cum laude receptam perfidiam et fretos Eoo robore Mauros . 
quae suscepta fames , quantum discriminis urbi , ni tua uel soceri numquam non prouida uirtus australem Arctois pensasset frugibus annum ! 
inuectae Rhodani Tiberina per ostia classes Cinyphiisque ferax Araris successit aristis . 
Teutonicus uomer Pyrenaeique iuuenci sudauere mihi ; segetes mirantur Hiberas horrea ; nec Libyae senserunt damna rebellis iam transalpina contenti messe Quirites . 
ille quidem soluit meritas ( scit Tabraca ) poenas , ut pereat quicumque tuis conflixerit armis . 
" Ecce repens isdem clades a partibus exit terrorisque minus , sed plus habitura pudoris Eutropius consul . 
pridem tolerare fatemur hoc genus , Arsacio postquam se regia fastu sustulit et nostros corrupit Parthia mores . 
praefecti sed adhuc gemmis uestique dabantur custodes sacroque adhibere silentia somno ; militia eunuchi numquam progressa cubili , non uita spondente fidem , sed inertia tutum mentis pignus erat . 
secreta monilia seruent , ornatus curent Tyrios : a fronte recedant imperii . 
tenero tractari pectore nescit publica maiestas . 
numquam uel in aequore puppim uidimus eunuchi clauo parere magistri . 
nos adeo sperni faciles ? 
orbisque carina uilior ? 
auroram sane , quae talia ferre gaudet , et assuetas sceptris muliebribus urbes possideant ; quid belliferam communibus urunt Italiam maculis nocituraque probra seueris ammiscent populis ? 
peregrina piacula forti pellantur longe Latio nec transeat Alpes dedecus ; in solis , quibus exstitit , haereat aruis . 
scribat Halys , scribat famae contemptor Orontes : per te perque tuos obtestor Roma triumphos , nesciat hoc Thybris , numquam poscentibus olim qui dare Dentatis annos Fabiisque solebat . 
Martius eunuchi repetet suffragia campus ? 
Aemilios inter seruatoresque Camillos Eutropius ? 
iam Chrysogonis tua , Brute , potestas Narcissisque datur ? 
natos hoc dedere poenae profuit et misero ciuem praeponere patri ? 
hoc mihi Ianiculo positis Etruria castris quaesiit et tantum fluuio Porsenna remotus ? 
hoc meruit uel ponte Cocles uel Mucius igne ? 
uisceribus frustra castum Lucretia ferrum mersit et attonitum tranauit Cloelia Thybrim ? 
Eutropio fasces asseruabantur adempti Tarquiniis ? 
quemcumque meae uexere curules , laxato ueniat socium auersatus Auerno . 
impensi sacris Decii prorumpite bustis Torquatique truces animosaque pauperis umbra Fabricii tuque o , si forte inferna piorum iugera et Elysias scindis , Serrane , nouales . 
Poeno Scipiadae , Poeno praeclare Lutati , Sicania Marcelle ferox , gens Claudia surgas et Curii ueteres ; et , qui sub iure negasti uiuere Caesareo , paruo procede sepulcro Eutropium passure Cato ; remeate tenebris , agmina Brutorum Coruinorumque cateruae . 
eunuchi uestros habitus , insignia sumunt ambigui Romana mares ; rapuere tremendas Hannibali Pyrrhoque togas ; flabella perosi aspirant trabeis ; iam non umbracula gestant uirginibus , Latias ausi uibrare secures ! 
" Linquite femineas infelix turba latebras , alter quos pepulit sexus nec suscipit alter , execti Ueneris stimulos et uulnere casti ( mixta duplex aetas ; inter puerumque senemque nil medium ) : falsi complete sedilia patres ; ite noui proceres infecundoque senatu Eutropium stipate ducem ; celebrate tribunal pro thalamis , uerso iam discite more curules , non matrum pilenta sequi . 
" Ne prisca reuoluam neu numerem , quantis iniuria mille per annos sit retro ducibus , quanti foedabitur aeui canities , unam subeant quot saecula culpam : inter Arinthaei fastos et nomen erile seruus erit dominoque suos aequalis honores inseret ! 
heu semper Ptolomaei noxia mundo mancipia ! 
en alio laedor grauiore Pothino et patior maius Phario scelus . 
ille cruorem consulis unius Pellaeis ensibus hausit ; inquinat hic omnes . 
si nil priuata mouebunt , at tu principibus , uestrae tu prospice causae regalesque auerte notas . 
hunc accipit unum aula magistratum : uobis patribusque recurrit hic alternus honos . 
in crimen euntibus annis parce , quater consul ! 
contagia fascibus , oro , defendas ignaua tuis neu tradita libris omina uestitusque meos , quibus omne , quod ambit oceanus , domui , tanta caligine mergi calcarique sinas . 
nam quae iam bella geramus mollibus auspiciis ? 
quae iam conubia prolem uel frugem latura seges ? 
quid fertile terris , quid plenum sterili possit sub consule nasci ? 
eunuchi si iura dabunt legesque tenebunt , ducant pensa uiri mutatoque ordine rerum uiuat Amazonio confusa licentia ritu . 
" Quid trahor ulterius ? 
Stilicho , quid uincere differs , dum certare pudet ? 
nescis quod turpior hostis laetitia maiore cadit ? 
piratica Magnum erigit , illustrat seruilis laurea Crassum . 
adnuis . 
agnosco fremitum , quo palluit Eurus , quo Mauri Gildoque ruit . 
quid Martia signa sollicitas ? 
non est iaculis hastisue petendus : conscia succumbent audito uerbere terga , ut Scytha post multos rediens exercitus annos , cum sibi seruilis pro finibus obuia pubes iret et arceret dominos tellure reuersos , armatam ostensis aciem fudere flagellis : notus ab inceptis ignobile reppulit horror uulgus et addictus sub uerbere torpuit ensis . 
Qui modo sublimes rerum flectebat habenas patricius , rursum uerbera nota timet et solitos tardae passurus compedis orbes in dominos uanas luget abisse minas . 
culmine deiectum uitae Fortuna priori reddidit , insano iam satiata ioco . 
scindere nunc alia meditatur ligna securi fascibus et tandem uapulat ipse suis . 
ille citas consul poenas se consule soluit : annus qui trabeas hic dedit exilium . 
infaustum populis in se quoque uertitur omen ; saeuit in auctorem prodigiosus honos . 
abluto penitus respirant nomine fasti maturamque luem sanior aula uomit . 
dissimulant socii coniuratique recedunt , procumbit pariter cum duce tota cohors ; non acie uicti , non seditione coacti ; nec pereunt ritu quo periere uiri . 
concidit exiguae dementia uulnere chartae ; confecit saeuum littera Martis opus . 
Mollis feminea detruditur arce tyrannus et thalamo pulsus perdidit imperium : sic iuuenis nutante fide ueterique reducta paelice defletam linquit amica domum . 
canitiem raram largo iam puluere turpat et lacrimis rugas implet anile gemens suppliciterque pias humilis prostratus ad aras mitigat iratas uoce tremente nurus . 
innumeri glomerantur eri sibi quisque petentes mancipium solis utile suppliciis . 
quamuis foedus enim mentemque obscaenior ore , ira dabit pretium ; poena meretur emi . 
Quas , spado , nunc terras aut quem transibis in axem ? 
cingeris hinc odiis , inde recessit amor . 
utraque te gemino sub sidere regia damnat : Hesperius numquam , iam nec Eous eris . 
miror cur , aliis qui pandere fata solebas , ad propriam cladem caeca Sibylla taces . 
iam tibi nulla uidet fallax insomnia Nilus ; peruigilant uates iam , miserande , tui . 
quid soror ? 
audebit tecum conscendere puppim et ueniet longum per mare fida comes ? 
an fortasse toros eunuchi pauperis odit et te nunc inopem diues amare negat ? 
eunuchi iugulum primus secuisse fateris ; sed tamen exemplo non feriere tuo . 
uiue pudor fatis . 
en quem tremuere tot urbes , en cuius populi sustinuere iugum ! 
direptas quid plangis opes , quas natus habebit ? 
non aliter poteras principis esse pater . 
improbe , quid pulsas muliebribus astra querellis , quod tibi sub Cypri litore parta quies ? 
omnia barbarico per te concussa tumultu . 
crede mihi , terra tutius aequor erit . 
Iam non Armenios iaculis terrebis et arcu , per campos uolucrem non agitabis equum ; dilecto caruit Byzantius ore senatus ; curia consiliis aestuat orba tuis : emeritam suspende togam , suspende pharetram ; ad Ueneris partes ingeniumque redi . 
non bene Gradiuo lenonia dextera seruit . 
suscipiet famulum te Cytherea libens . 
insula laeta choris , blandorum mater Amorum : nulla pudicitiae cura placere potest . 
prospectant Paphiae celsa de rupe puellae sollicitae , saluam dum ferat unda ratem . 
sed uereor , teneant ne te Tritones in alto lasciuas doctum fallere Nereidas , aut idem cupiant pelago te mergere uenti , Gildonis nuper qui tenuere fugam . 
inclita captiuo memoratur Tabraca Mauro , naufragio Cyprus sit memoranda tuo . 
uecturum moriens frustra delphina uocabis ; ad terram solos deuehit ille uiros . 
quisquis adhuc similes eunuchus tendit in actus , respiciens Cyprum desinat esse ferox . 
Mygdonii cineres et si quid restat Eoi , quod pereat , regni : certe non augure falso prodigii patuere minae , frustraque peracto uulnere monstriferi praesagia discitis anni . 
cautior ante tamen uiolentum nauita Caurum prospicit et tumidae subducit uela procellae . 
quid iuuat errorem mersa iam puppe fateri ? 
quid lacrimae delicta leuant ? 
stant omina uestri consulis : immotis haesere piacula fatis . 
tunc decuit sentire nefas , tunc ire recentes detersum maculas . 
ueteri post obruta morbo corpora Paeonias nequiquam admoueris herbas . 
ulcera possessis alte suffusa medullis non leuiore manu , ferro sanantur et igni , ne noceat frustra mox eruptura cicatrix . 
ad uiuum penetrant flammae , quo funditus umor defluat et uacuis corrupto sanguine uenis arescat fons ipse mali ; truncatur et artus , ut liceat reliquis securum degere membris . 
at uos egregie purgatam creditis aulam , Eutropium si Cyprus habet ? 
uindictaque mundi semiuir exul erit ? 
qui uos lustrare ualebit oceanus ? 
tantum facinus quae diluet aetas ? 
Induerat necdum trabeas : mugitus ab axe redditus inferno , rabies arcana cauernas uibrat et alterno confligunt culmina lapsu . 
bacchatus per operta tremor Calchedona mouit pronus et in geminas nutauit Bosphorus urbes . 
concurrere freti fauces , radice reuulsa uitant instabilem rursum Symplegada nautae . 
scilicet haec Stygiae praemittunt signa sorores et sibi iam tradi populos hoc consule gaudent . 
mox oritur diuersa lues : hinc Mulciber ignes sparserat , hinc uicta proruperat obice Nereus ; haec flagrant , haec tecta natant . 
quam , numina , poenam seruatis sceleri , cuius tot cladibus omen constitit ? 
incumbas utinam , Neptune , tridenti pollutumque solum toto cum crimine mergas . 
unam pro mundo Furiis concedimus urbem . 
Utque semel patuit monstris iter , omnia tempus nacta suum properant : nasci tum decolor imber infantumque noui uultus et dissona partu semina , tum lapidum fletus armentaque uulgo ausa loqui mediisque ferae se credere muris ; tum uates sine more rapi lymphataque passim pectora terrifici stimulis ignescere Phoebi . 
fac nullos cecinisse deos : adeone retusi quisquam cordis erit , dubitet qui partibus illis adfore fatalem castrati consulis annum ? 
sed quam caecus inest uitiis amor ! 
omne futurum despicitur suadentque breuem praesentia fructum et ruit in uetitum damni secura libido , dum mora supplicii lucro serumque quod instat creditur . 
haud equidem contra tot signa Camillo detulerim fasces , nedum ( pro sexus ! 
) inerti mancipio , cui , cuncta licet responsa iuberent hortantesque licet sponderent prospera diui , turpe fuit cessisse uiros . 
Exquirite retro crimina continui lectis annalibus aeui , prisca recensitis euoluite saecula fastis : quid senis infandi Capreae , quid scaena Neronis tale ferunt ? 
spado Romuleo succinctus amictu sedit in Augustis laribus . 
uulgata patebat aula salutantum studiis ; huc plebe senatus permixta trepidique duces omnisque potestas confluit . 
aduolui genibus , contingere dextram ambitus et uotum deformibus oscula rugis figere . 
praesidium legum genitorque uocatur principis et famulum dignatur regia patrem . 
posteritas , admitte fidem : monumenta petuntur dedecoris multisque gemunt incudibus aera formatura nefas . 
haec iudicis , illa togati , haec nitet armati species ; numerosus ubique fulget eques : praefert eunuchi curia uultus . 
ac ueluti caueant ne quo consistere uirtus possit pura loco , cunctas hoc ore laborant incestare uias . 
maneant immota precamur certaque perpetui sint argumenta pudoris . 
subter adulantes tituli nimiaeque leguntur uel maribus laudes : claro quod nobilis ortu ( cum uiuant domini ! 
) , quod maxima proelia solus impleat ( et patitur miles ! 
) , quod tertius urbis conditor ( hoc Byzas Constantinusque uidebant ! 
) . 
inter quae tumidus leno producere cenas in lucem , foetere mero , dispergere plausum empturas in uulgus opes , totosque theatris indulgere dies , alieni prodigus auri . 
at soror et , si quid portentis creditur , uxor mulcebat matres epulis et more pudicae coniugis eunuchi celebrabat uota mariti . 
hanc amat , hanc summa de re uel pace uel armis consulit , huic curas et clausa palatia mandat ceu stabulum uacuamque domum . 
sic magna tueri regna nihil , patiensque iugi deluditur orbis ? 
Mitior alternum Zephyri iam bruma teporem senserat et primi laxabant germina flores , iamque iter in gremio pacis sollemne parabant ad muros , Ancyra , tuos , auctore repertum Eutropio , pelagi ne taedia longa subirent , sed uaga lasciuis flueret discursibus aestas unde tamen tanta sublimes mole redibant , ceu uinctos traherent Medos Indumque bibissent . 
ecce autem flauis Gradiuus ab usque Gelonis arua cruentato repetebat Thracia curru : subsidunt Pangaea rotis altaeque sonoro stridunt axe niues . 
ut uertice constitit Haemi femineasque togas pressis conspexit habenis , subrisit crudele pater cristisque micantem quassauit galeam ; tunc implacabile numen Bellonam adloquitur , quae sanguine sordida uestem Illyricis pingues pectebat stragibus hydros : " Necdum mollitiae , necdum , germana , mederi possumus Eoae ? 
numquam corrupta rigescent saecula ? 
Cappadocum tepidis Argaeus aceruis aestuat ; infelix etiamnum pallet Orontes . 
dum pereunt , meminere mali ; si corda parumper respirare sinas , nullo tot funera sensu praetereunt : antiqua leuis iactura cruoris ! 
" Aspicis obscaenum facinus ? 
quid crinibus ora protegis ? 
en quales sese diffudit in actus parua quies , quantum nocuerunt otia ferri ! 
qui caruit bellis , eunucho traditur annus . 
actum de trabeis esset , si partibus una mens foret Hesperiis ; rueret derisa uetustas nullaque calcati starent uestigia iuris , ni memor imperii Stilicho morumque priorum turpe relegasset defenso Thybride nomen intactamque nouo seruasset crimine Romam . 
ille dedit portum , quo se pulsata referret maiestas Latii deformataeque secures ; ille dedit fastos , ad quos Oriente relicto confugeret sparsum maculis seruilibus aeuum . 
" Quam similes haec aula uiros ! 
ad moenia uisus dirige : num saltem tacita formidine mussant ? 
num damnant animo ? 
plaudentem cerne senatum et Byzantinos proceres Graiosque Quirites . 
o patribus plebes , o digni consule patres ! 
quid ? 
quod et armati cessant et nulla uirilis inter tot gladios sexum reminiscitur ira ? 
hucine nostrorum cinctus abiere nepotum ? 
sic Bruti despectus honos ? 
Ignosce parenti , Romule , quod serus temeratis fascibus ultor aduenio : iamiam largis haec gaudia faxo compensent lacrimis . 
quid dudum inflare moraris Tartaream , Bellona , tubam , quid stringere falcem , qua populos a stirpe metis ? 
molire tumultus , excute delicias . 
Thracum Macetumque ruinae taedet et in gentes iterum saeuire sepultas . 
damna minus consueta moue ; trans aequora saeuas uerte faces ; aliis exordia sume rapinis . 
non tibi Riphaeis hostis quaerendus ab oris , non per Caucasias accito turbine ualles est opus . 
Ostrogothis colitur mixtisque Gruthungis Phryx ager : hos paruae poterunt impellere causae in scelus ; ad mores facilis natura reuerti . 
sic eat : in nostro quando iam milite robur torpuit et molli didicit parere magistro , uindicet Arctous uiolatas aduena leges ; barbara Romano succurrant arma pudori . 
" Sic fatus clipeo , quantum uix ipse deorum arbiter infesto cum percutit aegida nimbo , intonuit . 
responsat Athos Haemusque remugit ; ingeminat raucum Rhodope concussa fragorem . 
cornua cana gelu mirantibus extulit undis Hebrus et exsanguem glacie timor alligat Histrum tunc , adamante grauem nodisque rigentibus hastam , telum ingens nullique deo iaculabile , torsit . 
fit late ruptis uia nubibus ; illa per auras tot freta , tot montes uno contenta uolatu transilit et Phrygiae mediis affigitur aruis . 
sensit humus ; gemuit Nysaeo palmite felix Hermus et aurata Pactolus inhorruit urna totaque summissis fleuerunt Dindyma siluis . 
Nec dea praemissae stridorem segnius hastae consequitur , centumque uias meditata nocendi tandem Tarbigilum ( Geticae dux improbus alae hic erat ) aggreditur . 
uiso tum forte redibat Eutropio uacuus donis , feritasque dolore creuerat et , teneris etiam quae crimina suadet ingeniis , Scythicum pectus flammabat egestas . 
huic sese uultu simulatae coniugis offert mentitoque ferox incedit barbara gressu , carbaseos induta sinus : post terga reductas uberibus propior mordebat fibula uestes , inque orbem tereti mitra retinente capillum strinxerat et uirides flauescere iusserat angues . 
aduolat ac niueis reducem complectitur ulnis infunditque animo furiale per oscula uirus . 
principe quam largo ueniat , quas inde reportet diuitias , astu rabiem motura requirit . 
ille iter ingratum , uanos deflere labores , quos super eunuchi fastus , quae probra tulisset . 
continuo secat ungue genas et tempore pandit arrepto gemitus : I nunc , deuotus aratris scinde solum positoque tuos mucrone sodales ad rastros sudare doce . 
bene rura Gruthungus excolet et certo disponet sidere uites . 
felices aliae , quas debellata maritis oppida , quas magnis quaesitae uiribus ornant exuuiae , quibus Argiuae pulchraeque ministrant Thessalides , famulas et quae meruere Lacaenas . 
me nimium timido , nimium iunxere remisso fata uiro , totum qui degener exuit Histrum , qui refugit patriae ritus , quem detinet aequi gloria concessoque cupit uixisse colonus quam dominus rapto . 
quid pulchra uocabula pigris praetentas uitiis ? 
probitatis inertia nomen , iustitiae formido subit . 
tolerabis iniquam pauperiem , cum tela geras ? 
et flebis inultus , cum pateant tantae nullis custodibus urbes ? 
Quippe metus poenae . 
pridem mos ille uigebat , ut meritos colerent impacatisque rebelles urgerent odiis ; at nunc , qui foedera rumpit , ditatur ; qui seruat , eget . 
uastator Achiuae gentis et Epirum nuper populatus inultam praesidet Illyrico ; iam , quos obsedit , amicos ingreditur muros illis responsa daturus , quorum coniugibus potitur natosque peremit . 
sic hostes punire solent , haec praemia soluunt excidiis . 
cunctaris adhuc numerumque tuorum respicis exiguamque manum ? 
tu rumpe quietem ; bella dabunt socios . 
nec te tam prona monerem , si contra paterere uiros : nunc alter in armis sexus et eunuchis se defensoribus orbis credidit ; hos aquilae Romanaque signa sequuntur . 
incipe barbaricae tandem te reddere uitae , te quoque iam timeant admirenturque nocentem , quem spreuere pium . 
spoliis praedaque repletus cum libeat Romanus eris . 
" Sic fata repente in diram se uertit auem rostroque recuruo turpis et infernis tenebris obscurior alas auspicium ueteri sedit ferale sepulcro . 
Ille , pauor postquam resoluto corde quieuit et rigidae sedere comae , non distulit atrox iussa deae ; sociis , quae uiderat , ordine pandit irritatque sequi . 
Coniurat barbara pubes nacta ducem Latiisque palam desciuit ab armis . 
Pars Phrygiae , Scythicis quaecumque Trionibus alget proxima , Bithynos , solem quae condit , Ionas , quae leuat , attingit Galatas . 
utrimque propinqui finibus obliquis Lydi Pisidaeque feroces continuant australe latus . 
gens una fuere tot quondam populi , priscum cognomen et unum appellata Phryges ; sed ( quid non longa ualebit permutare dies ? 
) dicti post Maeona regem Maeones . 
Aegeos insedit Graecia portus ; Thyni Thraces arant quae nunc Bithynia fertur ; nuper ab Oceano Gallorum exercitus ingens illis ante uagus tandem regionibus haesit gaesaque deposuit , Graio iam mitis amictu , pro Rheno poturus Halyn . 
dat cuncta uetustas principium Phrygibus ; nec rex Aegyptius ultra restitit , humani postquam puer uberis expers in Phrygiam primum laxauit murmura uocem . 
Hic cecidit Libycis iactata paludibus olim tibia , foedatam cum reddidit umbra Mineruam , hic et Apollinea uictus testudine pastor suspensa memores illustrat pelle Celaenas . 
quattuor hinc magnis procedunt fontibus amnes auriferi ; nec miror aquas radiare metallo , quae totiens lauere Midan . 
diuersus ad Austrum cursus et Arctoum fluuiis mare . 
Dindyma fundunt Sangarium , uitrei puro qui gurgite Galli auctus Amazonii defertur ad ostia Ponti . 
Icarium pelagus Mycalaeaque litora iuncti Marsya Maeanderque petunt ; sed Marsya uelox , dum suus est , flexuque carens iam flumine mixtus mollitur , Maeandre , tuo ; contraria passus , quam Rhodano stimulatus Arar : quos inter aprica planities Cererique fauet densisque ligatur uitibus et glaucae fructus attollit oliuae , diues equis , felix pecori pretiosaque picto marmore purpureis , caedit quod Synnada , uenis . 
Talem tum Phrygiam Geticis populatibus uri permisere dei . 
securas barbarus urbes irrupit facilesque capi . 
spes nulla salutis , nulla fugae : putribus iam propugnacula saxis longo corruerant aeuo pacisque senecta . 
Interea gelidae secretis rupibus Idae dum sedet et thiasos spectat de more Cybebe Curetumque alacres ad tympana suscitat enses , aurea sanctarum decus immortale comarum defluxit capiti turris summoque uolutus uertice crinalis uiolatur puluere murus . 
obstipuere truces omen Corybantes et uno fixa metu tacitas presserunt orgia buxos . 
indoluit genetrix , tum sic commota profatur : " Hoc mihi iam pridem Lachesis grandaeua canebat augurium : Phrygiae casus uenisse supremos delapsus testatur apex . 
heu sanguine qualis ibit Sangarius quantasque cadauera lenti Maeandri passura moras ! 
immobilis haeret terminus , haec dudum nato placuere Tonanti . 
par et finitimis luctus , frustraque Lyaei non defensuros implorat Lydia thyrsos . 
iamque uale Phrygiae tellus perituraque flammis moenia , conspicuas quae nunc attollitis arces , mox campi nudumque solum ! 
dilecta ualete flumina ! 
non uestris ultra bacchabor in antris nec iuga sulcabit noster Berecynthia currus . 
" dixit et ad tristes conuertit tympana planctus . 
labentem patriam sacris ululatibus Attis personat et torui lacrimis maduere leones . 
Eutropius , nequeat quamuis metuenda taceri clades et trepidus uulgauerit omnia rumor , ignorare tamen fingit regnique ruinas dissimulat : paruam latronum errare cateruam , ad sontes tormenta magis quam tela parari nec duce frangendas iactat , sed iudice uires : uasta uelut Libyae uenantum uocibus ales cum premitur calidas cursu transmittit harenas inque modum ueli sinuatis flamine pennis puluerulenta uolat ; si iam uestigia retro clara sonent , oblita fugae stat lumine clauso ( ridendum ! 
) reuoluta caput creditque latere , quem non ipsa uidet . 
furtim tamen ardua mittit cum donis promissa nouis , si forte rogatus desinat . 
ille semel nota dulcedine praedae se famulo seruire negat , nec grata timentum munera ; militiam nullam nec prima superbus cingula dignari ; nam quis non consule tali uilis honos ? 
Postquam precibus mitescere nullis , non auro cessisse uidet creberque recurrit nuntius incassum nec spes iam foederis extat : tandem consilium belli confessus agendi ad sua tecta uocat . 
iuuenes uenere proterui lasciuique senes , quibus est insignis edendi gloria corruptasque dapes uariasse decorum , qui uentrem inuitant pretio traduntque palato sidereas Iunonis aues et si qua loquendi gnara coloratis uiridis defertur ab Indis , quaesitos trans regna cibos , quorumque profundam ingluuiem non Aegaeus , non alta Propontis , non freta longinquis Maeotia piscibus explent . 
uestis odoratae studium ; laus maxima risum per uanos mouisse sales minimeque uiriles munditiae ; compti uultus ; onerique uel ipsa serica . 
si Chunus feriat , si Sarmata portas , solliciti scaenae ; Romam contemnere sueti mirarique suas , quas Bosphorus obruat ! 
aedes ; saltandi dociles aurigarumque periti . 
Pars humili de plebe duces ; pars compede sura cruraque signati nigro liuentia ferro iura regunt , facies quamuis inscripta repugnet seque suo prodat titulo . 
sed prima potestas Eutropium praefert Hosio subnixa secundo . 
dulcior hic sane cunctis prudensque mouendi iuris et admoto qui temperet omnia fumo , feruidus , accensam sed qui bene decoquat iram . 
considunt apices gemini dicionis Eoae , hic cocus , hic leno , defossi uerbere terga , seruitio , non arte pares , hic saepius emptus , alter ad Hispanos nutritus uerna penates . 
Ergo ubi collecti proceres , qui rebus in artis consulerent tantisque darent solacia morbis , obliti subito Phrygiae bellisque relictis ad solitos coepere iocos et iurgia circi tendere . 
nequiquam magna confligitur ira , quis melius uibrata puer uertigine molli membra rotet , uerrat quis marmora crine supino ? 
quis magis enodes laterum detorqueat arcus , quis uoci digitos , oculos quis moribus aptet ? 
hi tragicos meminere modos ; his fabula Tereus , his necdum commissa choro cantatur Agaue . 
Increpat Eutropius : non haec spectacula tempus poscere ; nunc alias armorum incumbere curas ; se satis Armenio fessum pro limite cingi nec tantis unum subsistere posse periclis ; ignoscant senio , iuuenes ad proelia mittant : qualis pauperibus nutrix inuisa puellis adsidet et tela communem quaerere uictum rauca monet ; festis illae lusisse diebus orant et positis aequaeuas uisere pensis , irataeque operi iam lasso pollice fila turbant et teneros detergent stamine fletus . 
Emicat extemplo cunctis trepidantibus audax crassa mole Leo , quem uix Cyclopia solum aequatura fames , quem non ieiuna Celaeno uinceret ; hinc nomen fertur meruisse Leonis . 
acer in absentes linguae iactator , abundans corporis exiguusque animi , doctissimus artis quondam lanificae , moderator pectinis unci . 
non alius lanam purgatis sordibus aeque praebuerit calathis , similis nec pinguia quisquam uellera per tenues ferri producere rimas . 
tunc Aiax erat Eutropii lateque fremebat , non septem uasto quatiens umbone iuuencos , sed , quam perpetuis dapibus pigroque sedili inter anus interque colos onerauerat , aluum . 
adsurgit tandem uocemque expromit anhelam : " Quis nouus hic torpor , socii ? 
quonam usque sedemus femineis clausi thalamis patimurque periclum gliscere desidia ? 
grauiorum turba malorum texitur , ignauis trahimus dum tempora uotis . 
me petit hic sudor . 
numquam mea dextera segnis ad ferrum . 
faueat tantum Tritonia coeptis , inceptum peragetur opus . 
iam cuncta furorem qui grauat , efficiam leuiorem pondere lanae Tarbigilum tumidum , desertoresque Gruthungos ut miseras populabor oues et pace relata pristina restituam Phrygias ad stamina matres . 
" His dictis iterum sedit ; fit plausus et ingens concilii clamor , qualis resonantibus olim exoritur caueis , quotiens crinitus ephebus aut rigidam Nioben aut flentem Troada fingit . 
protinus excitis iter irremeabile signis adripit infaustoque iubet bubone moueri agmina Mygdonias mox impletura uolucres . 
Pulcher et urbanae cupiens exercitus umbrae , adsiduus ludis , auidus splendere lauacris nec soles imbresue pati , multumque priori dispar , sub clipeo Thracum qui ferre pruinas , dum Stilicho regeret , nudoque hiemare sub axe sueuerat et duris haurire bipennibus Hebrum . 
cum duce mutatae uires . 
Byzantia robur fregit luxuries Ancyranique triumphi . 
non peditem praecedit eques ; non commoda castris eligitur regio ; uicibus custodia nullis aduigilat uallo ; non explorantur eundae uitandaeque uiae ; nullo se cornua flectunt ordine : confusi passim per opaca uagantur lustra , per ignotas angusto tramite ualles . 
sic uacui rectoris equi , sic orba magistro fertur in abruptum casu , non sidere , puppis ; sic ruit in rupes amisso pisce sodali belua , sulcandas qui praeuius edocet undas immensumque pecus paruae moderamine caudae temperat et tanto coniungit foedera monstro ; illa natat rationis inops et caeca profundi ; iam breuibus deprensa uadis ignara reuerti palpitat et uanos scopulis illidit hiatus . 
Tarbigilus simulare fugam flatusque Leonis spe nutrire leues improuisusque repente , dum grauibus marcent epulis hostique catenas inter uina crepant , largo sopita Lyaeo castra subit . 
pereunt alii , dum membra cubili tarda leuant ; alii leto iunxere soporem ; ast alios uicina palus sine more ruentes excipit et cumulis immanibus aggerat undas . 
ipse Leo damma ceruoque fugacior ibat sudanti tremebundus equo : qui pondere postquam decidit , implicitus limo cunctantia pronus per uada reptabat . 
caeno subnixa tenaci mergitur et pingui suspirat corpore moles more suis , dapibus quae iam deuota futuris turpe gemit , quotiens Hosius mucrone corusco armatur cingitque sinus secumque uolutat , quas figat uerubus partes , quae frusta calenti mandet aquae quantoque cutem distendat echino . 
flagrat opus ; crebro pulsatus perstrepit ictu ; contexit uarius penetrans Calchedona nidor . 
Ecce leuis frondes a tergo concutit aura : credit tela Leo ; ualuit pro uulnere terror impleuitque uicem iaculi , uitamque nocentem integer et sola formidine saucius efflat . 
quis tibi tractandos pro pectine , degener , enses , quis solio campum praeponere suasit auito ? 
quam bene texentum laudabas carmina tutus et matutinis pellebas frigora mensis ! 
hic miserande iaces ; hic , dum tua uellera uitas , tandem fila tibi neuerunt ultima Parcae . 
Iam uaga pallentem densis terroribus aulam fama quatit ; stratas acies , deleta canebat agmina , Maeonios foedari caedibus agros , Pamphylos Pisidasque rapi . 
metuendus ab omni Tarbigilus regione tonat ; modo tendere cursum in Galatas , modo Bithynis incumbere fertur . 
sunt qui per Cilicas rupto descendere Tauro , sunt qui correptis ratibus terraque marique aduentare ferant ; geminantur uera pauoris ingenio : longe spectari puppibus urbes accensas , lucere fretum uentoque citatas omnibus in pelago uelis haerere fauillas . 
Hos inter strepitus funestior aduolat alter nuntius : armatam rursus Babylona minari rege nouo ; resides Parthos ignaua perosos otia Romanae finem iam quaerere paci . 
rarus apud Medos regum cruor ; unaque cuncto poena manet generi : quamuis crudelibus aeque paretur dominis . 
sed quid non audeat annus Eutropii ? 
socium nobis fidumque Saporem perculit et Persas in regia uulnera mouit rupturasque fidem , leto pars ne qua uacaret , Eumenidum taedas trans flumina Tigridis egit . 
Tum uero cecidere animi tantisque procellis deficiunt . 
saepti latrantibus undique bellis infensos tandem superos et consulis omen agnouere sui , nec iam reuocabile damnum euentu stolido serum didicere magistro . 
namque ferunt geminos uno de semine fratres Iapetionidas generis primordia nostri dissimili finxisse manu : quoscumque Prometheus excoluit multumque innexuit aethera limo , hi longe uentura notant dubiisque parati casibus occurrunt fabro meliore politi . 
deteriore luto prauus quos edidit auctor , quem merito Grai perhibent Epimethea uates , et nihil aetherii sparsit per membra uigoris , hi pecudum ritu non impendentia uitant nec res ante uident ; accepta clade queruntur et seri transacta gemunt . 
Iam sola renidet in Stilichone salus , et cuius semper acerbum ingratumque sibi factorum conscius horror credidit aduentum , quem si procedere tantum Alpibus audissent , mortem poenasque tremebant , iam cuncti uenisse uolunt , scelerumque priorum paenitet ; hoc tantis bellorum sidus in undis sperant , hoc pariter iusti sontesque precantur : ceu pueri , quibus alta pater trans aequora merces deuehit , intenti ludo studiisque soluti latius amoto passim custode uagantur ; si grauis auxilio uacuas inuaserit aedes uicinus laribusque suis proturbet inultos , tum demum patrem implorant et nomen inani uoce cient frustraque oculos ad litora tendunt . 
Omnes supplicio dignos letoque fatentur , qui se tradiderint famulis Stilichone relicto . 
mutati stupuere diu sensuque reducto paulatim proprii mirantur monstra furoris auertuntque oculos : proiectis fascibus horret lictor et infames labuntur sponte secures : quales Aonio Thebas de monte reuersae Maenades infectis Pentheo sanguine thyrsis , cum patuit uenatus atrox matrique rotatum conspexere caput , gressus caligine figunt et rabiem desisse dolent . 
quin protinus ipsa tendit ad Italiam supplex Aurora potentem non radiis redimita comam , non flammea uultu nec croceum uestita diem ; stat liuida luctu , qualis erat Phrygio tegeret cum Memnona busto . 
quam simul agnouit Stilicho nec causa latebat , restitit ; illa manum uictricem amplexa moratur altaque uix lacrimans inter suspiria fatur : " Tantane te nostri ceperunt taedia mundi ? 
sic me ludibrium famulis risumque relinquis dux quondam rectorque meus ? 
solamque tueris Hesperiam ? 
domiti nec te post bella tyranni cernere iam licuit ? 
sic te uictoria nobis eripuit Gallisque dedit ? 
Rufinus origo prima mali : geminas inter discordia partes hoc auctore fuit . 
sed iam maiora mouenti occurrit iusta rediens exercitus ira , fortis adhuc ferrique memor . 
breuis inde reluxit falsaque libertas ; rursum Stilichonis habenis sperabam me posse regi . 
pro caeca futuri gaudia ! 
fraterno coniungi coeperat orbis imperio ( quis enim tanto terrore recentis exempli paribus sese committeret ausis ? 
) , cum subito ( monstrosa mihi turpisque relatu fabula ) Rufini castratus prosilit heres , et similes iterum luctus Fortuna reduxit , ut solum domini sexum mutasse uiderer . 
" Hic primum thalami claustris delicta tegebat clam timideque iubens ; erat inuidiosa potestas , sed tamen eunuchi , necdum sibi publica iura sumere nec totas audebat uertere leges . 
at postquam pulsisque bonis et faece retenta peiores legit socios dignusque satelles hinc Hosius stetit , inde Leo , fiducia creuit regnandique palam flagrauit aperta libido . 
patricius , consul maculat quos uendit honores , plus maculat quos ipse gerit . 
iam signa tubaeque mollescunt , ipsos ignauia fluxit in enses . 
exultant merito gentes facilisque uolenti praeda sumus . 
iam Bistoniis Haemoque niuali uastior expulsis Oriens squalescit aratris . 
ei mihi , quas urbes et quanto tempore Martis ignaras uno rapuerunt proelia cursu ! 
nuper ab extremo ueniens equitatus Araxe terruit Antiochi muros , ipsumque decorae paene caput Syriae flammis hostilibus arsit . 
utque grauis spoliis nulloque obstante profunda laetus caede redit , sequitur mucrone secundo continuum uulnus ; nec iam mihi Caucasus hostes nec mittit gelidus Phasis ; nascuntur in ipso bella sinu . 
legio pridem Romana Gruthungi , iura quibus uictis dedimus , quibus arua domusque praebuimus , Lydos Asiaeque uberrima uastant ignibus et si quid tempestas prima reliquit . 
nec ui nec numero freti ; sed inertia nutrit proditioque ducum , quorum per crimina miles captiuis dat terga suis , quos teste subegit Danuuio partemque timet qui reppulit omnes . 
" Aula choris epulisque uacat nec perdita curat , dum superest aliquid . 
ne quid tamen orbe reciso uenditor amittat , prouincia quaeque superstes diuiditur geminumque duplex passura tribunal cogitur alterius pretium sarcire peremptae . 
sic mihi restituunt populos ; hac arte reperta rectorum numerum terris pereuntibus augent . 
" In te iam spes una mihi . 
pro fronde Mineruae has tibi protendo lacrimas : succurre ruenti , eripe me tandem , seruilibus eripe regnis . 
neue adeo cunctos paucorum crimine damnes nec noua tot meritis offensa prioribus obstet . 
iamiam flecte animum . 
suprema pericula semper dant ueniam culpae . 
quamuis iratus et exul pro patriae flammis non distulit arma Camillus . 
nec te subtrahimus Latio ; defensor utrique sufficis . 
armorum liceat splendore tuorum in commune frui ; clipeus nos protegat idem unaque pro gemino desudet cardine uirtus . 
