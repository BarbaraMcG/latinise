Quidam doctiloqui libros senis Augustini Carpere , et aduersum condere fertur opus . 
Usque adeone bonum ingenium , et facundia diues , Ostentare artem non aliter potuit ; In noua prostratas acies nisi bella cieret , Impiaque exstinctis hostibus arma daret ? 
Haec pugna , incentor , mors est tua , te stylus iste Conficit , et uerbis perderis ipse tuis . 
Dumque doces quantum ualeat mens libera , monstras Uelle tuum tibimet sufficere ut pereas . 
Uerte gradum , fuge perniciem ; stratosque rebelles Oris apostolici fulmine ubique uide . 
Nec te mutato defendi nomine credas . 
Si pastorem ouium laedere uis , lupus es . 
Qui caput obscuris contectum utcumque cauernis Tollere humo miserum perpulit anguiculum . 
Aut hunc fruge sua aequorei pauere Britanni , Aut huic Campano gramine corda tument . 
Quae concepta fouet promat , quae parturit edat ; Seu uetere armatur dogmate , siue nouo In quoscumque sinus spirarum torqueat orbes , Et fallax multa contegat arte caput ; Currentem attritos super aspidas et basiliscos Declinare senem uipera non poterit . 
