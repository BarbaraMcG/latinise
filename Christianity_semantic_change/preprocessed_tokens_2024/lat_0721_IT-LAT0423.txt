Domino in Domino Dominorum dilectissimo Iohanni presbytero Beda famulus Christi salutem . 
Dici non potest , dilectissime in Christo Domine , quantum tua caritate afficiar tuaque , si fieri posset , praesentia semper delecter , tuae quoque sanctae dulcedinis etiam inter longi itineris quod inire cupis angustias , perenni memoriae stimulo compungar . 
Unde tibi vel ad memoriam meae devotionis vel ad tuae peregrinationis levamentum beati Cuthberti episcopi , quae nuper versibus edidi gesta obtuli . 
Absque ulla enim dubietate confido , quod tanti viri comitatus multum felicitatis conferat . 
Nam illius et maerentem dulcedo consolatur affabilis et desidem compunctio fervens excitat et periclitantem intercessio firma defendit . 
Scire autem debes , quod nequaquam omnia gesta illius exponere potui cotidie namque et nova per reliquias eius aguntur et vetera noviter ab his qui scire poterant indicantur . 
Ex quibus unum est , quod in me ipso sicut iam tibi dixi , per linguae curationem , dum miracula eius canerem , expertus sum . 
Si vero vita comes fuerit et nostrae dispositioni superna voluntas favendo annuerit , spero me in alio opere nonnulla ex his , quae praetermiseram , memoriae redditurum . 
obsecro , cum ad limina beatorum apostolorum Deo protegente perveneris , pro me intercedere memineris . 
Multa suis Dominus fulgescere lumina saeclis Donavit , tetricas humanae noctis ut umbras Lustraret divina poli de culmine flamma Et licet ipse Deo natus de lumine Christus Lux sit summa , Deus sanctos quoque iure lucernae Ecclesiae rutilare dedit , quibus igne magistro Sensibus instet amor , sermonibus aestuet ardor ; Multifidos varium lichinos qui sparsit in orbem , Ut cunctum nova lux fidei face fusa sub axem Omnia sidereis virtutibus arva repleret . 
Roma Petri Paulique iubar mirata gemellum Gaudet apostolicis semper victura tropheis . 
Ast asiae lucem verbi serit ore Iohannes , Hauserat e Domini quae pectore mystica ructans . 
Bartholomeus Eoa volat per regna triumphans , Indomitosque armis lingua domat inclitus indos . 
Tu quoque Niliacos componens , Marce , furores Sicca evangelicis satias de nubibus arva . 
Affrica Cypriani dictis meritisque refulget , Spernere delicias fuso qui sanguine suasit . 
Pictavis Hilario multum radiata magistro Discutit errorum vera iam luce tenebras . 
Constantinopolim Chrysostomus ille Iohannes Aurato nitidae lustrat fulgore loquelae . 
Nec iam orbis contenta sinu trans aequora lampas Spargitur effulgens , huiusque Britannia consors Temporibus genuit fulgur venerabile nostris , Aurea qua Cuthbertus agens per sidera vitam Scandere celsa suis docuit iam passibus Anglos . 
Hunc virtutis honor iam primo a limine vitae Aetheriumque decus signis comitatur apertis . 
Cuius cuncta licet nequeam , tamen ultima malim Commemorans operum vestigia tangere versu , Quis pateant interna sacrae fundamina mentis . 
Tu , rogo , summe , iuva , donorum Spiritus auctor , Te sine nam digne fari tua gratia nescit ; Flammivomisque soles dare qui nova famina linguis , Munera da verbi linguae tua dona canenti . 
Alma Deo cari primo caelestis ab aevo Vita micat famuli , lator quem muneris alti Vera vocat Christus speciali ad gaudia dono , Aurivagasque feri pompas contemnere saecli Corque polo stabilire docet , quem denique dulci Prima magisterio per tempora dirigit aevi , Quandoque provectum sublimis ut inferat astris . 
Forte vago gracilis dum gramine luderet aetas , Intererat vacuis simul indoles alma palaestris Subque levi laetas sumpsit luctamine palmas . 
Sed Dominus digno puerilia sensa magistro Correxit , tenero nam de grege parvulus instans Viribus admonuit dubiis ne fidere mallet Et festina brevi consumere tempora luxu , Sed stabilem Domini mentem firmaret amore . 
At puer infantis risit sacra famina , nolens Octennis trimum despectus habere magistrum . 
Qui gemit et luctu faciem perfundit amaro . 
Solvitur in lacrimas luctus cunctique vicissim Unius incertos satagunt abstergere fletus , Nec valuere tamen solacia rapta novari . 
Hunc pia complexum Cuthbertus ad oscula mulcet , Obsecrans siccare genas , deponere luctus ; Excipit et maesto iustas de corde querelas : ; Quid te , care , levi subdis per inania ludo , Quem Deus aetherio sublimis honore sacravit Praeficiens populis , caeli quibus atria pandas ? 
Ingenuum stadio numquid concurrere servis Fas erit aut vulgi antistes similabitur actis ? 
Linque tuis ergo tam dissona frivola fatis Devotusque Deo sacrum coniungere pectus . 
; Haec ait et pueri grandaevum in pectore sensum Spiritus instituit , cunctum comes almus in aevum . 
Nec mirum infantes mysteria pandere Christi Lactantumque sacer repleat si viscera flatus , Qui facit humanas asinam reboare loquelas . 
Parvulus interea subiti discrimine morbi Plectitur atque regit vestigia languida pino . 
Cumque die quadam sub divo fessa locasset Membra dolens solus mitis puer , ecce , repente Venit eques niveo venerandus tegmine nec non Gratia cornipedi similis , recubumque salutat , Obsequium sibi ferre rogans . 
cui talia reddit : ; Obsequiis nunc ipse tuis adsistere promtus Vellem , ni diro premeretur compede gressus ; Nam tumet ecce genu , nullis quod cura medentum Tempore iam multo valuit mollire lagonis . 
; Desilit hospes equo , palpat genu sedulus aegrum , Sic fatus : ; Similae nitidam cum lacte farinam Olla coquat pariter ferventis in igne culinae , Hocque istum calido sanandus inunge tumorem . 
; Haec memorans conscendit equum , quo venerat illo Calle domum remeans . 
Monitus medicina secuta est , Agnovitque sacer medicum venisse superni Iudicis a solio , summo qui munere clausos Restituit visus piscis de felle Tobiae . 
Hinc sacra maiori firmatus robore corda Celsithronum didicit precibus pulsare Tonantem . 
Est locus insignis fluvii super ostia Tini , Eximio iam tunc monachorum examine pollens ; Qui veherent dum ligna feri per terga fluenti , Fluminis et venti subito feriuntur ab ictu . 
Quinque fuere rates , rapido quae gurgite cunctae Oceani canum pronae labuntur in aequor . 
Iamque oculis abstracta procul velut aliger undis Mergulus innaret , paret per caerula puppis . 
Egreditur fraterna cohors et poplite flexo Aethera suspiciunt vitam pacemque precantes . 
Servatur sed haec puero victoria lecto , Qui tum forte aliae iam stabat in obice ripae Vulgus et innumerum grandisque caterva ridentum - Gaudia nam reprobis sunt tristia fata proborum - ; Noxia ; , qui dixit , ; linquamus gaudia , fratres , Condoleamus et his , quos Vera maesta fatigant , Vel Dominum potius , qui flabra creavit et undas , Oremus , dignetur iter donare salutis . 
Rustica sed iustis dissentit turba suadelis . 
Ille genu flexo vultu mox presserat arva ; Mutantur venti , ratibusque in litora iactis Erubuit laetum viso pro numine vulgus Glorificatque Deum , firmet qui vota suorum . 
Haec inter teneros laetis dum collibus agnos Pasceret , ecce , vigil nocturnis cernit in hymnis Ignea sidereis fulgescere castra maniplis Atque polis sanctam rutilae per gaudia pompae Ferre animam ; sociisque , sopor quos presserat , infit : ; Heu miseri , lento premimur qui pectora somno Cernere nec vigilum caelestia facta meremur . 
Pervigil en modico magnalia tempore crevi Tanta Dei : bifores portae reserantur Olympi , Inditur aetheriae felix qua spiritus aulae Angelicis comitatus ovans qui sidera flammis Transit et Altithronum gaudet modo visere Regem . 
Antistes fuit iste , reor , plebisve sacratae Summus in arce nitens , comitum quem flammea tantis Excipit aethra choris lucisque ad limina vexit . 
Discite , pastores , vigili tutamine mandris Insidias noctis furvosque cavere leones , Vobis ut angelicae pateant sacra carmina laudis Bethleaque Deum cernatis in arce potentem . 
Haec memorans trepidas socio sub pectore laudes Accendit . 
Miranda fides rerum : Aidanus illo Tempore decessit Domini translatus ad aulam . 
Gesta sacerdotis huius veneranda per orbem Et doctrina nitet memori narranda relatu , Tangere sed breviter exemplis sufficit unum . 
Presbyter undisoni quidam vaga caerula ponti Scandere iussus , adit supplex oracula vatis Seque suosque rogans precibus tutarier almi . 
Antistes cui celsus ait : ; Petis aequor ut altum , Obvius adverso insurget Septentrio flatu ; Venti sed fremitus tempestatesque sonoras Chrismate quod dederim promptim lenire memento . 
; Unguine tunc sumpto nautae praepinguis olivae Aequora conscendunt velique patentibus alis Sulcabat medium puppis secura profundum , Cum subito gravis instat hiems , furit undique pontus , Tardans abreptae vestigia coepta carinae . 
Inmisso tandem pinguis medicamine guttae Mansuefacta feros conponens unda tumores Pandit iter laetum . 
Virtus sic una gemello Effulget radio : dictis qui tristibus ante Terruerat , prompto relevat solamine maestos , Quique prophetali praefatur mente futura , Ipse elementa suis refrenat turbida iussis . 
Rursus casta Deo Cuthbertus pectora plenus , Ingrediens itiner pluvio concluditur Euro , Frigora quaque volant , percurrit sidera nimbus , Divertitque rigens veteris sub tecta tabernae , Condiderat pecorum quam sola per avia custos , Parieti et adnectit quo venerat ipse caballum , Expectansque udos Dominum conponere flatus . 
Divinis horam dum sacrat laudibus almus , Cernit equum subito ipsius decerpere morsu Tecta casae , fenique fluunt in fasce cadentis Missa pio iuveni summo convivia dono , Qualia siccato meruisti gramine quondam , Flammeus aetherias , vates , qui scandis ad auras . 
Ergo sacer calidi panis carnisque superna Iam dape pastus , agit grates positisque procellis Carpit iter gaudens , Christo comitante , serenum . 
Hinc maiora petens monachis Hrypensibus almus Corpore , mente , habitu , factisque adiungitur et mox Ponitur hospitibus famulus , iussoque libenter Subditus obsequio , celsae de moenibus aulae Cernere promeruit gaudens et pascere civem . 
Hospitis hic habitu mediae sub tempore brumae Advenit , Vatisque humili de more receptus Artus abluitur sacros , quique algida blando Palmarum adclinis mulcet vestigia fotu ; Subnixusque rogat , dignetur ut usque morari Defessus , laetis dapibus quo membra novetur , Ne frigusque famesque nivosaque flabra Decembris Ingeminent itiner longo sub calle rigentis , Qui matutinis advenerit algidus auris . 
Atque reluctantem summi per regna Tonantis Adiurans , tandem sistitque famemque repellit ; Digreditur cupiens panem deferre calentem , Quod tantum hesternae superessent fragmina cenae . 
Convivam rediens quaerit , sed nulla viantis Signa pedum niveo quoquam conspexit in arvo . 
Interiora petens roseo nidore referta Repperit haec , mirum dictu , pariterque tuetur Tres inibi e nitido fulgentes polline panes . 
Talia tum pavido Cuthbertus pectore fatur : ; Cerno , quod aetherea descenderat hospes ab aula Cognatisque levis se reddidit aliger astris , Pascere , non pasci veniens et fercula portans , Qualia non surgunt nostrae de germine messis , Lilia nec candent nec sic rosa fulgida flagrat Nostraque mannifluo spernuntur mella sapore . 
Non haec ergo meus tosto de viscere fornax , Sed , paradise , tuus gignit sacra munera fructus . 
Nec mirum , nostras dives quod respuit escas , Perpetuo vitae fruitur qui pane per aevum . 
; Saepe dehinc superum visu gustuque superni Farris et angelico meruit sermone potiri . 
Nam vir mente Deo devotus et ore iucundus , Sanctificos patrum Domini sub laudibus actus Commemorare solens , proprios quoque saepius infert , Egerit aethereo tantum quos teste triumphos . 
Interea iuvenis solitos nocturnus ad hymnos Digreditur , lento quidam quem calle secutus Illius incertos studuit dignoscere gressus . 
Ad mare deveniunt ; collo tenus inditus undis Marmoreo Cuthbertus agit sub carmine noctem . 
Egreditur ponto genibusque in litore fixis Expandit geminas supplex ad sidera palmas . 
Tum maris ecce duo veniunt animalia fundo Vatis et ante pedes fulva sternuntur harena ; Hinc gelidas villo flatuque foventia plantas Aequoreum tergunt sancto de corpore frigus ; Supplice tum nutu sese benedicier orant . 
Qui parens votis verbo dextraque ministris Impendit grates patriasque remittit ad undas Ac matutino tectis se tempore reddit . 
Haec comes ut vidit perculsus corda pavore , Semianimem curvo flatum trahit abditus antro . 
At revoluta dies noctis cum pelleret umbras , Aeger adest vati , supplex genibusque volutus Se poscit Domino prece commendare profusa , Inciderit maestam subito quod pondere noctem . 
; Num nostrum e speculis ; dixit ; temptando latenter Lustrabas itiner ? 
sed nunc donabitur error Iam tibi poscenti , retices si visa , quousque Decedam mundo . 
; Summique exempla magistri Exsequitur , misso renovans qui lumine caecos Praecipit auctorem reducis celare salutis . 
Tum prece languorem pellit culpamque relaxat . 
Inque dies meritis crescenti summa Tonantis Gratia testis adest , pandunt miracula mentem . 
Iamque prophetalis stellanti e culmine virtus Candida praerutilo irradiat praecordia flatu . 
Pictorum interea puppi defertur ad oras , Sed reducem rigido tardant freta clausa Decembre . 
Nubila cum tonitrus cum grando polique micantes Cumque fames frigusque marisque pericla furentis Externo trepidos quaterent sub litore nautas , Venerat alma dies , natus qua corpore signis Enituit Christus caelorum gloria terris . 
Ille , ut erat placidus , blando sic pectore fatur : ; Quid , rogo , tanta tenet nostras ignavia mentes , Tam fera qui nullo scindamus vincula nisu ? 
Cernitis , aequoreo canescat ut aggere tellus , Aer aquas manet , glacies mare , nox tegat aethram ; Corda fame tabent hominumque iuvamina desunt . 
Ergo Deum restat precibus pulsare supinis , Rubra suis quondam pelagi qui limina pandit , Nube domum , nimbo panem , dat pocula saxo , Noctis et horriferas flamma duce discutit umbras . 
Tanta dies praesens cuius de munera dono Promeruit , quaterna magi thesaura ferentes Mortalem regemque Deumque tuentur et orant ; Quo lavat ipse suo Dominus baptismate mundum , Clausa diu reserans credentibus aethera saeclis ; Dulcia qua fontis flagrant de gurgite vina Munere deque rubent Domini per pocula lymphae . 
Sic quoque nostra Deo remeant duce prospera credo , Illum si rogitans firmet fiducia pectus . 
; Haec ubi dicta , freti socios sub litore sistens , Suerat ubi vigiles supplex iam ducere noctes , Ceu decisa videt piscis tria viscere frusta , Et genibus Dominum positis veneratus adorat Laudibus accumulans fidei venerabile donum Et super ut vatis ; Convivia solibus ; inquit ; conditor aequavit , quibus actis , aequora placans Navigero patrium nos calle reducet ad arvum ; Tum laribus torrent epulas , gratesque gerendo Exhibita triduo recreant dape caelitus artus , Quae nova mellito testatur dona sapore . 
Iamque die quarto laeti cessantibus austris Blanda salutiferum capiunt trans aequora portum . 
Inde sacerdotis meritoque graduque potitus , Tendebat populos vitae renovare fluentis . 
Forte viae comiti , sed praescius ipse futuri , ; Fare , sodalis ; , ait ; quo fercula sumere mens sit . 
; ; Haec et ego ; dixit ; dubio sub pectore mecum ; Prandia non tulimus vasis , domus hospita non est , Ieiuni fessique itiner complere nequimus . 
; Respondit senior : ; Domino si fidere discas , Providet ille dapes , vatem qui pascere corvos Iussit ; iam aspectas aquilam vaga flabra secantem ? 
Nos valet hac etiam Omnipotens satiare ministra . 
; Dumque iter inceptum peragunt , venere sub amnem , Et volucrem rubro , quae celsa sub axe volarat , Marmoris in ripa residere tuentur , at altus ; Cernis ; ait vates ; nostram super aequora servam ? 
Curre , rogo , et Dominus misit quae munera defer . 
; Attulit ast piscem , medium secat atque ministrae Parte famem pellit , firmant sua pectora parte . 
Utque viam superant , iussis limphisque salutis Pandit iter populis caeli per regna vocandis . 
Tempore non alio pandens caelestia terris , Impia iam pulchre ludibria prodidit anguis . 
Namque repente sacris inmiscet talia dictis : ; Panduntur quoties vobis mysteria regni , Cor decet attentum sensusque adhibere benignos , Ne vaga pestiferi ludat vos aura chelydri , Qui sacra perversus conamina vertere nitens Gaudet vel modica turbari nube fideles , Ut nos alloquio Regis visuque superni Abducat fallax vilis quasi servulus hostis . 
; Hos inter monitus vacuo de fomite surgens Vicinas rapit ignis edax sine viribus aedes , Quaque faces volitant , ventus iuvat , it fragor astris . 
Exilit elusum trepido fantasmate vulgus Festinum ignivomis unda succurrere tectis . 
Nescia sed fusis fallacia cedere limphis Ipsa sui levitate perit patriasque sub umbras Pompa redit vanusque vagis dolus abditur antris . 
Confusi rediere domum , veniamque precantes Exorant proni vatem , fragilesque superbi Se gaudent agnosse dolos ac tela tyranni , Spiritus extinxit sacri quae praescia virtus . 
Quin etiam veri flammis crepitantibus ignes Arida deriperent tecti dum culmina quondam , Incubuit precibus , ventosque laresque retorquens Voce pericla fugat , iuvenum quae dextra nequibat . 
Nec mirum vati fragilem cessisse caminum , Igniferis Satanae qui spicula torta pharetris Aetherio suerat umbone relidere Christi . 
Vir venit ad procerem trepidisque precamina supplex Vocibus ingeminat : ; Leti sub limine coniunx Cara iacet , iam artus sensu fugiente regescunt , Vita tremens tantum sub pectore fervet anhelo . 
Mitte , precor , Christi modo qui mysteria portet , Spiritus ante fugax quam pallida membra relinquat . 
; Dumque parat iam vatis , iter quem mittat in istud ( Tempore namque fuit Lindisfarnensis in illo Praepositus cellae ) secreto numine discit Non leti commune genus , sed daemonis atri Saevitiam miserae diris incumbere poenis . 
Se magis exhibuit ; subeunt iter , ecce repente Solvitur in lacrimas ductor et pectore tristi Sedulus horrescit , veniens ne vatis amatam Dilectamque diu vesano corda furore Pressam si cernat , priscae suspicio vitae Surgat et antiquam laedat nota improba famam , Namque ministeriis assistere sedula vatis Consuerat bibulasque aures praepbere docenti . 
Ille pio tetricas relevat solamine curas : ; Quid gemis et taciti liquefactus ab igne camini Ablueris tristis iam pectoris indice limpha ? 
Anne putas , adeam carae cum tecta sodalis , Illam posse capi nexu bachante chelydri ? 
Vinci qui crebris solitus conflictibus , et nunc Victrici fidei gladio superabitur hostis Femina quin potius venientibus obvia nobis Istas excipiet sanae iam mentis habenas . 
; Dicta fiunt ; venere domum , fugit efferus anguis , Occurrit mulier sospes dextraque prehendens Frena , rogat vatem descendere adireque tecta Dignetur famulae , pandens nova dona salutis , Eius ad adventum fugiens ut cesserit hydros . 
Talia mirantum fragili ne laude supernae Caelestisque exsors famae foret abdita mavult Secreti lustrare , Deo qua teste valeret Laudis ab humanae liber munirier aura . 
Cumque sui primo iussis antistitis actus Fratribus exemplo virtutis pandere callem , Fit monachis socius , quos Lindisfarnea glauci Insula clara maris refluis circumluit undis . 
Inque brevi quam plura nitens per signa coruscus Erigit innumeros pulsis languoribus aegros , Hostis et atra crucis rutilo fugat arma tropheo , Quae facie quamvis absens sed pectore praesens Conterit et foedo Christi domum ab hospite mundat . 
Internam quid enim coner describere vitam , Quam dulcis sermone gravisve sit actibus et quam Accensam lacrimis acuarit ad aethera mentem , Cum decus externum puri sit pectoris index ? 
Tandem Farne petit senior cupitisque potitus Sedibus indigenas patria fugat impiger atros . 
Illa prius nam horrens larvalibus insula flabris Arcebat humana minis consortia caecis . 
Quam Domini mox servus adit , cruce territus atrox Turbo fugit per inane vagi quasi portio fumi . 
Ille serena tenens , pereunte tyrannide , regna Terrestri aetheriam sacer aggere condidit urbem Atque humiles celsis statuit sub moenibus aedes , E quibus astriferum tantum aspectare cacumen Posset et a celso secretus Rege tueri . 
Haec et ut in cunctis divina patesceret almi Virtus , missilibus firmavit moenia saxis Vix quae bis terni cervice subire potentes , Ille sed asportans muris imponere solus Sufficeret summi dextra comitante Tonantis . 
Fontis inops fuerat locus hic , sed sanctus amoenam Excutit insolita precibus dulcedine limpham . 
Haec sacri media Cuthberti nata sub aula Praebet adhuc cunctis suavem potantibus haustum . 
Nec mirum haec Domini famulum potuisse mereri , Qui quondam , saliente sitim dum pelleret unda , In meracum latices valuit convertere nectar . 
Quique suis cupiens victum conquirere palmis Incultum pertemptat humum proscindere ferro Et sator edomitis anni spem credere glebis . 
Dumque seges modico de semine surgeret ampla Tempus adest messis ; rapidae sed forte volucres Flaventes praedare senis nituntur aristas . 
Talia qui placidus saevis praedonibus infit : ; Quid precor inlicito messem contingitis ausu , Quae vestro sulcis non est inserta labore ? 
Pauperies an vestra meam transcendit , ut istud Incurvam merito falcem mittatis in aequor ? 
Quod si forte Deus iubet his instare rapinis , Non veto ; sin alias , vos finibus indite vestris . 
; Dixerat , et cessit mox plumea turba nec ultra Militis audebat Domini iam laedere iura , Quin potius dulci pacis quasi foedere nexum Unanimemque sui generis redamabat amicum Nam teneras ceu pastor oves hanc ipse regebat . 
Rescindunt corvi nigro sub crimine pactum Effringuntque domus ruptoque e culmine culmos In propriae gaudent transferre cubilia prolis . 
Hos vatis cessare monet spretisque suadelis ; hospitium fratrum quid ; ait ; laceratis ? 
Abite Huius et extorres patriae durate per aevum ; . 
Dixerat et tristes abeunt , triduoque peracto Alter adest vati pedibusque volutus et alas Lugubre sparsus veniam reditumque precatur . 
Patrata qui pace redit sociumque revisit . 
Tandem ambo veniunt alacres adipemque suillam Secum digna ferunt vati dona , unguine cuius Calciamenta pius mollire valeret et exin Innocuo condunt illic sua tecta paratu . 
Quid fera praetumido cervice superbia ferves ? 
Cerne viam corvi et caecum depone furorem , Qui precibus noxam fletuque et munere purgat . 
Nec pudeat vitae volucrum de pectore formam Sumere , cum moneat Sapientia : Respice calles , Quos formica terat , sensumque addisce sagacem . 
Quid referam aequoreas iusto famularier undas Obsequiumque illis elementa impendere qui se Imperiis subdunt devota mente supernis ? 
Namque suis casulam structurus ibi usibus aptam , Quam bases a ponti fulciret parte rogabat Conveniens operi fratres adducere lignum . 
Qui obliti rediere , maris sed proximus aestus Attulit et , mirum dictu , iam limine in ipso , Quo fuerat corde illius fundamina tecti Pandere , deposuit , hominumque oblivia pontus Increpat et nautas sua concutit unda pudore . 
Fama citat multos vatis pia quaerere dicta Et bibulas adhibere sonis caelestibus aures , Quos varia cordis fessos a clade levaret . 
Mitis at ille sacro renovans solamine maestos Gaudia summa poli cunctis fluxosque caduci Commemorat luxus saecli , variasque malignum Tendere decipulas , Domini qua nudus amore Labatur misere sensus , sed tela fidei Perrumpant vacuas nullo discrimine fraudes . 
; Me quoties ; inquit ; celsa de rupe nefandi Praecipitem mittunt ! 
quoties ad pectora saxa Acta rotant ! 
nullo noceor sed hostis ab ictu , Credite , nec laesit summas offensio plantas , Nec modicus saltim tetigit praecordia terror . 
Nec quasi summa meae stupeatis culmina vitae , Blanditias quod ego , luxu fallente , superbas Calce terens , Domino cupiam secretus adesse . 
Artior est monachi quae semper subdita iussis Vita sub imperio servit devota parenti Excubiasque famemque preces manuumque laborem Ad votum gaudent proni frenare regentis . 
Me quorum multos vitae per culmina novi Perque prophetalis radios praeire sophiae , Boisilus e quibus est , Mailrosi gloria coetus , Quem totam memini quondam mihi pandere vitam , Quae me venturi restabat in ordine saecli Unius et solum superat sententia verbi , Quam cuperem numquam faciat Deus arbiter orbis . 
; Haec sacer aiebat , senior quia praescius ipsum Pontificem altiloquo praedixerat ore futurum . 
Dumque pium cuncti gauderent visere vatem Eius et oratu cordis conponere fluctus , Ecce alios inter signis sublimibus acta Regia virgo venit , regis quae sponsa perennis Virgineos , paradise , tui sub gaudia regni Mater casta choros generat vatemque precatur , Dignetur famulam monitis firmare supernis . 
Annuit , et pelagi superato gurgite puppi Progreditur , dictisque illam dum affatur amicis , Femineis subito rogitat sic anxia curis : ; Iam claret meriti te prae fulgore nitentis Praescia venturis intendere lumina saeclis . 
Dic ergo , adiuro summi per regna Tonantis , Ecgfridus imperium quod sit recturus in aevum . 
; Vera cui dubio pandit sermone prophetes . 
; Regna vocas longaeva virum , quae quamlibet annis Centenis extenta , brevi claudentur in hora ; Et nihili unius luxus reputabitur anni , Mors ubi languentes diffunditur atra per artus . 
; Quae gemit et lacrimis praesagia tristia deflens ; Quem , rogo , linquet ; ait , ; regni qui sceptra gubernet , Cum fratre et nato careat ? 
; Cui talia vatis : ; Cernis ut hoc pelagus late vaga regmina findant ? 
Forsan et haec inter Dominus sibi servat et huius Qui regat imperii lectus moderator habenas , Ecgfridus utque tibi fratris nectatur amore . 
; Audet adhuc supplex virgo pulsare propheten : ; O variis hominum finduntur pectora curis ! 
Pars nacto gaudet mortalis culmine pompae , Pars cupiens gazas luxu populante fugaces Pauperiem nullo deponit fine perennem . 
Tu licet oblatum mundi contemnis honorem Vilibus et mavis secretus condier antris , Pontificis summi quam vis potiundus honore , Quo nil nostra gerit merito sacratius aetas . 
; ; Non ego ; , respondit , ; dignum me tanta subire Culmina iam fateor , Domini sed dextera nullis Effugitur caeli terraeve marisve latebris ; Qui si tanta gradus iubeat me pondera ferre , Credo brevi laxet , transacto et forte duorum Curriculo annorum absolvar rursumque adamatis Gaudens secretis reddar . 
Sed tu quoque nostrum , Aelffleda , conloquium perpes reticere memento , Absolvar donec vinclis et carcere carnis . 
; Nec mora , veriloqui complentur in ordine dicta . 
Ecclesiae iussis , precibus lacrimisque coactus Vatis et ipse genas luctu perfusus amaro Dulcibus extrahitur latebris populisque regendis Praeficitur , modio lateat ne tecta lucerna , Sed iubar alticomum Domini diffundat in aedem . 
Ecclesiam gemino qui rexit episcopus anno Et priscis properavit ovans se reddere lustris . 
Utque satisfieret vatis per singula dictis , Sol magnum explevit solitis sub mensibus annum , Pictorum infesto dum doncidit Ecgfridus ense Et Nothus in regni frater successit honorem , Scottorum qui tum versatus in incola terris Caelestem intento spirabat corde sophiam , Nam patriae fines et dulcia liquerat arva , Sedulus ut Domini misteria disceret exul . 
Huius nunc Tyrio venerabile pignus in ostro Iure datas patrio sceptri iam tractat habenas , Utque novus Iosia fideque animoque magis quam Annis maturus , nostrum regit inclitus orbem . 
Ergo sacerdotis summi fastigia nactus , Mente manu fulget Cuthbertus et ore coruscus Commissosque greges precibus monitisque tuetur . 
Pauperibus qui dives , inops sibi , blandus amaris , In turbis monachus , neque enim vel tegmina sueta Arida vel heremi mutari fercula curat . 
Virtutum titulis auget miracula mentis , Quae lyrico liceat cursim contingere plectro , Ne potior lassis generet fastidia versus . 
Doctor ubique pius caelestia dona ministrans , Per comitis tulit arva gradus , quem languida coniunx Tristabat perpessa luem loetoque propinquans . 
Alma salutiferae cui vatis munera limphae Presbytero famulante dedit tabemque removit , Moxque illi obsequium praebebat femina sospes . 
Tempore non alio laterali tacta dolore Virgo premebatur capitisque gravidine fessa Aegra diu gemuit ; sacro quam crismate tinctam Antistes rediviva novat per dona salutis . 
Vir pater ipse domus morbo depressus acerbo Cogit amicorum suprema ad fata cohortes . 
Conveniunt plures ; cui forte ibi protulit unus , Quem sibi quondam almi doctoris dextra roganti Sacrarat dederatque pio pro munere , panem . 
Intingunt limphis , potandum suscipit aeger Moxque medellifero morbi cessere sub haustu Laxatosque salus rediviva subintrat in artus . 
Iam commissa vigil dum lustrat ovilia pastor , Ecce iteris medio iuvenis torpentia lecto Membra ferunt , aegre suspiria saeva trahentis , Utque iuvet miserum rogitant . 
Qui protinus omnes Eicit et precibus languentes impiger artus Erigit et comitem sociis mirantibus addit . 
Tempore quo pestis vastabat dira Britannos , Dona sacer celsae dum spargit ubique salutis , Ferre videt maestam nati moritura parentem Funera seminecis ; conpassus et ipse dolenti Bassia dat puero matremque affatur amaram : ; Linque metum lacrimasque , puer sanabitur iste , Et tua tota domus mortis hac sorte carebit . 
; Cuius dicta salus puerique domusque secuta est . 
Dicere quid coner , quae nullo edicere versu Sufficiam , quoties languorum tabe peresos Invalidosque potens iam verbo erexerit artus , Quotque focos febris sacra represserit unda , Qualiter egestas fontano e gurgite limphas Fecerit in laetum vini transire saporem Spirituum quoties per devia fugerit horror Cuthberti consueta minis se linquere fassus Pectora et ignivomas baratri sub cogier umbras Absentisque etiam poenis se plectier atris . 
Virtutesque sacri numero quid prendere certem , Tanta prophetalis quem gratia fulcit honoris , Tam puroque poli qui pervolat aethera visu ? 
Pictorum interea premeret dum regna duello Ecgfridus , atroces misero iam fine furores Cedere mente vigil vatis prospexit , et ora Perfusus lacrimis suspiria fundere crebra Ingeminat nunc arva tremens nunc aethera cernens : ; Forsan ; ait ; noster confecto miles agone Sortitur Domino decretum iudice finem ; . 
Planius hunc rogitant eventum edicere pugnae ; Agnita qui dubia sic celat voce pericla : ; Cernite , filioli , novus ut stupor aera turbet . 
Nam Domini secreta latent archana nec ullus Sufficit Altithroni vestigia prendere Regis . 
; Non multi fluxere dies , cum dira nefandam Fama necem caneret plebis procerisque sub illa , Confectam maerens qua vatis dixerat , hora , Absentem cernens quam creverat ante futuram , Rectoris cum virgo rogans perquireret aevum . 
Tunc venit Hereberhtus , erat qui nexus amore Praecipuo vati , illiusque per avia celsam Edoctus monitis vitam secretus agebat , Se cupiens solitis sacri firmarier horsis . 
Qui dum sidereis verbi devota vicissim Corda rigant dapibus , Cuthbertus talia iungit : ; Hunc decet , hunc epulis et linguae ducere festis , Frater amate , diem , semper quia pectore nexos Nos genitor rerum facie coniunxit et ante Visere nos tribuit loeti quam iure resolvi . 
Idcircoque poli callis nunc ore petendus , Toto nunc animo pulsanda est ianua vitae , Dum licet aethereis succendere mutua flammis Pectora , nam properans loeti me tempus adurget . 
; Ille ubi percepit venerandi dicta prophetae , Corruit , obsecrat , maeret , lacrimatur et infit : ; Me , rogo , ne linquas , carique memento sodalis , Aurea ne rutili penetres cum limina regni , Carnis ego tenear solus sub carcere clausus ; Dignius alta poli famulo comitatus adibis Regna libens . 
Ideo supplex deposce Tonantem , Ut , parili terris premimur qui mortis in umbra , Aeternae pariter lucis migremus ad oras . 
; Incubuit precibus vatis , sociumque gementem Exorat siccare genas , deponere fletus , Se precis auditu Domino miserante potitum . 
Quid morer ? 
Unius ambo sub lance diei Decedunt mundo Dominique feruntur ad aulam . 
Longo sed torrens Hereberhtus membra camino Ignea decoctum tandem super aethera flatum Emisit ; credo flammis ut mundior illis Aequaret socium . 
Iuncto qui sidera passu Scandentes , iuncta mercede fruuntur in aevum . 
Sederat ad mensas , epulis sed pastus Olympi Vatis ab humanis subito secernitur escis , Concutit ossa pavor , tremefactaque dextera cultrum Linquit et attonito vibratur corda timore . 
Aelffleda perquirit , quae forte adsederat illi , Forte recens veniat tanti quo causa tremoris . 
; Venerat angelicus ; respondit ; ab aethere coetus , Deque tuis se cum praelecto milite castris Aurea dulcisonis remeabat ad astra triumphis . 
; Inquirit nomen . 
; Cras mystica ; dixit ; ad altar Obtulero cum sacra , mihi nomenque modusque , Quo petit astra , tuis pandetur in ordine dictis . 
; Quae misso festina suos cursore per omnes Iam tandem mane ediscit vatique sacrandis Intento votis precibusque renarrat ad aras : Frondiferi quendam nemoris dum scanderet alta , Caederet ut pecori arboreo de pabula cono , Deciduum membris animam posuisse solutis , Illoque humanis ablatum in tempore rebus , Quo sacer aetherias raptum cernebat ad auras . 
Ecclesiam gemino qui postquam sedulus anno Pontificis de iure regit Vique fluentis Vivida prata rigat , tanti venerandus honoris Linquere perstat onus heremique reclusus harena Malebat Satanae tetricis pulsarier armis , Quam imperiti vacuos vulgi captare favores , Desidiam generat quia laus blandita clientum , Perpetuis at lucta beat perfecta coronis , Maxime praesagi admonitus cum spiritus orsis Mortis adesse sibi gauderet tempus , et almam Secretus cuperet mentem renovare , priusquam Fluctivagis saecli curis defessus obiret . 
Quem dilecta sacris reddit mox insula muris , Tangitur ingenito sensim pia membra dolore . 
Inque dies instans cum incresceret ossibus ardor , Dulcibus egreditur castris sociamque catervam Quae fesso gaudebat ovans servire parenti , Blandiloquis studuit creber firmare suadelis ; Discite filioli , fragilis retinacula saecli Rumpere et aeternas animo iam condere gazas . 
In dubio pendit contemptus honorque caducus Stamine , quo discunt meritis pia pectora iustis Haudquaquam volucri sub tempore quaerere laudem , Qua nemo latebras clausi vel noscere cordis Praevalet , inventis vel digna rependere gestis , Puro sed visu portam speculantia regni , Quod dabit aetheriae dignis Rex inclitus aulae , Condere oliviferis malunt sua lumina vasis . 
En me sidereas animo spirasse supino Iam stupuistis opes , sed pectoris abdita soli Claustra patent Domino , carnis quae pondere rupto Incipient certis iam credo patescere signis . 
Sed precor , insistens pulsat quia limina loetum , Hos ut in his tumulo mandetis moenibus artus ; Spero , licet flabris gelidisve absumar in undis , Obvius in puncto Christo veniente resurgam . 
Talia dum senior socias iteraret in aures , Praecipit ad tempus remeent ; qui caerula puppi Exsuperant fratrumque trahentes agmina se cum ; Quinque dies postquam clausi ferventibus undis Tardarant , tandem redeunt ac supplice fletu Impetrant , cari se cum genitoris ut artus Condere iam liceat . 
Vatis quibus et superaddit : ; Qui cupit altithronum victor conscendere regnum , Turpiter infecto devitet cedere bello , Et magis extremi ne vi superatus agonis Iam prope perceptis fraudetur ab hoste coronis , Qui longo nitens vacuare labore fideles Ultima iam maiore quatit sub tempora pulsu . 
Denique me crebris primaevo a flore nefandus Insidiis agitabat , et haec modo quinque dierum Pugna dolos superat transacti temporis omnes . 
Sed facile infandi Christo duce tela repressi , Cum nec parva cibi potusve alimenta darentur Tabenti , licet ista loco nec membra moverem . 
Vos quoque celsa precor servetis iura perennes , Caelestis patrum vobis quae regula cavit , Ipse vel exiguis fueram quae promere dictis , Dum sata , quae proceres summi seruere , rigarem . 
Quamlibet et rabidis adsurgat turbo procellis , Omnia ferte fide , regni vi quaeritur aula ; Fundatique petra gravibus ne cedite nimbis , Torrentum furias , Aquilones temnite saevos ; Ultima iamque Patris maneat sententia cordi . 
Expedit istius patriae vos linquere fines Limite quam trepidos mentem deflectere ab illo , Quem sacra divinis depinxit littera chartis . 
Nec quia multorum cineres locus ille sepultet , Aurea flagranti peterent qui sidera cursu , Vos favor aut vacuae temptet vaga gloria laudis ; Illi nam meritis gaudent super astra coronis . 
Haud aliter nostris stadio nos currere plantis Convenit , et propriis bravium conprendere palmis . 
Nec loca propter homo merito venerabilis extat , Sed locus ob homines extat venerabilis almos . 
Meque meae rogito nunc indite moenibus urbis , Instat enim tempus , carnis quo debita solvam . 
Talibus attoniti lacrimant rogitantque gementes , Saucia secretis condat ne membra latebris , Sed loeti et vitae confinia summa tenentem Fraterno coram relevet solamine flammam , Vel sacra suscipiat saltim subtecta ministrum , Qui obsequio fragiles procuret sedulus artus . 
His motus vertit dum lumina blanda per omnes , Aspiciens fratrem , longa cui clade gravato Tabida marcebant exhausto viscere membra , ; Hic , si vultis ; , ait , ; subeat mea tecta mihique Labe sub hac fesso solamina praestet amoris . 
; Qui vatem comitatus adit mox limina sacra , Occurrens inopina salus complectitur aegros Depulso languore sinus ; dignumque salutis Cedere non ausos penetrare sub aedita morbos Nec mora , sospes abit , qui intraverat aeger , et illic Presbyterum inmittit , digne Cuthbertus , ut illo Sidera teste petat , quo vitam teste regebat . 
Iamque soporata torpebant omnia nocte , Excubiis vigiles premeret dum Farne tenebras , Quaque preces resonant modulis , fremit insula psalmis . 
Vatis et ipse suae praegustans gaudia palmae Aethereis expendit ovans sub laudibus umbras . 
Ast ubi flammicomos ardescens lucifer ortus Attulit , ecce , sacer residens antistes ad altar Pocula degustat vitae Christique supinum Sanguine munit iter , vultusque ad sidera et almas Sustollit gaudens palmas , animamque supernis Laudibus intentam laetantibus indidit astris . 
Presbyter egrediens vatis pia funera maestis Depromit sociis , tum forte canentibus hymnum Hunc querula sub laude : ; Deus nos , alme , repellens Destruis iratus , salvasque misertus ab hoste Arva moves turbasque potens , et territa sanas . 
Propinasque tuis praetristia musta , sed hostis Te duce bella ruunt , tu noxia conprimis arma , Libera ut electi potiantur luce per aevum . 
; Indice tum flamma Lindisfarnensibus illam Qua vigil e speculis pernox servaverat horam Aethereas pandunt vatem penestrasse sub auras . 
Qui iam nocturnae tum forte sub ordine laudis Ipsi etiam mirum eiusdem modulamine psalmi Verbera maesta sequi Domini pia dona canebant . 
Nec suspecta diu tardant praesagia ; nam mox Vatis honorifico mandantur ut alma sepulchro Altaris dextro sub condita marmore membra , Insistens Aquilo niveis confisus in armis Hinc atque hinc adeo Lindisfarnea perosis Tecta quatit flabris , ut nobilis illa parentum Progenies fesso titubaret stamine rerum , Cedere iamque loco quam extrema subire pericli Eligeret . 
nec iam longum manet ira , sed almam Eadberhtus renovat sedato turbine pacem , Dispersosque sacrum revocat sub ovile bidentes . 
Praescius et lyrico resonabat ut ordine psalmus , Pontificale decus plebisque instaurat honorem . 
Conspicuique sacer solio Patris inditus heres Undecimi postquam cursum transcenderat anni , Conplacuit cineres tumuli de sede beati Elatos coram gremio levis inderet arcae . 
Sed , canit ut psalmus , quia mors pretiosa piorum Ante Deum renitet , calicem qui haurire salutis Non trepidant celsi tutati nomine Regis , Rursus et ut summo resonat lyra mistica cantu : Nec sanctum dabis , Alte , tuum corrupta videre , Aurea lucifluae pandis cui limina vitae , Humanis divina nitent miracula membris , Et Domini celso fulget quae iure potestas , Participi fidis donatur munere servis . 
Intemerata sacro promuntur membra sepulcro Nescia quam noxae , tam dirae inmunia labis . 
Nec durum ac rigidum saeva ceu morte gravatum , Sed veluti placidum capiunt dum pectora somnum , Flexile iam tota corpus conpage videtur . 
Nec minor eximiae renitebat gratia vestis Incorrupta solo , sanctos quae texerat artus . 
Hanc findi placuit ; medium pia membra receptant , Servatur medium signi memorabilis index . 
Eadberhtus postquam rerum miracula dignis Laudibus extulerat , versu memorabar ut olim Illius egregios referens antistitis actus , Febribus excoquitur , placidumque ad sidera flatum Emittens , patriam conscendit corpore sedem . 
Desuper at celsae splendor conponitur arcae , Inmortale decus cohibens quae martyris almi Praefulget mirum caelestibus inclita signis . 
Morborum fugiunt labes , furor impius atri Daemonis absistit , vivensque solebat ut ante Signorum monstrare iubar , modo sic quoque passim Spargitur et functos virtus miranda per artus . 
Vir quidam nati , misero quem caeca furore Daemonis ira terens saevas effundere voces Conpulit et proprios consumere morsibus artus , Membra per almorum rogitans sacra busta ferebat . 
Reddere nec petitam sancti voluere salutem , Cuthberti potior virtus ut celsa micaret . 
Tum pueri quidam fletus vagitumque perhorrens Ad Patris auxilium fidus concurrit amati . 
Noverat alma , sacri functos quae laverat artus Patroni quondam , terris ubi reddita limpha est . 
Inde rapit grandem modico de rupe salutem . 
Inmiscet latici , dictis sacraverat almis . 
Dat potum puero , stridor mox cedit amarus . 
Nec mora , plena salus redit . 
Ipse superna verenter Munera conlaudat , laetoque per omnia passu Cuthberti conctis donum venerabile pandit . 
Alter morbigeni consumptus ab igne camini Vix famulis manibus sanctam deducitur alti Martyris ad tumbam ; genu ponens obsecrat , illis Eripiat vinclis tanti vox alma patroni . 
Surgit et aetherei firmatus munere doni Libera sospitibus ponit vestigia plantis , Perque dies priscae recipit iam dona salutis . 
Tegmina quin etiam consortia corporis almi Munere participi medica virtute redundant . 
Lumina nam cuidam dolor et caligo pererrans Dum premeret , sancti accipiens oraria vatis His orbes tangit geminos , reducemque saluti Mox aperit callem venerandae gratia vestis . 
Ast alius , resoluta gravi cui pondere membra Officiis iacuere suis deserta , cuique Inrita longaevos auxit medicina dolores , Calciamenta , sacras tandem quae martyris almi Vestierant plantas , plantis circumdedit aegris . 
Mox primas suavis tenebras mitescere somnus , Servus enim celsae induerat sacra dona medelae , Fecit et interno firmatis robore nervis Palpitat alterno laeta inter somnia gressu , Aequore deserti ludant ceu litore pisces . 
Evigilans baculo redivivos erigit artus Ac matutinas stando persolvere laudes Incipit et prisco solidatus membra vigore Divinam conlaudat opem iustasque Tonanti Offert sidereo sanus pro munere grates . 
Nec sanctum aetherio vacuatur munere tectum , Quo sacer astra petens corpus exsangue reliquit , Nunc quoque sed solitam partitur ubique medelam . 
Altaque mirentur , proles Davitica , templi Tecta tui gemmis quoniam stellantibus aethram Aequiparent fulvisque micent redimita figuris . 
Plus sed ego vatis humili sub domate mirer Pelliculam , sanctus fragilem qua texerat anglum , Ne pluvia aut Boreae penetrabile frigus adurens Inrueret passim precibusque ardentia castis Corda fatigaret ; nec me sententia fallit . 
Namque opus hoc , Salomon fulvo quod fecerat auro , Chaldea petrarum obtexit , heu , flamma ruinis . 
At sacra Cuthberti appendit quae dextera vela , Munere Felgeldi patulum divisa per orbem Latius ingenito fundunt medicamina doni Clarescitque chalyps lybico pretiosior auro Pellis et Eois praecellit fulgida gemmis . 
Tertius hic proceris servat nunc castra , beatum Alta secuturus heres ad regna Parentem . 
Hos nam inter medius sociis non segnior almis , Ethelwalde , sacras rexisti providus arces . 
Quem raro proprias aiunt voluisse cuiquam Pandere virtutes , torvive cruenta chelydri Tela quibus victor confregerit obvius armis . 
Unde manet longum memorabilis illa beatis Incaute prolapsa semel sententia labris . 
Forte sacer fidam monitis caelestibus aurem Dum rigat , accipit has socio de pectore voces : ; Quae , rogo , causa , tuo toties quod ab ore fluentem Perrumpant varientque silentia crebra loquelam Et mediis statuat metas oblivio dictis ? 
; Cui responsa pius paucis ita reddidit heros : ; Hoc te , dulcis amor , fixo memorique perennem Corde tenere decet , studeat nisi quisque bidentum Funditus alloquiis avertere sedulus aures , Non queat aethereas inter dare verba catervas Pandere nec laetis caeli concentibus aures . 
; Dixerat et trepido perculsus corda tremore Singultu afficitur fervens ac pectora pugnis Casta ferit , tandemque gemens erumpit in istam Perfusus lacrimis post maesta silentia vocem : ; Obsecro te supplex summi per sceptra Tonantis , Haec cunctis ut dicta tegas , moribunda quousque Membra solo reddam gradiarque in calle parentum . 
; Sic sua summa sacer conclavibus abdere quamvis Mallet , ab aethereo panduntur munera teste . 
At pia Cuthbertus memorans saepe acta priorum , Aetherea sub laude sui quoque Christus agonis Ut fuerit socius , suerat subnectere paucis . 
Sicque duos vario iam munere spiritus idem Lustravit per dona viros atque aetheris alti Tramite diviso regnum provexit ad unum . 
Ergo age , Felgeldus , largitor muneris almi , Prima salutiferi ipse capit documenta vigoris . 
Cui pridem facies informi tacta tumore est , Squatens at rigido dum solus in abditur antro , Latior ingenito surgit de fomite flamma , Atque genas maculis livor respergit adurens . 
Qui nova pro veteri dum culmina pangeret aede , Illud ovans fesso direptum a pariete velum Partiri docuit fide spes certa salutis , Primaque dum limphis corrigia tinguitur almis , Pervia cornigero pateat quo semita ferro Exiliens lasciva sacro de gurgite gutta Lumina respersit sancti vultumque rubentem . 
Ille citus dextra limphas abstergere curans Miratur pestem stupefactus abisse foresque Pandere iam reduci sana sub fronte medelae . 
Et ne forte putet mendum me dicere quisquam , Teste Deo dicam , quia presbyter ista fidelis Pandebat , vatis fidam cui fatus in aurem ; En ; , inquit , ; nosti , faciem quia presserat olim Labes acerba meam , sed iam modo gratia Christi Cuthberti meritis placavit tristia flagra . 
Mitte manum et tangens me dicere vera probato . 
; Clausus namque oculi non quibat acumine cerni - Fecerat et priscam , morbo fugiente , salutem Adfore timporibus persensit ab aethere sanctis . 
Haec tibi , cunctorum largitor , Christe , bonorum , Dona tui obtulimus summo de munere doni Magnaque praemodicis libantes gaudia dictis Sanctorum attigimus certamina celsa tuorum , Sperantes , illis exoratoribus ut tu , Sidereo dignos qui iustus in axe coronas , Indignis mitis laxes vel debita nobis . 
Ultima sufficiunt illius in aedibus aulae Praemia , qua cunctos tua visio , Christe , beabit , Vita manens castis , lumenque salusque per aevum . 
