Iudicii signum tellus sudore madescet . 
E caelo rex adueniet per saecla futurus , Scilicet in carne praesens , ut iudicet orbem . 
Vnde Deum cernent incredulus atque fidelis Celsum cum sanctis aeui iam termino in ipso . 
Sic animae cum carne aderunt , quas iudicat ipse , Cum iacet incultus densis in uepribus orbis . 
Reicient simulacra uiri , cunctam quoque gazam , Exuret terras ignis pontumque polumque Inquirens , taetri portas effringere Auerni . 
Sanctorum sed enim cunctae lux libera carni Tradetur , sontes aeterna flamma cremabit . 
Occultos actus retegens tunc quisque loquetur Secreta , atque Deus reserabit pectora luci . 
Tunc erit et luctus , stridebunt dentibus omnes . 
Eripitur solis iubar et chorus interit astris . 
Voluetur caelum , lunaris splendor obibit ; Deiciet colles , ualles extollet ab imo . 
Non erit in rebus hominum sublime uel altum . 
Iam aequantur campis montes et caerula ponti Omnia cessabunt , tellus confracta peribit : Sic pariter fontes torrentur fluminaque igni . 
Sed tuba tum sonitum tristem demittet ab alto Orbe , gemens facinus miserum uariosque labores , Tartareumque chaos monstrabit terra dehiscens Et coram hic Domino reges sistentur ad unum . 
Reccidet e caelo ignisque et sulphureus amnis . 
