Quod tibi praerepti , Melior , solamen alumni improbus ante rogos et adhuc uiuente fauilla ordiar ? 
Abruptis etiam nunc flebile uenis uulnus hiat , magnaeque patet uia lubrica plagae , cum iam egomet cantus et uerba medentia saeuus consero , tu planctus lamentaque fortia mauis odistique chelyn surdaque auerteris aure . 
Intempesta cano : citius me tigris abactis fetibus orbatique uelint audire leones . 
Nec si tergeminum Sicula de uirgine carmen affluat aut siluis chelys intellecta ferisque , mulceat insanos gemitus . 
Stat pectore demens luctus et admoto latrant praecordia tactu . 
Nemo uetat : satiare malis aegrumque dolorem libertate doma . 
Iam flendi expleta uoluptas , iamque preces fessus non indignaris amicas ? 
Iamne canam ? 
Lacrimis en et mea carmine in ipso ora natant tristesque cadunt in uerba liturae . 
Ipse etenim tecum nigrae sollemnia pompae spectatumque Vrbi scelus et puerile feretrum produxi , saeuos damnati turis aceruos plorantemque animam supra sua funera uidi , teque patrum gemitus superantem et bracchia matrum complexumque rogos ignemque haurire parantem uix tenui similis comes offendique tenendo . 
Et nunc , heu , uittis et frontis honore soluto infaustus uates uersa mea pectora tecum plango lyra : crudi comitem sociumque doloris , si merui luctusque tui consortia sensi , iam lenis patiare precor . 
Me fulmine in ipso audiuere patres , ego iuxta busta profusis matribus atque piis cecini solacia natis et mihi , cum proprios gemerem defectus ad ignes ( quem , Natura ! 
) patrem . 
Nec te lugere seuerus arceo , sed confer gemitus pariterque fleamus . 
Iamdudum dignos aditus laudumque tuarum , o merito dilecte puer , primordia quaerens distrahor . 
Hinc anni stantes in limine uitae , hinc me forma rapit , rapit inde modestia praecox et pudor et tenero probitas maturior aeuo . 
O ubi purpureo suffusus sanguine candor sidereique orbes radiataque lumina caelo et castigatae collecta modestia frontis ingenuique super crines mollisque decorae margo comae ? 
Blandis ubinam ora arguta querelis osculaque impliciti uernos redolentia flores et mixtae risu lacrimae penitusque loquentis Hyblaeis uox mixta fauis ? 
Cui sibila serpens poneret et saeuae uellent seruire nouercae . 
Nil ueris affingo bonis . 
Heu lactea colla bracchiaque et numquam domini sine pondere ceruix ! 
O ubi uenturae spes non longinqua iuuentae atque genis optatus honos iurataque multum barba tibi ? 
Cuncta in cineres grauis intulit hora hostilisque dies : nobis meminisse relictum . 
Quis tua colloquiis hilaris mulcebit amatis pectora ? 
Quis curas mentisque arcana remittet ? 
Accensum quis bile fera famulisque tumentem leniet ardentique in se deflectet ab ira ? 
Inceptas quis ab ore dapes libataque uina auferet et dulci turbabit cuncta rapina ? 
Quis matutinos abrumpet murmure somnos impositus stratis abitusque morabitur artis nexibus atque ipso reuocabit ad oscula poste ? 
Obuius intranti rursus quis in ora manusque prosiliet breuibusque umeros circumdabit ulnis ? 
Muta domus , fateor , desolatique penates , et situs in thalamis et maesta silentia mensis ! 
Quid mirum , tanto si te pius altor honorat funere ? 
Tu domino requies portusque senectae , tu modo deliciae , dulces modo pectore curae . 
Non te barbaricae uersabat turbo catastae , nec mixtus Phariis uenalis mercibus infans compositosque sales meditataque uerba locutus quaesisti lasciuus erum tardeque parasti . 
Hic domus , hinc ortus , dominique penatibus olim carus uterque parens atque in tua gaudia liber , ne quererere genus . 
Raptum sed protinus aluo sustulit exsultans ac prima lucida uoce astra salutantem dominus sibi mente dicauit amplexusque sinu tulit et genuisse putauit . 
Fas mihi sanctorum uenia dixisse parentum , tuque , oro , Natura , sinas , cui prima per orbem iura animis sancire datum : non omnia sanguis proximus aut serie generis demissa propago alligat ; interius noua saepe ascitaque serpunt pignora conexis . 
Natos genuisse necesse est , elegisse iuuat . 
Tenero sic blandus Achilli semifer Haemonium uincebat Pelea Chiron . 
Nec senior Peleus natum comitatus in arma Troica , sed claro Phoenix haerebat alumno . 
Optabat longe reditus Pallantis ouantis Euander , fidus pugnas spectabat Acoetes . 
Cumque procul nitidis genitor cessaret ab astris fluctiuagus uolucrem comebat Persea Dictys . 
Quid referam altricum uictas pietate parentes ? 
Quid te post cineres deceptaque funera matris tutius Inoo reptantem pectore , Bacche ? 
iam secura patris Tuscis regnabat in undis Ilia , portantem lassabat Romulus Accam . 
uidi ego transertos alieno in robore ramos altius ire suis . 
Et te iam fecerat illi mens animusque patrem , necdum moresue decorue : tu tamen et uinctas etiam nunc murmure uoces uagitumque rudem fletusque infantis amabas . 
Ille , uelut primos exspiraturus ad austros mollibus in pratis alte flos improbus exstat , sic tener ante diem uultu gressuque superbo uicerat aequales multumque reliquerat annos . 
Siue catenatis curuatus membra palaestris staret , Amyclaea conceptum matre putares , Oebaliden illo praeceps mutaret Apollo , Alcides pensaret Hylan ; seu Graius amictu Attica facundi decurreret orsa Menandri , laudaret gauisa sonum crinemque decorum fregisset rosea lasciua Thalia corona ; Maeonium siue ille senem Troiaeque labores diceret aut casus tarde remeantis Vlixis , ipse pater sensus , ipsi stupuere magistri . 
Scilicet infausta Lachesis cunabula dextra attigit , et gremio puerum complexa fouebat Inuidia : illa genas et adultum comere crinem et monstrare artes et uerba infigere , quae nunc plangimus . 
Herculeos annis aequare labores coeperat adsurgens , sed adhuc infantia iuxta ; iam tamen et ualidi gressus mensuraque maior cultibus et uisae puero decrescere uestes , cum tibi quas uestes , quae non gestamina mitis festinabat erus ! 
Breuibus constringere laenis pectora et angusta telas artare lacerna ; enormes non ille sinus , sed semper ad annos texta legens modo puniceo uelabat amictu , nunc herbas imitante sinu , nunc dulce rubenti murice , nunc uiuis digitos incendere gemmis gaudebat : non turba comes , non munera cessant : sola uerecundo deerat praetexta decori . 
Haec fortuna domus . 
Subitas inimica leuauit Parca manus . 
Quo , diua , feros grauis exseris ungues ? 
Non te forma mouet , non te lacrimabilis aetas ? 
Hunc nec saeua uiro potuisset carpere Procne , nec fera crudeles Colchis durasset in iras , editus Aeolia nec si foret iste Creusa ; toruus ab hoc Athamas insanos flecteret arcus , hunc quamquam Hectoreos cineres Troiamque perosus turribus e Phrygiis flesset missurus Vlixes . 
Septima lux , et iam frigentia lumina torpent , iam complexa manu crinem tenet infera Iuno . 
Ille tamen Parcis fragiles urgentibus annos te uultu moriente uidet linguaque cadente murmurat ; in te omnes uacui iam pectoris efflat reliquias , solum meminit solumque uocantem exaudit , tibique ora mouet , tibi uerba relinquit et prohibet gemitus consolaturque dolentem . 
Gratum est , Fata , tamen , quod non mors lenta iacentis exedit puerile decus , manesque subiuit integer et nullo temeratus corpora damno , qualis erat . 
Quid ego exsequias et prodiga flammis dona loquar maestoque ardentia funera luxu ? 
Quod tibi purpureo tristis rogus aggere creuit , quod Cilicum flores , quod munera graminis Indi quodque Arabes Phariique Palaestinique liquores arsuram lauere comam ? 
Cupit omnia ferre prodigus et totos Melior succendere census , desertas exosus opes ; sed non capit ignis inuidus , atque artae desunt in munera flammae . 
Horror habet sensus . 
Qualem te funere summo atque rogum iuxta , Melior placidissime quondam , extimui ! 
Tune ille hilaris comisque uideri ? 
Vnde animi saeuaeque manus et barbarus horror , dum , modo fusus humi lucem auersaris iniquam , nunc toruus pariter uestes et pectora rumpis dilectosque premis uisus et frigida lambis oscula ? 
Erant illic genitor materque iacentis maesta , sed attoniti te spectauere parentes . 
Quid mirum ? 
Plebs cuncta nefas et praeuia flerunt agmina , Flaminio quae limite Moluius agger transuehit , immeritus flammis dum tristibus infans traditur , et gemitum formaque aeuoque meretur : talis in Isthmiacos prolatus ab aequore portus naufragus imposita iacuit sub matre Palaemon ; sic et in anguiferae ludentem gramine Lernae rescissum squamis auidus bibit ignis Ophelten . 
Pone metus Letique minas desiste uereri : illum nec terno latrabit Cerberus ore , nulla soror flammis , nulla adsurgentibus hydris terrebit ; quin ipse auidae trux nauita cumbae interius steriles ripas et adusta subibit litora , ne puero dura ascendisse facultas . 
Quid mihi gaudenti proles Cyllenia uirga nuntiat ? 
Estne aliquid tam saeuo in tempore laetum ? 
Nouerat effigies generosique ardua Blaesi ora puer , dum saepe domi noua serta ligantem te uidet et similes tergentem pectore ceras . 
Hunc ubi Lethaei lustrantem gurgitis oras Ausonios inter proceres seriemque Quirini agnouit , timide primum uestigia iungit accessu tacito summosque lacessit amictus , inde magis sequitur ; neque enim magis ille trahentem spernit et ignota credit de stirpe nepotum . 
Mox ubi delicias et rari pignus amici sensit et amissi puerum solacia Blaesi , tollit humo magnaque ligat ceruice diuque ipse manu gaudens uehit et , quae munera mollis Elysii , steriles ramos mutasque uolucres porgit et obtunso pallentes germine flores . 
Nec prohibet meminisse tui , sed pectora blandus miscet et alternum pueri partitur amorem . 
Hic finis rapto . 
Quin tu iam uulnera sedas et tollis mersum luctu caput ? 
Omnia functa aut moritura uides : obeunt noctesque diesque astraque , nec solidis prodest sua machina terris . 
Nam populus mortale genus , plebisque caducae quis fleat interitus ? 
Hos bella , hos aequora poscunt ; his amor exitio , furor his et saeua cupido , ut sileam morbos ; hos ora rigentia Brumae , illos implacido letalis Sirius igni , hos manet imbrifero pallens Autumnus hiatu . 
Quicquid init ortus , finem timet . 
Ibimus omnes , ibimus : immensis urnam quatit Aeacus umbris . 
Ast hic , quem gemimus , felix hominesque deosque et dubios casus et caecae lubrica uitae effugit , immunis fatis . 
Non ille rogauit , non timuit meruitue mori : nos anxia plebes , nos miseri , quibus unde dies suprema , quis aeui exitus incertum , quibus instet fulmen ab astris , quae nubes fatale sonet . 
Nil flecteris istis ? 
Sed flectere libens . 
Ades huc emissus ab atro limine , cui soli cuncta impetrare facultas , Glaucia ! 
insontis animas nec portitor arcet nec durae comes illa ferae : tu pectora mulce , tu prohibe manare genas noctesque beatas dulcibus alloquiis et uiuis uultibus imple , et periisse nega , desolatamque sororem , qui potes , et miseros perge insinuare parentes . 
Est inter notos Sirenum nomine muros saxaque Tyrrhenae templis onerata Mineruae celsa Dicarchei speculatrix uilla profundi , qua Bromio dilectus ager , collesque per altos uritur et prelis non inuidet uua Falernis . 
Huc me post patrii laetum quinquennia lustri , cum stadio iam pigra quies canusque sederet puluis , ad Ambracias conuersa gymnade frondes , trans gentile fretum placidi facundia Polli detulit et nitidae iuuenilis gratia Pollae , flectere iam cupidum gressus , qua limite noto Appia longarum teritur regina uiarum . 
Sed iuuere morae . 
Placido lunata recessu hinc atque hinc curuas perrumpunt aequora rupes . 
Dat natura locum montique interuenit unum litus et in terras scopulis pendentibus exit . 
Gratia prima loci , gemina testudine fumant balnea , et e terris occurrit dulcis amaro nympha mari . 
Leuis hic Phorci chorus udaque crines Cymodoce uiridisque cupit Galatea lauari . 
Ante domum tumidae moderator caerulus undae excubat , innocui custos laris ; huius amico spumant templa salo . 
Felicia rura tuetur Alcides ; gaudet gemino sub numine portus : hic seruat terras , hic saeuis fluctibus obstat . 
Mira quies pelagi : ponunt hic lassa furorem aequora , et insani spirant clementius austri ; hic praeceps minus audet hiems , nulloque tumultu stagna modesta iacent dominique imitantia mores . 
Inde per obliquas erepit porticus arces , urbis opus , longoque domat saxa aspera dorso . 
Qua prius obscuro permixti puluere soles et feritas inamoena uiae , nunc ire uoluptas , qualis , si subeas Ephyres Baccheidos altum culmen , ab Inoo fert semita tecta Lyaeo . 
Non , mihi si cunctos Helicon indulgeat amnes et superet Piplea sitim largeque uolantis ungula sedet equi reseretque arcana pudicos Phemonoe fontes uel quos meus auspice Phoebo altius immersa turbauit Pollius urna , innumeras ualeam species cultusque locorum Pieriis aequare modis . 
Vix ordine longo suffecere oculi , uix , dum per singula ducor , suffecere gradus . 
Quae rerum turba ! 
Locine ingenium an domini mirer prius ? 
Haec domus ortus aspicit et Phoebi tenerum iubar ; illa cadentem detinet exactamque negat dimittere lucem , cum iam fessa dies et in aequora montis opaci umbra cadit uitreoque natant praetoria ponto . 
Haec pelagi clamore fremunt , haec tecta sonoros ignorant fluctus terraeque silentia malunt . 
His fauit natura locis , hic uicta colenti cessit et ignotos docilis mansueuit in usus . 
Mons erat hic , ubi plana uides ; et lustra fuerunt , quae nunc tecta subis ; ubi nunc nemora ardua cernis , hic nec terra fuit : domuit possessor , et illum formantem rupes expugnantemque secuta gaudet humus . 
Nunc cerne iugum discentia saxa intrantemque domos iussumque recedere montem . 
Iam Methymnaei uatis manus et chelys una Thebais et Getici cedat tibi gloria plectri : et tu saxa moues , et te nemora alta sequuntur . 
Quid referam ueteres ceraeque aerisque figuras , si quid Apellei gaudent animasse colores , si quid adhuc uacua tamen admirabile Pisa Phidiacae rasere manus , quod ab arte Myronis aut Polycliteo iussum est quod uiuere caelo , aeraque ab Isthmiacis auro potiora fauillis , ora ducum ac uatum sapientumque ora priorum , quos tibi cura sequi , quos toto pectore sentis expers curarum atque animum uirtute quieta compositus semperque tuus ? 
Quid mille reuoluam culmina uisendique uices ? 
Sua cuique uoluptas atque omni proprium thalamo mare , transque iacentem Nerea diuersis seruit sua terra fenestris : haec uidet Inarimen , illinc Prochyta aspera paret ; armiger hac magni patet Hectoris , inde malignum aera respirat pelago circumflua Nesis ; inde uagis omen felix Euploea carinis , quaeque ferit curuos exserta Megalia fluctus ; angitur et domino contra recubante proculque Surrentina tuus spectat praetoria Limon . 
Vna tamen cunctis , procul eminet una diaetis , quae tibi Parthenopen derecto limite ponti ingerit : hic Grais penitus delecta metallis saxa ; quod Eoae respergit uena Syenes , Synnade quod maesta Phrygiae fodere secures per Cybeles lugentis agros , ubi marmore picto candida purpureo distinguitur area gyro ; hic et Amyclaei caesum de monte Lycurgi quod uiret et molles imitatur rupibus herbas , hic Nomadum lucent flauentia saxa Thasosque et Chios et gaudens fluctus spectare Carystos : omnia Chalcidicas turres obuersa salutant . 
Macte animo , quod Graia probas , quod Graia frequentas arua , nec inuideant quae te genuere Dicarchi moenia : nos docto melius potiemur alumno . 
Quid nunc ruris opes pontoque noualia dicam iniecta et madidas Baccheo nectare rupes ? 
Saepe per autumnum iam pubescente Lyaeo conscendit scopulos noctisque occulta sub umbra palmite maturo rorantia lumina tersit Nereis et dulces rapuit de collibus uuas . 
Saepe et uicino sparsa est uindemia fluctu , et Satyri cecidere uadis , nudamque per undas Dorida montani cupierunt prendere Panes . 
Sis felix , tellus , dominis ambobus in annos Mygdonii Pyliique senis nec nobile mutes seruitium , nec te cultu Tirynthia uincat aula Dicarcheique sinus , nec saepius isti blanda Therapnaei placent uineta Galaesi . 
Hic ubi Pierias exercet Pollius artes , seu uoluit monitus , quos dat Gargettius auctor , seu nostram quatit ille chelyn , seu dissona nectit carmina , siue minax ultorem stringit iambon , hinc leuis e scopulis meliora ad carmina Siren aduolat , hinc motis audit Tritonia cristis . 
Tunc rapidi ponunt flatus , maria ipsa uetantur obstrepere , emergunt pelago doctamque trahuntur ad chelyn et blandi scopulis delphines aderrant . 
Viue , Midae gazis et Lydo ditior auro , Troica et Euphratae supra diademata felix , quem non ambigui fasces , non mobile uulgus , non leges , non castra tenent , qui pectore magno spemque metumque domas uoto sublimior omni , exemptus fatis indignantemque refellens Fortunam ; dubio quem non in turbine rerum deprendet suprema dies , sed abire paratum ac plenum uita . 
Nos , uilis turba , caducis deseruire bonis semperque optare parati , spargimur in casus : celsa tu mentis ab arce despicis errantes humanaque gaudia rides . 
Tempus erat , cum te geminae suffragia terrae diriperent celsusque duas ueherere per urbes , inde Dicarcheis multum uenerande colonis , hinc ascite meis , pariterque his largus et illis ac iuuenile calens plectrique errore superbus . 
At nunc discussa rerum caligine uerum aspicis . 
Illo alii rursus iactantur in alto , et tua securos portus placidamque quietem intrauit non quassa ratis . 
Sic perge nec umquam emeritam in nostras puppem dimitte procellas . 
Discite securi , quorum de pectore mixtae in longum coiere faces sanctusque pudicae seruat amicitiae leges amor . 
Ite per annos saeculaque et priscae titulos praecedite famae . 
Tuque , nurus inter longe praecordia curae , non frontem uertere minae , sed candida semper gaudia et in uultu curarum ignara uoluptas ; non tibi sepositas infelix strangulat arca diuitias auidique animum dispendia torquent fenoris : expositi census et docta fruendi temperies . 
Non ulla deo meliore cohaerent pectora , non alias docuit Concordia mentes . 
Stat , quae perspicuas nitidi Melioris opacet arbor aquas complexa lacus , quae robore ab imo incuruata uadis redit inde cacumine recto ardua , ceu mediis iterum nascatur ab undis atque habitet uitreum tacitis radicibus amnem . 
Quid Phoebum tam parua rogem ? 
Vos dicite causas , Naides , et faciles , satis est , date carmina Fauni . 
Nympharum tenerae fugiebant Pana cateruae ; ille quidem it , cunctas tamquam uelit , it tamen unam in Pholoen . 
Siluis haec fluminibusque sequentis nunc hirtos gressus , nunc improba cornua uitat . 
Iamque et belligerum Iani nemus atraque Caci rura Quirinalesque fuga suspensa per agros Caelica tecta subit ; ibi demum uicta labore , fessa metu , qua nunc placidi Melioris aperti stant sine fraude lares , flauos collegit amictus artius et niueae posuit se margine ripae . 
Insequitur uelox pecorum deus et sua credit conubia ; ardenti iamiam suspiria librat pectore , iam praedae leuis imminet . 
Ecce citatos aduertit Diana gradus , dum per iuga septem errat Auentinaeque legit uestigia ceruae . 
Paenituit uidisse deam , conuersaque fidas ad comites : " Numquamne auidis arcebo rapinis hoc petulans foedumque pecus , semperque pudici decrescet mihi turba chori ? 
" Sic deinde locuta depromit pharetra telum breue , quod neque flexis cornibus aut solito torquet stridore , sed una emisit contenta manu laeuumque soporem Naidos auersa fertur tetigisse sagitta . 
Illa diem pariter surgens hostemque proteruum uidit et in fontem , niueos ne panderet artus , sic tota cum ueste ruit , stagnisque sub altis Pana sequi credens ima latus implicat alga . 
Quid faceret subito deceptus praedo ? 
Nec altis credere corpus aquis hirtae sibi conscius audet pellis , et a tenero nandi rudis . 
Omnia questus , immitem Bromium , stagna inuida et inuida tela , primaeuam uisu platanum , cui longa propago innumeraeque manus et iturus in aethera uertex , deposuit iuxta uiuamque aggessit harenam optatisque aspergit aquis et talia mandat : " uiue diu nostri pignus memorabile uoti , arbor , et haec durae latebrosa cubilia nymphae tu saltem declinis ama , preme frondibus undam . 
Illa quidem meruit , sed ne , precor , igne superno aestuet aut dura feriatur grandine ; tantum spargere tu laticem et foliis turbare memento . 
tunc ego teque diu recolam dominamque benignae sedis et illaesa tutabor utramque senecta , ut Iouis , ut Phoebi frondes , ut discolor umbra populus et nostrae stupeant tua germina pinus " . 
Sic ait . 
Illa dei ueteres animata calores uberibus stagnis obliquo pendula trunco incubat atque umbris scrutatur amantibus undas . 
Sperat et amplexus , sed aquarum spiritus arcet nec patitur tactus . 
Tandem eluctata sub auras libratur fundo rursusque enode cacumen ingeniosa leuat , ueluti descendat in imos stirpe lacus alia . 
Iam nec Phoebeia Nais odit et exclusos inuitat gurgite ramos . 
Haec tibi parua quidem genitali luce paramus dona , sed ingenti forsan uictura sub aeuo . 
Tu , cuius placido posuere in pectore sedem blandus honos hilarisque tamen cum pondere uirtus , cui nec pigra quies nec iniqua potentia nec spes improba , sed medius per honesta et dulcia limes , incorrupte fidem nullosque experte tumultus et secrete palam quod digeris ordine uitam , idem auri facilis contemptor et optimus idem comere diuitias opibusque immittere lucem : hac longum florens animi morumque iuuenta Iliacos aequare senes et uincere persta , quos pater Elysio , genetrix quos detulit annos : hoc illi duras exorauere sorores , hoc , quae te sub teste situm fugitura tacentem ardua magnanimi reuirescet gloria Blaesi . 
Psittace , dux uolucrum , domini facunda uoluptas , humanae sollers imitator , psittace , linguae , quis tua tam subito praeclusit murmura fato ? 
Hesternas , miserande , dapes moriturus inisti nobiscum , et gratae carpentem munera mensae errantemque toris mediae plus tempore noctis uidimus . 
affatus etiam meditataque uerba reddideras . 
at nunc aeterna silentia Lethes ille canorus habes . 
Cedat Phaethontia uulgi fabula : non soli celebrant sua funera cygni . 
At tibi quanta domus rutila testudine fulgens , conexusque ebori uirgarum argenteus ordo , argutumque tuo stridentia limina cornu et querulae iam sponte fores ! 
Vacat ille beatus carcer et augusti nusquam conuicia tecti . 
Huc doctae stipentur aues , quis nobile fandi ius Natura dedit : plangat Phoebeius ales auditasque memor penitus dimittere uoces sturnus , et Aonio uersae certamine picae , quique refert iungens iterata uocabula perdix , et quae Bistonio queritur soror orba cubili : ferte simul gemitus cognataque ducite flammis funera , et hoc cunctae miserandum addiscite carmen : " Occidit aeriae celeberrima gloria gentis psittacus , ille plagae uiridis regnator Eoae , quem non gemmata uolucris Iunonia cauda uinceret aspectu , gelidi non Phasidis ales , nec quas umenti Numidae rapuere sub austro ; ille salutator regum nomenque locutus Caesareum et queruli quondam uice functus amici , nunc conuiua leuis monstrataque reddere uerba tam facilis , quo tu , Melior dilecte , recluso numquam solus eras . 
At non inglorius umbris mittitur : Assyrio cineres adolentur amomo et tenues Arabum respirant gramine plumae Sicaniisque crocis ; senio nec fessus inerti scandet odoratos phoenix felicior ignes ! 
Quid tibi monstrata mansuescere profuit ira ? 
Quid scelus humanasque animo dediscere caedes imperiumque pati et domino parere minori ? 
Quid , quod abire domo rursusque in claustra reuerti suetus et a capta iam sponte recedere praeda insertasque manus laxo dimittere morsu ? 
occidis , altarum uastator docte ferarum , non grege Massylo curuaque indagine clausus , non formidato supra uenabula saltu incitus aut caeco foueae deceptus hiatu , sed uictus fugiente fera . 
stat cardine aperto infelix cauea et clausas circum undique portas hoc licuisse nefas placidi tumuere leones . 
Tum cunctis cecidere iubae , puduitque relatum aspicere , et totas duxere in lumina frontes . 
At non te primo fusum nouus obruit ictu ille pudor : mansere animi , uirtusque cadenti a media iam morte redit , nec protinus omnes terga dedere minae . 
sicut sibi conscius alti uulneris aduersum moriens it miles in hostem attollitque manum et ferro labente minatur , sic piger ille gradu solitoque exutus honore firmat hians oculos animamque hostemque requirit . 
Magna tamen subiti tecum solacia leti , uicte , feres , quod te maesti populusque patresque , ceu notus caderes tristi gladiator harena , ingemuere mori ; magni quod Caesaris ora inter tot Scythicas Libycasque , a litore Rheni et Pharia de gente feras , quas perdere uile est , unius amissi tetigit iactura leonis . 
Saeue nimis , lacrimis quisquis discrimina ponis lugendique modos . 
Miserum est primaeua parenti pignora surgentesque ( nefas ! 
) accendere natos ; durum et deserti praerepta coniuge partem conclamare tori , maesta et lamenta sororum et fratrum gemitus : alte tamen et procul intrat altius in sensus maioraque uulnera uincit plaga minor . 
Famulum ( quia rerum nomina caeca sic miscet Fortuna manu nec pectora nouit ) , sed famulum gemis , Vrse , pium , sed amore fideque has meritum lacrimas , cui maior stemmate iuncto libertas ex mente fuit . 
Ne comprime fletus , ne pudeat ; rumpat frenos dolor iste decusque , si tam dura placent : hominem gemis ( hei mihi ! 
subdo ipse faces ) , hominem , Vrse , tuum , cui dulce uolenti seruitium , cui triste nihil , qui sponte sibique imperiosus erat . 
Quisnam haec in funera missos castiget luctus ? 
Gemit inter bella peremptum Parthus equum , fidosque canes fleuere Molossi , et uolucres habuere rogum ceruusque Maronem . 
Quid , si nec famulus ? 
Vidi ipse habitusque notaui te tantum cupientis erum , sed maior in ore spiritus et tenero manifesti in sanguine mores . 
Optarent multum Graiae cuperentque Latinae sic peperisse nurus . 
Non talem Cressa superbum callida sollicito reuocauit Thesea filo nec Paris Oebalios talis uisurus amores rusticus inuitas deiecit in aequora pinus . 
Non fallo aut cantus adsueta licentia ducit : uidi et adhuc uideo , qualem nec bella cauentem litore uirgineo Thetis occultauit Achillen , nec circum saeui fugientem moenia Phoebi Troilon Haemoniae deprendit lancea dextrae . 
Qualis eras ! 
Procul en cunctis puerisque uirisque pulchrior et tantum domino minor ! 
Illius unus ante decor , quantum praecedit clara minores luna faces quantumque alios premit Hesperos ignes . 
Non tibi femineum uultu decus oraque supra mollis honos ( qualis dubiae post crimina formae de sexu transire iubent ) torua atque uirilis gratia ; nec petulans acies , blandique seuero igne oculi , qualis , bellans cum casside missa , Parthenopaeus erat ; simplexque horrore decoro crinis , et obsessae nondum primoque micantes flore genae : talem Ledaeo gurgite pubem educat Eurotas , teneri sic integer aeui Elin adit primosque Ioui puer approbat annos . 
Nam pudor ingenuae mentis tranquillaque morum temperies teneroque animus maturior aeuo , carmine quo patuisse queant ? 
Saepe ille uolentem castigabat erum studioque altisque iuuabat consiliis ; tecum tristisque hilarisque nec umquam ille suus , uultumque tuo sumebat ab ore : dignus et Haemonium Pyladen praecedere fama Cecropiamque fidem . 
Sed laudum terminus esto , quem fortuna sinit : non mente fidelior aegra sperauit tardi reditus Eumaeus Vlixis . 
Quis deus aut quisnam tam tristia uulnera casus eligit ? 
Vnde manus Fatis tam certa nocendi ? 
O quam diuitiis censuque exutus opimo fortior , Vrse , fores ! 
Si uel fumante ruina ructassent dites Vesuuina incendia Locroe , seu Pollentinos mersissent flumina saltus , seu Lucanus Acir seu Thybridis impetus altas in dextrum torsisset aquas , paterere serena fronte deos ; siue alma fidem messisque negasset Cretaque Cyreneque et qua tibi cumque beato larga redit Fortuna sinu . 
Sed gnara dolorum Inuidia infelix animi uitalia uidit laedendique uias . 
Vitae modo germen adultae nectere temptabat iuuenum pulcherrimus ille cum tribus Eleis unam trieterida lustris . 
Attendit toruo tristis Rhamnusia uultu , ac primum impleuitque toros oculisque nitorem addidit ac solito sublimius ora leuauit , heu ! 
misero letale fauens , seseque uidendo torsit ob inuidiam mortemque amplexa iacenti iniecit nexus carpsitque immitis adunca ora uerenda manu . 
quinta uix Phosphoros hora rorantem sternebat equum : iam litora duri saeua , Philete , senis durumque Acheronta uidebas , quo domini clamate sono ! 
Non saeuius atros nigrasset planctu genetrix tibi salua lacertos , nec pater ; et certe qui uidit funera frater erubuit uinci . 
Sed nec seruilis adempto ignis : odoriferos exhausit flamma Sabaeos et Cilicum messis Phariaeque exempta uolucri cinnama et Assyrio manantes gramine sucos et domini fletus : hos tantum hausere fauillae , hos bibit usque rogus ; nec quod tibi Setia canos restinxit cineres , gremio nec lubricus ossa quod uallauit onyx , miseris acceptius umbris quam gemitus . 
sed flesse iuuat : quid terga dolori , Vrse , damus ? 
quid damna foues et pectore iniquo uulnus amas ? 
Vbi nota reis facundia raptis ? 
Quid caram crucias tam saeuis luctibus umbram ? 
Eximius licet ille animi meritusque doleri : soluisti . 
Subit ille pios carpitque quietem Elysiam clarosque illic fortasse parentes inuenit ; aut illi per amoena silentia Lethes forsan Auernales alludunt undique mixtae Naides , obliquoque notat Proserpina uultu . 
Pone , precor , questus ; alium tibi Fata Phileton forsan et ipse dabit moresque habitusque decoros monstrabit gaudens similemque docebit amorem . 
Lucani proprium diem frequentet quisquis collibus Isthmiae Diones docto pectora concitatus oestro pendentis bibit ungulae liquorem . 
Ipsi quos penes est honor canendi , uocalis citharae repertor Arcas er tu , Bassaridum rotator Euhan , et Paean et Hyantiae sorores , laetae purpureas nouate uittas , crinem comite , candidamque uestem perfundant hederae recentiores . 
Docti largius euagentur amnes et plus , Aoniae , uirete , siluae , et , si qua pater aut diem recepit , sertis mollibus expleatur umbra . 
centum Thespiacis odora lucis stent altaria uictimaeque centum quas Dirce lauat aut alit Cithaeron . 
Lucanum canimus , fauete linguis ; uestra est ista dies , fauete , Musae , dum qui uos geminas tulit per artes , et uinctae pede uocis et solutae , Romani colitur chori sacerdos . 
Felix eu nimis et beata tellus , quae pronos Hyperionis meatus summis Oceani uides in undis stridoremque rotae cadentis audis ; quae Tritonide fertiles Athenas unctis , Baetica , prouocas trapetis : Lucanum potes imputare terris . 
Hoc plus quam Senecam dedisse mundo aut dulcem generasse Gallionem . 
Attollat refluos in astra fontes Graio nobilior Melete Baetis ; Baetim , Mantua , prouocare noli . 
Natum protinus atque humum per ipsam primo murmure dulce uagientem blando Calliope sinu recepit tum primum posito remissa luctu longos Orpheos exuit dolores et dixit : " puer o dicate Musis , longaeuos cito transiture uates , non tu flumina nec greges ferarum nec plectro Geticas mouebis ornos , sed septem iuga Martiumque Thybrim et doctos equites et eloquente cantu purpureum trahes senatum . 
Nocturnas alii Phrygum ruinas et tardi reduces uias Vlixis et puppem temerariam Mineruae trita uatibus orbita sequantur : tu carus Latio memorque gentis carmen fortior exseres togatum . 
Ac primum teneris adhuc in annis ludes Hectora Thessalosque currus et supplex Priami potentis aurum , et sedes reserabis inferorum ; ingratus Nero dulcibus theatris et noster tibi proferetur Orpheus . 
Dices culminibus Remi uagantes infandos domini nocentis ignes . 
Hinc castae titulum decusque Pollae iucunda dabis allocutione . 
Mox coepta generosior iuuenta albos ossibus Italis Philippos et Pharsalica bella detonabis , quo fulmen ducis inter arma diui libertate grauem pia Catonem et gratum popularitate Magnum . 
Tu Pelusiaci scelus Canopi deflebis pius et Pharo cruenta Pompeio dabis altius sepulchrum . 
Haec primo iuuenis canes sub aeuo ante annos Culicis Maroniani . 
Cedet Musa rudis ferocis Enni et docti furor arduus Lucreti et qui per freta duxit Argonautas et qui corpora prima transfigurat quid ? 
maius loquar : ipsa te Latinis Aeneis uenerabitur canentem . 
Nec solum dabo carminum nitorem sed taedis genialibus dicabo doctam atque ingenio tuo decoram , qualem blanda Venus daretque Iuno forma , simplicitate , comitate , censu , sanguine , gratia , decore , et uestros hymenaeon ante postes festis cantibus ipsa personabo . 
O saeue nimium grauesque Parcae ! 
o numquam data longa fata summis ! 
cur plus , ardua , casibus patetis ? 
cur saeua uice magna non senescunt ? 
sic natum Nasamonii Tonantis post ortus obitusque fulminatos angusto Babylon premit sepulchro ; sic fixum Paridis manu trementis Peliden Thetis horruit cadentem ; sic ripis ego murmurantis Hebri non mutum caput Orpheos sequebar . 
Sic et tu , rabidi nefas tyranni , iussus praecipitem subire Lethen , dum pugnas canis arduaque uoce das solacia grandibus sepulchris , ( o dirum scelus , o scelus ! 
) tacebis . 
" Sic fata est leuiterque decidentes abrasit lacrimas nitente plectro . 
At tu , seu rapidum poli per axem famae curribus arduis leuatus , qua surgunt animae potentiores , terras despicis et sepulchra rides ; seu pacis merito nemus reclusi felix Elysii tenes in oris , quo Pharsalica turba congregatur , et te nobile carmen insonantem Pompei comitantur et Catones ( tu magna sacer et superbus umbra nescis Tartaron et procul nocentum audis uerbera pallidumque uisa matris lampade respicis Neronem ) ; adsis lucidus et uocante Polla unum , quaeso , diem deos silentum exores : solet hoc patere limen ad nuptas redeuntibus maritis . 
Haec te non thiasis procax dolosis falsi numinis induit figura , ipsum sed colit et frequentat ipsum imis altius insitum medullis ; at solacia uana subministrat uultus , qui simili notatus auro stratis praenitet incubatque somno securae . 
procul hinc abite , Mortes : haec uitae genitalis est origo . 
Cedat luctus atrox genisque manent iam dulces lacrimae , dolorque festus , quicquid fleuerat ante , nunc adoret . 
