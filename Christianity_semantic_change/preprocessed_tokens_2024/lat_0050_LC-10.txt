Te , formose Mida , iam dudum nostra requirunt iurgia ' ' : da vacuam pueris certantibus aurem . 
haud moror ; et casti nemoris secreta voluptas invitat calamos : imponite lusibus artem . 
praemia si cessant , artis fiducia muta est . 
sed nostram durare fidem duo pignora cogent : vel caper ille , nota frontem qui pingitur alba , vel levis haec et mobilibus circumdata bullis fistula , silvicolae munus memorabile Fauni . 
sive caprum mavis vel Fauni ponere munus , elige utrum perdas ; sed erit , puto , certius omen fistula damnato iam nunc pro pignore dempta . 
quid iuvat insanis lucem consumere verbis ? 
iudicis e gremio victoris gloria surgat . 
praeda mea est , quia Caesareas me dicere laudes mens iubet : huic semper debetur palma labori . 
et mi sidereo cor movit Cynthius ore laudatamque chelyn iussit variare canendo . 
pergite , io pueri , promissum reddere carmen ; sic vos cantantes deus adiuvet ! 
incipe , Lada , tu prior ; alternus Thamyras imponet honorem . 
maxime divorum caelique aeterna potestas , seu tibi , Phoebe , placet temptare loquentia fila et citharae modulis primordia iungere mundi carmine uti virgo furit et canit ore coacto , fas mihi sit vidisse deos , fas prodere mundum : seu caeli mens illa fuit seu solis imago , dignus utroque stetit ostro clarus et auro intonuitque manu . 
talis divina potestas quae genuit mundum septemque intexuit oris artificis zonas et totas miscet amore . 
talis Phoebus erat , cum laetus caede draconis docta repercusso generavit carmina plectro : caelestes ulli si sunt , hac voce loquuntur ! 
venerat ad modulos doctarum turba sororum ... huc huc , Pierides , volucri concedite saltu : hic Heliconis opes florent , hic vester Apollo est ! 
tu quoque Troia sacros cineres ad sidera tolle atque Agamemnoniis opus hoc ostende Mycenis ! 
iam tanti cecidisse fuit ! 
gaudete , ruinae , et laudate rogos : vester vos tollit alumnus ! 
venerat en et Maeonides , cui plurima barba albaque caesaries pleno radiabat honore . 
ergo ut divinis implevit vocibus aures , candida flaventi discinxit tempora vitta Caesareumque caput merito velavit amictu . 
haud procul Iliaco quondam non segnior ore stabat et ipsa suas delebat Mantua cartas . 
Quid tacitus , Mystes ? 
curae mea gaudia turbant : cura dapes sequitur , magis inter pocula surgit , et gravis anxietas laetis incumbere gaudet . 
non satis accipio . 
nec me iuvat omnia fari . 
forsitan imposuit pecori lupus ? 
haud timet hostes turba canum vigilans . 
vigiles quoque somnus adumbrat . 
altius est , Glycerane , aliquid , non quod patet : erras . 
atquin turbari sine ventis non solet aequor . 
quod minime reris , satias mea gaudia vexat . 
deliciae somnusque solent adamare querellas . 
ergo si causas curarum scire laboras รณ quae spargit ramos , tremula nos vestiet umbra ulmus , et en tenero corpus summittere prato herba iubet : tu dic , quae sit tibi causa tacendi . 
cernis ut attrito diffusus cespite pagus annua vota ferat sollennesque incohet aras ? 
spirant templa mero , resonant cava tympana palmis , Maenalides teneras ducunt per sacra choreas , tibia laeta canit , pendet sacer hircus ab ulmo et iam nudatis cervicibus exuit exta . 
ergo num dubio pugnant discrimine nati et negat huic aevo stolidum pecus aurea regna ? 
Saturni rediere dies Astraeaque virgo tutaque in antiquos redierunt saecula mores . 
condit secura totas spe messor aristas , languescit senio Bacchus , pecus errat in herba , nec gladio metimus nec clausis oppida muris bella tacenda parant ; nullo iam noxia partu femina quaecumque est hostem parit . 
arva iuventus nuda fodit tardoque puer domifactus aratro miratur patriis pendentem sedibus ensem . 
est procul a nobis infelix gloriae Sullae trinaque tempestas , moriens cum Roma supremas desperavit et Martia vendidit arma . 
nunc tellus inculta novos parit ubere fetus , nunc ratibus tutis fera non irascitur unda ; mordent frena tigres , subeunt iuga saeva leones ! 
casta fave Lucina : tuus iam regnat Apollo ! 
