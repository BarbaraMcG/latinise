Musigenae numeros uates et metra secuntur , Orator numeros : haec illi maxima uirtus , Ne uagus errando laudandam nesciat artem . 
Rhetoras Ausonios et Graios dactylus armat . 
Dactylus armauit Ciceronem , armauit iambus Spondeusque grauis numeroque aptissime paean , Temporibusque pares , quamuis et syllaba crescat . 
Continuos fugito multos fit uersus eosdem . 
Optimus orator sequitur ratione poetas : Cognatus uirtute sua metrumque recusans Hic quoque uult numeris uoces frenare uagantes . 
Doctus Aristoteles paeanem laudat utrumque : A longa incipiens primordia pulchra locabit , " Aspicere " ut uerbum est , contrarius ille supremus . 
Tullius hunc laudat , cui sit paenultima longa : " Esse " trochaeus adest , " uideatur " tertius ille , Quem paeana uocat Musis deuota uetustas : Hic membris numerus melior , cui tertia longa . 
Rhetoricas pulchre structuras dochmius ornat : Principium bacchius erit , concludet iambus . 
Aut uice mutata nomen mutabitur uni : Primus iambus erit , tum finem creticus explet . 
Prima breuis longaeque duae , breuis , ultima longa ; Exemplumque artis dabitur " res publica " uobis , Quam Cicero casu genetiuo ponere gaudet . 
Hoc pede composito laudatur fama pedestris . 
Vt docet Ausonius orator Tullius ingens , Omnibus iste locis numerum pes efficit aptum : Longa breuem sequitur , longam breuis , addite longam , Syllaba prima breuis , tum syllaba longa secunda , Tertia longa , breuis quarta productaque quinta : Tullius orator , ceu multi , dochmion ornat . 
Creticus atque trochaeus erit , qui claudere possunt , Aut spondeus inest nullo discrimine finis . 
Aut uice mutata nomen mutabitur illis , Principioque trochaeon habes , in fine molossum . 
Aut finis bacchius erit , breuis ultima claudet : Longa sit anne breuis , nullum discrimen habetur , Vt solet in metris doctus componere uates . 
Aut Asiae numerus pulcher , bis fine trochaeus : Sed magis erigitur spondeo clausula fortis . 
Hanc docet eloquium summi Demosthenis artem . 
Spondeo narrare solent tibi rhetores acta , Quod grauis et tardus res gestas mentibus affert : Dactylicis certant pedibus , quia currere possunt . 
Dicimus egregios Theopompi more labores , Et uitam insignem laudamus Isocratis arte : Hic stilus historiis , hic laudibus aptior haeret . 
Dicere Musa iubet , me dicere iussit Apollo , Circuitum orator quot membris reddere debet : Vos , Phoebi comites , animis haec condite uestris Et memorem doctis componite mentibus artem . 
Non unum natura dedit nos ferre laborem , Legibus alternis quae pulchras iunxerat artes : Quattuor e membris plenum formare uidemus Rhetora circuitum : sic ambitus ille uocatur . 
Quattuor hexametris hunc uersibus aspicis aequum . 
Iudiciis paeana refert tibi Tullius aptum . 
Siquis rem dubiam deliberet , armat iambus : Dactylus his causis tibi dicitur aptus utrisque . 
Rhetoras pulchros Theophrastus ornat Membra dispergens bona dithyrambi Fusa per partes : anapaestus ista Floret in arte Longior fluxit numerus per artem , Quem dedit nobis anapaestus ille : Hinc pedes claros loca dithyrambi Rhetores aptant . 
Creticus aut spondeus erit paeanue supremus , Dactylus atque trochaeus adest uel cursor iambus , Partibus in cunctis qui ponitur ante supremum , Temporibusue pares hos omnes reddere possunt , Soluere seu longas malis , ut syllaba crescat . 
Rhetoricis Asiae placuit bis fine trochaeus . 
Principia et medium et finem tibi dochmius ornat . 
