DE IMPRESSIONIBUS ELEMENTORUM Ut testatur Jacobus in canonica sua ; omne datum optimum et omne donum perfectum desursum est descendens a patre luminum , apud quem non est transmutatio , nec vicissitudinis obumbratio ; . 
Hoc autem fieri in quibusdam rebus immediate , in quibusdam mediate necesse est . 
Quare philosophi , etsi perfecte res non intelligentes , cum naturas rerum non ignorare debent , radios corporum supercaelestium descendentes super res corporales mutationis earum maximam causam praebere non ignorantes dicunt , quod radii reflexi et condensati causa sunt caloris generati apud nos . 
Cuius signum est , quod in convallibus maior calor est , quam in montibus ; unde in montibus diutius manet nix , quam in convallibus ; unde etiam in quibusdam montibus altissimis manet nix perpetua . 
- Et nota quod nihil differt , quod sol in se sit calidus . 
Si enim corpus solare in se esset calidum et calor eius excitaret calorem in rebus inferioribus , tunc quanto propinquiores essent ei res , tanto calidiores essent et in cacumine montium esset maior calor , quam in convallibus et in superiori et medio interstitio aeris esset maior , quam in infimo ; cuius oppositum ex toto videmus , quia ill cacuminibus montium manet nix , in convallibus autem non ; et in interstitio superiori generantur grandines et in infimo pluviae . 
- Signum ad idem : aves rapaces in aestate ascendunt , ut frigefiant , ut aquilae volant in sublime , ut temperent calorem suum generatum ex motu ; multum enim volant . 
Et grues et aliae aves multae in convallibus descendunt contra forte gelu , contra vero calidum ascendunt ad montana . 
Et haec omnia eiusdem signa sunt , scilicet quod calor non provenit ex corpore solari , sed ex reflexione et condensatione radiorum . 
Hoc habito manifestum est , quod radii in aquis descendunt ad fundum , cum aqua sit corpus transparens sicut aer , cornuglacies et vitrum . 
In fundis ergo aquarum est reflexio , quare maior est calor in fundo , quam in superficie . 
Unde pisces in hieme in fundo aquarum sunt , in aestate vero in superficie et congelatur aqua in superficie , in fundo vero non . 
Si autem quaerat quis , quare aqua multum frigefacta congelatur , cum frigiditas sit eius naturalis potentia , similiter et humiditas ut videtur et fluxibilitas , ad hoc respondendum est , quod omnis aqua naturaliter est frigida , sed non fluida , immo potius ex natura sua est congelata . 
Fluxibilitas autem eius est ex calore incluso , ut mollities in terra . 
Item radii reflexi a speculo concavo generant ignem ut stupa apposita inflammetur . 
Habito ergo , quod calor proveniat ex condensatione radiorum manifestum est , quod , dum condensantur in fundis aquarum , calefit aqua et tantum calefit , quod non remanet sub natura aquae : transit igitur ad naturam aeris . 
Sed cum natura aeris non sit esse sub aqua , ascendit super aquam ; ascendit autem in ampulla ex ipsa aqua . 
Multae autem ampullae , cum ascendunt super aquam , simul se tenent per naturam humiditatis ampullarum et ex illis fit vapor vel fumus , ex quibus fiunt nubes . 
- Sed cum in fundo aquarum sit generatio ampullarum , quaedam earum transeunt per meatus terrae , quaedam remanent in aquis , quaedam ascendunt super aquam . 
De ascendentibus primo dicendum est . 
Si quis autem sensibiliter velit videre , ponat aquam claram in patella clara et videbit manifeste ampullas generatas et ascendentes per calorem ignis suppositi sub patella . 
Idem enim est modus generationis ampullaruin hic et ibi . 
Notandum tamen , cum aere et cum ampulla esse terram et ignem . 
Sunt ergo ibi quattuor elementa in ista ampulla scilicet terrestreitas propter locum generationis , aer generatus , natura ignis in generatione caloris ; de aqua manifestum est . 
Haec ergo est quasi prima generatio elementorum et prima admixtio elementorum . 
- Ubi est ergo aqua abundans in ampullis generatis , cum ascendunt super aquam , vocatur vapor humidus ; quando terra est abundans , vocatur fumus siccus ; cum vero aer sit abundans erit vapor pinguis . 
Vapor ergo ascendens ascendit super quantitatem et grossitiem et subtilitatem caloris generati . 
Si enim calor fuerit magnus et grossus , generatur ampulla magna et grossa et ponderosa . 
Unde quandoque non ascendit , nisi ad superficiem aquae et ibi insensibiliter frangitur et calor evaporatur . 
Et quanto subtilior est calor , et subtilior est ampulla et tunc debilis est calor . 
Unde non differt ampulla a superficie terrae et volitant hinc inde in convallibus . 
Hoc autem fit in vespertinis et in matutinis temporibus , quando debilior est calor et sic generatur nebula . 
Et cum illae ampullae parvae destruuntur a calore , cadunt ad superficiem terrae et fit ros . 
Si autem maior sit calor , facit istas ampullas praedictas sive nubem ascendere ad primum interstitium aeris . 
- Est enim primum , secundum et tertium . 
Tertium vero non est altitudinis maioris , quam quinguaginta milliariorum , ut dicit philosophus . 
- - Cum ergo nubes sit in primo interstitio , destruitur quandoque a calore et unaquaeque ampulla , cum sit in nube , trahit se ad sui profundum . 
Et ideo separantur ampullae ab invicem et minutae guttatim cadunt . 
Immo fiunt guttae etsi nubes sit continua et quia non ex toto destruitur , a calore cadit fluida pluvia et non congelata . 
Et nota , quod generatio pluviae et roris differunt secundum magnum et parvum et secundum diversa loca generationis . 
- - Cum vero ascendit nubes ad secundum interstitium , fit major abstractio caloris et destruuntur ampullae penitus a calore successive tantum , quare molle est quod relinquitur sicut lana et fit nix . 
Si autem subito deferatur nubes sursum ad secundum interstitium , subito destruitur a calore et fit lapis rotundus et est generatio grandinis , sicut ampulla fuit rotunda . 
Hoc autem fit maxime , cum calor fuerit magnus . 
Differt autem pruina a nube , sicut differt pluvia a rore . 
