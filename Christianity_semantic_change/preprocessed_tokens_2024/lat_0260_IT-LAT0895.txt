Malorum genera sunt multa , tamen duo sapores . 
Dulcia vix egeruntur , flegma nutriunt , fellis ardorem movent , inflationes faciunt , quamvis humida et frigida sint . 
Cocta obvoluta farina cineri trita oculorum tumores tollunt . 
Mala acida et matura omnibus commoda , et bene digeruntur . 
Sunt et agrestia mala quae restringunt . 
Cocta bene digeruntur . 
Sucus eorum suspiriosis prodest . 
Pyrorum natura styptica . 
Genera sunt multa : quaedam acida , quaedam dulciora , quaedam austera . 
Acida habent aliquid caloris : unde plerumque dissolvunt stomachum inhaerentem flegmati densissimo . 
Dulcia , quae sunt aquata et soluta , nihil in se , neque frigidi neque calidi continent . 
Ex quibus singulis , pro discretione rerum et necessitate causarum , ordinanda etiam sunt subsidia medelarum . 
Austera et acida stomacho conveniunt , sitim movent : dulcia omnia contraria . 
Ante cibum sumpta ventrem stringunt ; post cibum ventrem resolvunt . 
Cydonia plurimi eustomacha vocaverunt . 
Styptica urinam conprimunt propter , austeritatem . 
Cruda austeriora , cocta grata . 
Cruda et matura coeliacis , dysentericis , sanguinem reicientibus prosunt . 
Cocta in cinere obvoluta farina dantur in febribus laborantibus . 
Incisa cocta in aqua , data stomacho dolentibus . 
Vinum eorum dysentericis , coeliacis , nauseantibus , sanguinem spuentibus potui dato . 
Cocta in mulso , trita stomacho inposita defectiones tollunt . 
Persicorum cibus stomacho inutilis , quod cito sucus eius aciscat , et caro eius indigestionem faciat . 
Tamen post cibum utiliter dantur : nec non et cocti in iure cum pullo gallinaceo , nauseam restringunt . 
Folia eorum trita cum calda contra lumbricos similiter et umbilico inponantur . 
Nucleos persicorum cum aceto et oleo capitis dolentis fronti inlinito . 
Gummi eorum in pusca sanguinem reicientibus potui dato . 
Sucus foliorum eius vulnera aurium vermes habentium curat . 
Armeniaca calida et styptica , stomacho valde utiliora in cibo sumpta . 
Cytriorum non una eademque virtus in omnibus partibus : cortex thermanticus : caro alba media temperata acrimonia cum semine , styptica : cortex austerioris naturae , modice sumptus , aut in potione calida diutius immersus digestionem operatur . 
Caro eius alba flegma nutrit , foramina interiora cludit , et stomachum opprimit , tarde coquitur , indigestiones facit . 
Acrimonia eius cum semine trita morsui canino succurrit . 
Incisum , cum omnibus in se coctum , serpentium morsu et fungorum venena curat . 
Pruni pomum recens ventrem solvit , stomacho contrarium est : siccum non tam molestum est : in mulso coctum alvum commovet . 
Mespila hiemalia maiora ventrem purgant . 
Asperrimus in mespilis fructus fluxum ventris fortiter detinet , et stomachum dissolutum stringit : viscida et constrictiva sunt immatura . 
Zeziparum calidum est , stomachum gravat , sitim movet : veterrimum urinam movet . 
Folia eius trita cum pomis et vino potui dato spleneticis et hydropicis . 
Sorba et praecocia poma eorum viscida et constrictiva sunt . 
Ficorum natura calidissima est . 
Aridi humectant et deducunt : humectant quidem , quia pingui suco sunt ; calefaciunt autem propter sucum . 
Egeritur etiam dulcendo eorum . 
Primi eorum , qui fuerint , pessimi sunt propter nimium sucum . 
Sicci calidissimi sunt , sed egeruntur . 
Cocti in aqua cum hyssopo omnia pulmonum vitia cum tusse curant . 
Triti cum melle , carbunculum curant . 
Uva calida est et humida , sed egeritur , maxime tamen alba : quae autem immatura est , minus calefacit ; sed mustum tantum purgat . 
Passa vero uva egeritur quidem , sed exurit . 
Enucleata quidem trita cum cymino omnes indigestiore et tumores verendorum sive carbunculos curat . 
Mororum poma ad praesens stomacho utilia , eo quod refrigerant . 
Quod si alius cibus non superveniat , inaciscunt . 
Fit ex suco mori medicamen mirificum contra omnia vitia oris , faucium , arteriarum vel dentium . 
Sucum pomorum maturissimorum lento igne cocta ad mellis crassitudinem , mitis aluminis scissi , myrrhae singulas drachmas , simul commisceto , et cum pinna perungue . 
Myxorum virtutem frigidam suspicamur : ardorem febricitantium extinguunt . 
Ore conpressus sucus glutiatur : in cibo sumptus stomachum egerit : solutioni ventris obsistit : tritus et cum fabae pulvere mixtus inpositus collectiones supportare non patitur . 
Ossa combusta , trita cum butyro , combustis medentur . 
Ceresia viride pomum ventrem humectat et provocat ; aridum siccat ac detinet : viride stomacho contrarium est , siccum utile . 
In hoc pomo tres inesse virtutes suspicamur . 
In quibusdam sapor austerus est , in aliis acidus , in aliis dulcis . 
Austerae ventrem constringunt , stomachum confortant . 
Acidae iudicantur flegmate abundantibus stomachis opportunae : nam magis siccant , et crassitudinem dentium orisque humorem incidunt . 
Dulces stomacho contrariae . 
Citius autem praenestinae fluunt . 
Gummus eorum ore detentus et glutiendus arteriam linit , vetustissimam tussem compescit : cum mero potatus calculos frangit . 
Tuber virtutem habet stypticam . 
Poma ipsa commixta , stomacho nauseanti , fluxui ventris , et sanguinem reicientibus prosunt . 
Avellanae praenestinae stringunt ; coctae autem minus . 
In cibo sumptae capiti dolorem incutiunt , stomachi inflationem distendunt , corpori sano pinguedinem conferunt . 
Nuclei earum triti , cum mulso potati veterem tussem conpescunt . 
Castaneae , suaves cibo , difficilis digestionis , virides stringunt , coctae minus . 
In cinere aut in vase fictili assatae , tritae cum melle , ieiunis tussientibus datae prosunt . 
Aqua , in qua coctae fuerint , datur coeliacis , dysentericis et sanguinem conspuentibus . 
Balnarum glandes virides stringunt , coctae minus indigestionem faciunt . 
Pistaciorum virtus austera et styptica est , stomacho adcommoda . 
Pulmones purgant in cibo sumpti : triti cum vino contra omnes morsus iuvant . 
suffumigato . 
Nuces rotundae viridee , utpote adhuc aquatioris humoris , stypticae et frigidae virtutis , stomacho aliquid vigoris adquirunt , ventrem molliunt : maturae nutriunt et egeruntur : cum fuerint mundae , inflant : cortices vero earum stringunt . 
Siccae vero nuces duae , cum totidem ficis , et rutae foliis addito salis grano conteruntur , et in vino commixtae contra omnia venena repugnant . 
Tritae cum corio suo , umbilico inpositae , lumbricos occidunt . 
Folia earum cum aceto trita , auribus instillata , auditum praebent . 
Amygdalarum dulcium virtutes calidissimae sunt et nutriunt . 
Calidae sunt ob pinguedinem ; nutriunt , quia carnosae . 
Amygdala recens stomachum onerat ; sicca cum pellicula sua commixta , stomacho utilis , venerem movet , ebrietatem arcet , somnum facit . 
Trita cum mentarum succo , sanguinem reicentes iuvat . 
Nuclei torti triti sucus tussem tollit . 
Amygdalae amarae fortiores sunt : spleni , iecinori , morbo regio , nucleos tritos cum melle potui dato . 
Cum oleo tritas in aurem stillato : antiquam surditiem tollunt . 
Tritae cum aceto vulnera in mento nata et impetigines tollunt . 
Gummi earum ex pusca dantur sanguinem reicentibus . 
Hepaticis congruae sunt , purgato cortice in aqua tepida , et sic commedantur . 
[ Malorum granatorum ] multae virtutes sunt : dulcia et acida , vinolenta et acerba . 
Dulcia habent aliquid caloris , ideo imflammationes stomachi commovent et egeruntur , et ex parte nutriunt . 
Febricitantibus non dantur . 
Acida frigidiora stomacho refrigerant , iecinore laborantibus succurrunt . 
Vinolenta in usu meliora sunt , quia mediae virtutis sunt . 
Acerba illa sunt , quibus folia curvantur . 
Frigida siccata constringunt . 
Post haec omnia aperina appellantur . 
Sucus malorum granatorum acidorum stomachum nauseantem stringit . 
Mala cum granis suis in partes duas divisa in aqua cocta potui dato coeliacis et dysentericis : integra cocta , in vino pota , contra lumbricos et tineas . 
Cortex sicca cum galla equi trita vitia dentium curat . 
Cocta in vino trita perniciones et tumores omnes tollit gingivarum . 
Aqua , in qua cocta fuerit , gargarizatur contra tumores gingivarum . 
Flos eius arboris , qui emnonruas vocatur , siccatur in umbra : tritus omnibus vulneribus medetur : cum melle tritus vulnera oris curat . 
Pinorum nuclei calidissimi sunt : fortius ventrem commovent , stomachum et renes calefaciunt , urinam purgant : cum vino dulci potati ventrem movent . 
Fit ex iisdem oxyporium utile . 
Nucleos purgatos lasere , nitro , cymino , palmulis admixtos , cum melle dato : flegmaticos curant . 
Palmarum thebaicarum vel nicolaorum poma sunt dactylica ; habent aliquid caloris : cocta in vino stomachi dolorem tollunt . 
Cibus eorum nutrit corpus . 
Recentia somnun faciunt , capitis dolorem movent : sicca stomacho commoda . 
Tussem cum sanguine compescunt in cibo sumpta , aut si coctio eorum libatur . 
Trita cum mastice et stomacho apposita , defectionem et sudorem nimium tollunt . 
Ossa eorum combusla et trita cum gallis granati et sicco cortice , sanguinem de naribus sistunt . 
Membrana quae ossibus inerit , scissa labia glutinat : carbonibus fumata , [ ut ait ] Hippocrates , extrahunt partum . 
Fit ex iis emplastrum mirificum , quod phoenicium appellatur . 
Cortex eius viridis et tenera tunsa cum resina et ceteris pari pondere confecta , vulnera interius et podagras desiccat ; surditiem purgat . 
Recentia eius poma facilius egeruntur ; et eorum virtus , ut myrrha , calefacit . 
