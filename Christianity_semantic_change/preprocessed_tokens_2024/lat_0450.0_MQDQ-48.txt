Principio dominus caelum terramque locauit : Namque erat informis fluctuque abscondita tellus Inmensusque deus super aequora uasta meabat , Dum chaos et nigrae fuscabant cuncta tenebrae ; Has dum disiungi iussit , a cardine fatur : " Lux fiat ! 
" et clare nituerunt omnia mundo . 
Cum dominus primi complesset facta diei , Condidit albentem nebulis nascentibus axem . 
Accipit inmensus errantia litora pontus , Multiplices rapiens ualidis cum tractibus amnes . 
Tertia lux faciem terrarum fulua retexit . 
Arida mox posito narratur nomine terra . 
Florea uentosis consurgunt germina campis Pomiferique simul procuruant brachia rami . 
Quarta die generat solis cum lampade lunam , Et stellas tremulo radiantes lumine figit . 
Haec elementa dedit subiecto insignia mundo , Tempora quae doceant uarios mutanda per ortus . 
Quinta die accipiunt liquentia flumina pisces Et uolucres uarias suspendunt aere pinnas . 
Sexta pater gelidos in spiras lubricat angues Quadrupedumque greges totos diffundit in agros Cunctaque multiplici mandauit crescere passim Germine et immensis errare et pascere terris . 
Haec ubi constituit diuina potentia iussu , Rectorem inspiciens mundanis defore rebus , Haec memorat : " Hominem nostris faciamus in unguem Vultibus adsimilem . 
toto qui regnet in orbe . 
" Et licet hunc solo posset componere uerbo , Ipse tamen sancta dignatus ducere dextra Inspirat brutum diuino a pectore pectus . 
Quem postquam effigie formatum ceu sua uidit , Metitur solum mordaces uoluere curas . 
Ilicet inriguo perfundit lumina somno , Mollius ut uulsa formetur femina costa Atque artus mixta geminos substantia firmet , Inditur et nomen , uitae quod dicitur , Aeuua . 
Quapropter nati linquunt de more parentes Coniugibusque suis positis cum sedibus haerent . 
Septima luce deus factorum fine quieuit . 
Sacratam statuens uenturi ad gaudia saecli . 
Ilicet exhibitis animantum ex ordine turbis Viritim cunctis nomen , quod permanet , indit Adamus , donata sibi prudentia sollers . 
Quem deus adloquio iunctam dignatur et Aeuuam : " Crescite multimodo uentura in tempora partu , Vt polus et plenae uestro sint germine terrae , Heredesque mei uarios decerpite fructus , Quos nemora et pingui reddunt de caespite campi . 
" Haec ubi disseruit , laeta paradisus in aula Instruitur primique adspectat lumina solis . 
Gignitur haec inter pomis letalibus arbos Coniunctum generans uitae mortisque saporem . 
Aedibus in mediis puro fluit agmine flumen , Quod rigat insignes liquidis de fluctibus hortos Quadrifidosque secat undante ex fonte meatus . 
Phisonus auriferis praediues fluctuat undis Conspicuasque terit rauco de gurgite gemmas ( Prasinus huic nomen , illi est carbunculus ardens ) Perspicuisque uadis terram praelambit Euilam . 
Post hunc Aethiopas Geon adlapsus opimat , Tertius est Tigris , Euphrati adiunctus amoeno , Assyriam celeri discretim flumine sulcans . 
Hic positus custos Adamus cum coniuge fida Atque opifex tali formatur uoce tonantis : " Ne trepidate simul licitos praecerpere fructus , Quos nemus intonsum ramo frondente creauit , Solliciti , ne forte malum noxale legatis , Quod uiret ex gemino discreta ad munia suco . 
" Nec minus interea caecos nox alta tenebat , Ac modo formatos uestis non texerat artus . 
Has inter sedes et bacis mitibus hortos Spumeus astuto uincens animalia sensu Serpebat tacite spiris frigentibus anguis ; Liuida mordaci uoluens mendacia sensu Femineo temptat sub pectore mollia corda : " Dic mihi , cur metuas felicia germina mali ? 
Numquid poma deus non omnia nata sacrauit ? 
Atqui si studeas mellitos carpere uictus , Aureus astrigero ridebit cardine mundus . 
" Illa negat uetitosque timet contingere ramos : Sed tamen infirmo uincuntur pectora sensu . 
Ilicet ut niueo iam mitia dente momordit , Adfulsit nulla maculatum nube serenum . 
Tum sapor inlecebram mellitis faucibus indens Perpulit insueto munus deferre marito . 
Quod simul ac sumpsit , detersa nocte nitentes Emicuere oculi mundo splendente sereni . 
Ergo ubi nudatum prospexit corpus uterque Quae pudenda uident , ficulnis frondibus umbrant . 
Forte sub occiduo domini iam lumine solis Agnoscunt sonitum trepidique ad deuia tendunt . 
Tum dominus caeli maestum conpellat Adamum : " Dic , ubi nunc degas ? 
" respondit talia supplex : " O domine , adfatus pauido sub corde tremesco , Magne , tuos , nudusque metu frigente fatigor . 
" Tum dominus : " Quis poma dedit noxalia uobis ? 
" " Tradidit haec mulier , dum dicit lumina promptim Candenti perfusa die liquidumque serenum Adfulsisse sibi solemque et sidera caeli . 
" Protinus ira dei turbatam territat Aeuuam , Auctorem uetiti dum quaerit maximus acti . 
Illa sub haec pandit : " Serpentis suasa loquellis Accepi , fallente dolo blandoque rogatu . 
Nam sua uipereis intexens uerba uenenis Haec mihi prae cunctis narrauit dulcia pomis . 
Ilicet omnipotens condemnat gesta draconis Praecipiens cunctis inuisum uiuere monstrum , Pectore mox fuso prorepere , tum sola morsu Mandere , mansuro quaecumque in tempora bello Humanos inter sensus ipsumque labentem , Vertice ut abiecto pronus post crura uirorum Serperet et calces , dum labens comminus instat . 
Femina fraudigeris misere decepta suadellis Praecipitur duro discrimine ponere partum Seruitiumque sui studio perferre mariti . 
" Tu uero , cui uisa fuit sententia uerax Coniugis , inmiti cessit quae uicta draconi , Deflebis miserum per tempora longa laborem . 
Nam tibi triticeae surget pro germine messis Carduus et spinis multum paliurus acutis , Vt cum uisceribus lassis et pectore maesto Plurima sollicitos praestent suspiria uictus , Donec in occiduo uenientis tempore mortis , Vnde geris corpus , terrae reddare iacenti . 
" His actis dominus trepidis dat taedia uitae Deiectosque procul sacratis dimouet hortis Obuersosque locat medioque eliminat igni , In quo perceleri Cherubin euoluitur aestu , Dum calidus deferuet apex flammasque uolutat . 
Quis dominus , pigro ne frigore membra rigerent , Consuit euulsas pecudum de uiscere pelles , Operiens nudos calidis de uestibus artus . 
Ergo ubi coniugio sese iam fidus Adamus Esse uirum sensit , nomen genitricis amatae Exhibet uxori : binos e germine fetus Continuo genitor diuersis nuncupat orsis ; Cainis hic nomen habet , cui iunctus Abelus Innocuas multa seruabat cura bidentes : Ast alius curuo terram uertebat aratro . 
Hi cum perpetuo ferrent sua dona tonanti , Dissimiles fructus sensu suadente dedere . 
Nam prior uberibus fuerant quae prosata glaebis , Obtulit , ast alius miti se deuouet agno , Exta gerens sincera manu adipemque niualem , Confestimque placet domino pia uota tuenti . 
Quod propter gelida Cain incanduit ira . 
Quem deus adloquio dignatus talibus infit : " Dic mihi , si rectum uiuas et noxia cernas , Degere non possis contracto a crimine purus ? 
Desine mordaci fratrem disperdere sensu , Qui tibi ceu domino subiectus colla praebebit . 
" Nec tamen his fractus fratrem deducit ad arua Atque , ubi deprensum deserto in gramine uidit , Elidit geminis frendens pia guttura palmis . 
Quod factum dominus caelo speculatus ab alto Disquirit , quonam terrarum degat Abelus ? 
Ille negat positum custodem se fore fratris . 
Cui deus effatur : " Nonne uox sanguinis eius Ad me missa sonat celsumque ascendit ad axem ? 
Nosce igitur mansura tibi pro crimine tanto ; Nam modo quae maduit germani sanguine terra , Inuiso maledicta tibi commissa negabit Semina et absumptis fructum non proferet herbis , Torpidus ut multo collidens membra tremore Funere ceu iuncto semper suspiria ducas . 
Territus ille gemit mortemque a numine poscit : Quae tamen infenso non est concessa tonante : Nam mala promeritus signo fit notus inusto , Sternere ne ferro liceat cuicumque nocentem , Ne maius septena parent discrimina funus . 
Ilicet a facie domini ceu perditus exit , Aedibus obuersis Naidae in caespite terrae , Nec minus ex natis , genetrix quos fida creauit , Nomine primaeui sublimem condidit urbem . 
Enochus Gaidada creat , hic deinde Malelum Quo Mathusalamus sensim genitore sub auras Exiit et longae produxit tempora uitae . 
Ast Lamech , dirum qui perculit ense Cainem , Perpetitur caeso multum grauiora nocente ; Crimina nam meritum decies septena cohercent . 
Coniugibus hic facta gemens sese increpat ultro , Quarum prima fuit Ada atque altera Sella . 
Iabelum sed prima creat , qui pastor in aruis Gramineis laeta pecudes pascebat in herba . 
Iobalus quem deinde subit , qui musica plectra Repperit et uario concordes murmure chordas . 
Tobelum mox Sella parit , cui fundere riuos Aeris erat moris ferrumque incude subactum Diuersis formare modis stridente camino : Quem Noemma sequens uno genitore creata est . 
Haec inter uegetis Adam non languidus annis , Sethum progenerat post mortem mitis Abelis . 
Enochum is deinde creat , cui candida corda Largitus dominus . 
hoc se poscente rogari Adnuit et placidae suscepit munera mentis . 
Nongentos igitur postquam conplerat Adamus Ter denosque annos , sopitus morte quieuit . 
Longaeuusque dehinc nongentos quinque per annos Enochus uixit , quem Cainanus adaequans Quinque fuit tantum protentis longior annis . 
Iunior hoc iterum ter quinis deputat annis Malaleela senex : ter denis deinde Iaretus Atque tribus uixit longo constrictior aeuo . 
Enochus , cui cura fuit seruire potenti Et mentem sociare deo , sat iunior istis . 
Ter centum explicitis si quinque adiungere cures Sexies et denos , subita caligine tectus Abditur et domino multum miserante remotus Felicem placido uiuit cum tempore uitam . 
At Mathusalamus nongentos porrigit orbes Septies et denos , unum quis iungere fas est . 
Lamechus , hoc patre satus , Noele creato Talia disseruit , dum uatum more futura Praeuidet et sensus uenturum mittit in aeuum : " Hic secura dabit nobis commercia uitae Et durum remouebit onus pacemque reducet , Quae factis est pulsa malis nostroque reatu Tristibus et dextris , quarum sulcata labore Terra negat fructum , domino maledicta loquente . 
" Septies hic centum uixit septemque per annos , Septuaginta super positis , ut summula poscit . 
Hoc generante probis Noelus nobilis actis Editur , innocuo daturus semina saeclo . 
Tresque creat natos , Sethum Chamumque Iaphetumque , In numerum solitos mollitum tundere ferrum Et scintillantes promptim procudere massas . 
Sexies hic uates centum iam uixerat annis , Cum dominus , diri pertaesus crimina mundi Multimodosque hominum longa sub luce reatus , Constringit miserans prolixae incommoda uitae , Imposuitque modum bis sexaginta per annos , Vincere quem nullus posita sub lege ualeret . 
Haec inter sanctos lactat terrena uoluptas Captiuosque tenet caelesti ex arce meantes ; Dum facies pulchro ridentes corpore cernunt Femineas placitisque nimis conplexibus haerent , Progenuere sibi torua cum mole gigantes : Quorum criminibus domini patientia tandem Cogitur offendi ; longam dum concipit iram Atque dolet hominem dextra formante creatum Siderea , sancto permotus pectore fatur : " Ius delere mihi mundi peccata nocentis Fluctibus aequoreis totamque inuoluere terram Humanumque genus uastis mersare fluentis Omnigenasque simul pecudes , quae laeta per agros Gramina detondent , celsis dum collibus errant . 
Serpentes nex una premat uolucresque ferasque , Vt mea deletis mitescat fraudibus ira . 
" Accipit ergo dei mandata ingentia Noe . 
Duplicibus cameris arcam conpangere iussus , Quae teneat uolucrum mansura ad germina nidos . 
Ac , ne fissilibus dissultent robora rimis , Vnguine praepingui linuit bituminis arcam . 
Ipsa fuit plenas ter centum longa per ulnas , Quinquaginta patens transuersam lata per aluum . 
At qua sublimi surgunt fastigia tecto , Edita ter denis in caelum tollitur ulnis , Assere quadrato , nullis cessura fluentis , Ad medium gestans facili cum cardine postes . 
Haec perfecta deus postquam despexit ab astris , Talibus adfatur mittendum in aequora uatem : " Scande citus , natique tui nataeque , fluentem Fluctibus in tumidis cumbam , quia pectora uidi Iusta tibi dudumque mihi tua nota uoluntas Emeruit maiora praesentibus ; atque coactas Claude simul pecudes omni de germine mites Septenis paribus ; inmundo de grege bina Esse sines tecum , escamque his omnibus infers Atque tibi suetam , ne , cum per uasta fluenta Cultio destiterit , pariter patiare molestam Prouisis non ante cibis per glauca uehendus Salsa famem ; nam clara polo cum lumina solis Septima prodierint , totos defundere nimbos Cardine ab aetherio cunctosque euoluere fontes Adlapsu maiore paro , quo grandior undis Aestuet oceanus spumosos largius amnes Accipiens fusoque oblimans omnia tractu . 
Namque quater denis iuncta cum nocte diebus Grandine perpetua nubes complebo madentes , Vt , quidquid uiuit , tumidis mergatur in undis . 
" Haec ubi dicta , fiunt domini mandata uolente Festinoque sene , longo qui nobilis aeuo , Sescentos agitans annos , se credidit undis Coniunctosque simul natos natasque recepit , Confisus tenui quamuis foret abditus antro . 
Interea totos laxarunt nubila nimbos , Atque abyssus riguos dimisit in aequora fontes . 
Iamque quater denis stagnantur cuncta diebus . 
Non uolucres leuibus suspendunt corpora pinnis , Nec fera celsiiugo deuitat marmora colle , Omnia conduntur pelago , mors omnibus una est . 
Nec minus interea tumidum suspensa per aequor Arca fluens clausum munibat pendula uatem Venturisque parens seruabat semina saeclis Naufragio secura suo . 
mox rarior aether Nubibus in piceis coepit constringere nimbos . 
Iamque relabenti decrescit in aequore pontus Ac , postquam modico fluitabat flumine cumba , Emittit senior nigrantem pectora coruum , Qui leuibus pinnis uolucri dum flumine fertur , Non rediit , iusti suspendens uota prophetae . 
Post hunc albentem mittit per stagna columbam , Quae super aequoreum campum defessa uolatu , Nusquam nancta solum , uati se reddidit almo . 
Cumque recurrentis fulgerent septima solis Lumina , dimittit pinna plaudente uolucrem , Quae nemore inuento ramis praepinguis oliuae Ora referta tulit , cum iam per sidera uesper Surgeret ac tremulo noctem praecurreret igni . 
Inde iterum septem transcursis rite diebus Mittitur in pelagus ales , quae lapsa meatu Perceleri numquam sociae se reddidit aulae . 
Sescentos igitur iam tum transgressus et unum Orbes erat uates , primo iam mense secuto Atque die mensis primo , cum libera tellus Visa aperire procul montes ac uoluere fumum , Quos super undarat ter quinas pontus in ulnas : Decurso iam mense dehinc cum trina secundo Lumina restarent , toto iam libera fluctu Terra fuit propriumque ostendit laeta uirorem . 
Ergo ubi nudatis consedit montibus arca , Araratum qui nomen habent sermone uetusto , Laxat claustra senex reddens noua semina terrae Exstruxitque libens sacraria festa tonanti Atque memor uoti adolet dum altaria flammis , Hostia digna fuit , mites dum gignit odores , Qui dominum coram laetis cum flatibus halant . 
Tum , ne consimili pereat discrimine terra , Diluuium dominus uentura in tempora tollit , Festinos menses et tempora mobilis anni Inrequieta iubens consuetos uoluere cursus ; Sed croceum tantum curuandum in nubibus arcum , Candida cum sudo praerorant sidera nimbo . 
Prosequitur uatem domini benedictio mitem , Scilicet ut cunctis , quae tellus et mare gignit , Imperitet fidus , cum sint subiecta regenti ; Admonitus pecudum carnes secernere mensis , Quae non laxato uitam liquere cruore : Idcirco quoniam multis haec indita mens est . 
" Ast homo si ferro fuerit uel dente ferino Perditus , inquiram , " dixit , " qui talia faxunt ; Similibus dant colla modis fusura cruorem . 
" Diuidit hinc dominus placiti mox pignora uatis Fecundasque iubet discretim sumere terras , Vt uacuum denso complerent germine mundum . 
Accipit hoc meritum domino donante propheta , Vitis ut inuentor delibet candida uina . 
Quem propere expletum cyathis somnoque grauatum Derisit Chamus , de quo Channana iuuentus Nascitur et proceris dixit de nomine gentem , Fratribus ostentans nudatum membra parentem . 
Qui pariles pietate tegunt uelantque iacentem : Tergoribus studio iunctis dum lumina uertunt . 
Sopitum gessere senem , nec turpia dictu Membra uident , tenero flectentes colla pudore . 
Id pietatis opus postquam iam mente serena Cognouit uates , grassatum damnat in aeuum , Germanis faciens ut sit postremus et acro Subditus imperio fortesque exterritus oret . 
Inde senex functus nongentos transit in annos , Quinquies et denos , ut legis formula cauit . 
Cuius progenies , properat dum ducere muros , Condidit eximias uastis suspectibus urbes . 
Dumque operi instantes certatim moenia condunt , Nominibus signant Tharsum Citiumque Rhodumque , Exstantes portis , fluctu quas alluit aequor . 
Channanus hinc nomen habet , hinc Sidona surgit , Inde Iebusaeus , Cethaeo adiunctus Amorreus , Gergeseus ueget , Euaeus , Arucus , Asennus , Samarus , Aradius Orusque , et moenia quisquis Gaza colit , Gomorra quibus Sodomaque iugantur Atque Adama et Sebona , quis iunctim Lasa cohaeret . 
Quin etiam et Massam faciunt similemque Sopheram Celsiiugum et collem , nimbosas qui leuat arces , Qua primum albentis prorumpit flamma diei . 
Corpore de quorum Nembrodus nascitur , acro Venatu adsuetus et membris grandibus exstans Atque deum gaudens contra se adtollere sanctum , Heroum de more ferox , quos ardua ceruix Immensumque caput sublimes tollit in auras . 
Hic Babylona locat Orichamque Archata et Acalam Sinnacheros inter saltus ; Assura deinde Condit et eximiam tectis Nineua locauit Et Robotham , Calchamque dehinc , Dasemata quarum Distinguit saltus medioque in limite surgit . 
Dumque alacres certant et nomina moenibus indunt , In campum ueniunt Sennarum nomine dictum , Molitique cauas ad sidera tollere turres Non calcem faciunt , qua saxa inserta ligantur , Sed lateres tosta lutei fornace coquuntur , Vt prius immensis fulgerent moenia tectis . 
Quam noua discretas faceret migratio gentes . 
Bitumen pro calce fuit , quod uellere molli Ducitur et lento constringit corpore cautes . 
Namque penes cunctos sermonis conscia lingua Per similes fatus et ciuica uerba locuta est . 
Denique descendit dominus et moenia uidit , Praecipiens uarias raptim prorumpere uoces Diuersosque sonos , quis gentes quaeque locuntur . 
Ilicet impletur positis cultoribus orbis Diuiduusque locus mox est Confusio dictus . 
Hos sequitur , domino multum qui credidit , Abram , Quem genuit prisco de nomine Thara uocatus . 
Iungitur et Lothus iuncto de sanguine frater . 
Hi cum iam ualidi fierent pubentibus annis , Coniugium iunxere sibi : Lod foedere Melchae Gaudet , et Abramo ditescit coniuge Sarra , Quae tamen ad senium duxit sine pignore uitam . 
Hos Thara sollicite Chaldaeo de grege dempsit , Dum Channana placent frondosis collibus arua . 
Sed deus , electi qui sensum nosceret Abrae , Imperat , ut sedes alia regione capessat : " Heia age , festinans patriis te dimoue terris Cognatasque domus et limina sueta relinque ; Nam procerem immensae faciam te iam fore gentis . 
Insuper his addam , ut , te quicumque malignis Vulnerat eloquiis , domini maledictus ab ore Tristia quaeque ferat ; at qui sermone benigno Commoda denarrat , sit laeto grandior actu . 
" Mutantur sedes , Sychemis castra locantur , Quae dominus uati longum despondit in aeuum . 
Illic deproperans sacratas suscitat aras : Conscendens montem , fractas qui respuit undas Et rubicunda tumens prospectat lumina solis , Hic etiam positis fundatur molibus altar Oraturque deus , sola cum deinde per arua Vates agit , qua terra iacet disiuncta colonis ; Quae dum perpetuo uenis sitientibus aret , Incussit ieiuna famem , cui cura cohaeret . 
Hoc fecunda metu Nilotica rura petuntur . 
Et quia conspicuo canderet corpore Sarra , Mandatur nullo nuptam se dicere uinclo , Sed fore germanam , ne fors immanibus ausis Effrenis turbae zelum noxale marito Gigneret atque aemulum tristis riualis haberet . 
Hunc mirata quidem uenientem turba Canopi , Omnimodis Sarram cupido de lumine lustrat . 
Atque ubi per proceres laudata et tradita regi est , Dulcibus accipitur uotis uerbisque propheta . 
Non tamen impositum uoluit rex aetheris illi ; Nam multis magnisque simul terroribus actum Proturbat regem , noxalis qui reus ausi Obiurgat procerem , germanam cur magis esse Dixerit uxorem falsoque inluserit actu . 
Inde iubet laetum nuptam deducere se cum , Armenti et quidquid patriis adduxerat oris . 
Namque deus seruo semper concordia fanti Ingentes census et maxima quaeque dicarat . 
Accipit et Lodus , quaecumque aduexerat illic , Et reduces patrias tandem sistuntur ad oras . 
Atque ibi dum gregibus intercursantibus errant , Pastores pecorum sese certamine pulsant . 
Pascua quod fetas artarent parua duorum . 
Sed pater , indomitas cupiens conponere rixas , Optulit , ut frater , quae uellet , sumeret arua . 
Ille libens paret , Iordanis litora poscens , Qui fluuius dudum , Nili uice dum tumet undis , Amne superfuso campos ditabat opimos . 
Channanaea senex uenienti iugera sorte Accipit et uirides sistit armenta per agros . 
Sed non perpetuas licitum conponere sedes ; Namque pater iussus terram lustrare tuendo . 
Flammeus e celsis quam sol utrumque recurrens Aspicit aut gemini despectant usque triones , Promissam generi tanto genitore creando , Cuius qui numerum gestit conprendere fatu , Stellarum citius turbas uel dicet harenae , Quas pelagus dubio nonnumquam litore nudat . 
Tendit et ad quercum prisco de nomine Mambram Perpetuoque deo praecelsum dedicat altar . 
Nec mora , diuiduos postquam concordia fratres Fecerat optatos componere regna per agros , Consurgunt reges numerosa ex gente quaterni Et Sodomam multo pugnaces milite uastant . 
Quaternaeque acies bino bis principe fultae Valle tenus Salsa ferrum per nubila torquent . 
Quinque fugam capiunt linquentes bella tyranni Praecipitique fuga frondosis montibus abdunt . 
Quod potuit superesse neci ; qui nomine uero Dicuntur Arioch , Adachar , Godolla Gomurus Atque etiam pulchris inhians Amarphalus armis . 
Haec inter , quae multa fiunt discrimine belli , Lod etiam capitur tota cum stirpe domoque . 
Quod ubi tristifico narrauit nuntius ore , Consurgit uates , seruorum de grege multo Ter centum famulos , nouies bis auctius addens , Ad bellum dux ipse ciet ferrumque retractat . 
Nocte super media nil iam metuentibus instat Victoresque fugat multosque interficit hostes . 
Quin etiam fratrem tanto discrimine demptum Accipit et praedam lato trahit agmine se cum . 
Excipitur laeta Sodomorum laude procorum Pontificisque dei , sancto qui nobilis actu , Melchisedechus erat , princeps rectorque Salemae Et benedixit ei panem uinumque praesentans Et decimos fructus Abrami ex munere sumpsit . 
Is petit , ut captos dignetur reddere uictor , Cetera pro meritis belli sub lege laturus . 
Sed contenta suo uictrix moderamine uirtus Accipit optatum toto pro munere fratrem . 
Mox sopita deus inlustrans corda prophetae Praecipit , ut cuncta uacuet formidine pectus , Quandoquidem inuictae tutus sit tegmine dextrae . 
Ille alacer concessa sibi licentia fatur : " Quid mihi pro tanta praestant tua dona loquella ? 
Nam coniuncta quatit fessum longaeua senectus , Nec datur emeritum post mortem linquere natum , Et quia nobilibus thalamis mihi germina non sunt , Degener heres erit nobis , quem serua creauit . 
" Confirmat uatem dominus , dum talia fatur : " Ne time confidens ; seruus tibi non erit heres . 
Nam si nosse ualet numero carentia quisquam Sidera uel totas pelagi percurrere harenas , Is poterit prolem solus numerare putando , Quae praestanda tibi est . 
totus qua tenditur orbis , Nasceturque tuo de semine , qui tua cernat Filius atque etiam natus sit regis aeterni : Namque ego sum dominus caelorum conditor , et te Auxilio tutum Chaldaea ex gente reduxi . 
" Credidit ista senex nec quidquam defore uerbis Metitur domini sincero acumine cordis Subnixusque rogat , placidis dum supplicat orsis , Signa dei quae mente gerat , quae corde sequatur , Munere pro tanto , quo natum gignat inerti Corpore , iam gelidis decursa ob tempora membris . 
Admonitus uitulam trimi iam temporis aptat , Coniungens alacrem torua cum fronte iuuencum , Verbecem caprumque dehinc hirtamque capellam , Columbas pariles , simili cum turture iunctas . 
Corpora mox pecudum gemina in diuortia findit , Inlaesas tota dimittens carne uolucres ; Omnia disponit sacrisque altaribus aptat , Seque locat propter , sensu uersutus et aure . 
Ecce autem prima sub tempora noctis opacae Candida sanctifici terrentur pectora uatis Nigrantesque ruunt confusa luce tenebrae , His super attonitus domini solacia sumit , Dum noua uenturae praenoscit semina gentis , Per uarios casus duro sub rege locandae Aegypti , cui nomen erit Pharaonis acerbi . 
" Namque quater centum dominis subiecta per annos Seruiet , ad terras rursus reuocanda feraces ; Ac uice mutata , quae quondam serua tremebat , Sceptra reget , ualida gentes uirtute cohercens . 
At tu , cum fuerit metati terminus aeui , Sedibus in patriis functus mandabere busto . 
Nam populus infensa sibi de sede reuulsus Huc ueniet , domibus ueterum donandus auorum . 
Nam qua Niliacis gaudet nunc incola terris Et celer Euphrates Syrorum praenatat orbes , Cenaeos populos Cenezaeosque tenebunt , Chedmoneos , Chettos iuncta cum gente Phereza Et Raphana , cui manus est Iebusa cohaerens , Dilectaque sibi pellentur sede Chananni . 
Quin et Amorraeus , Gergesso extrusus amico , Semianimis possessa dabit uenientibus arua . 
" Quae cum sancta dei prompsissent uerba prophetae , Sole sub occiduo clarum dat fulmine signum . 
Nam uelut undanti ferueret flamma camino , Caesarum pecudum uisa est delambere carnes . 
Interea steriles iam pridem fessa per annos Perdiderat etiam uotum iam Sarra parentis , Et quia praegelida partum non poneret aluo , Ad secunda suum coepit lactare maritum Gaudia et inflexum cogit consortia seruae Noscere , quo saltim genitor sit pignore uili . 
Ilicet in thalamos Aegyptia ducitur Agar , Ismahelumque nothum fecunda gignit ab aluo . 
Quae cum seruili dominam contemneret astu . 
Verberibus duris adflicta et saucia fugit . 
Ac dum uicino tegeret se deuia fonte , Nuntius aetherio descendit culmine caeli Consultamque prius dominorum mittit ad aedes , Quin etiam multo gaudentem munere donat . 
Quae quia conspicuo fulgentem lumine sanctum Viderat , a simili narrauit nomine fontem . 
Iamque nouem denos nouiesque exegerat annos Abramus uates , cum se iam iamque parentem Agnoscit nati magno de munere dandi , Testamenta dei cui sunt concordia summi . 
Gentibus innumeris genitor ductorque futurus , Percipiens placidas per grandia tempora sedes . 
Quin etiam solito de nomine grandior exit , Dum decus adiectum uocalis littera ducit , Et Sara quae fuerat , mandatur Sarra uocali . 
Quin etiam patris Ismahelus pro prece diues , Bis senos princeps populos generatque regitque . 
Post haec gesta senex . 
cum sol octauus adesset , Maribus exhibitis adimit praeputia ferro , Adiungens pariter quoscumque ex plebe seorsa . 
Inde ubi iam tempus promissi muneris instat , Soluitur in tremulos uultu crispante cachinnos , Dum tacitus se cum promissa ingentia uoluit : " Posse deum credes , quidquid non extitit umquam , Condere et infractos robur generare per artus ? 
" Scandebat medium iam sol flagrantior axem , Magnificusque senex frigus captabat in umbra , Cum subito iuuenes pariter tris adfore cernit . 
Sedulus in cunctos unum plus ambit et orat . 
Ne puerum celeri linquat , dum praeterit , actu Pacificusque suae dignetur tegmina quercus Atque pedes geminos frigenti ut perluat unda Ac positos panes mensae dignetur amicae . 
Adnuitur iussaque citus ueneranda facessit . 
Ipsa etiam properans sese dat Sarra uideri Mensurasque libens ternas ex polline profert , Quas dederat tosto cinerum torrere uapore . 
Tum uitulus tumida procuruans cornua fronte Deligitur , nullo fuscatus tergora naeuo , Et modo constricti ponuntur fercula lactis . 
Dumque deum trina positum sub imagine pascit , Dulcia sanctificis delibat gaudia dictis : " Quid rerum nunc Sarra gerit ? 
" ( namque abdita tectis Tunc erat ) et coeptas iterat lux uera loquellas : " Euge memor uates , pleno non setius anno Mater erit ; " cum laeta procul sub talia risit Femina et annoso desperat corpore partum . 
Quaeritur haec inter , fuerit quae causa cachinni ? 
Illa negat facili concussam se fore risu , Dum timet et tacito uoluit sub pectore culpam . 
Consurgunt iuuenes parili fulgore decentes Et Sodomam toto subiectam lumine uisunt . 
Tum dominus uati nil promptum non fore passus , Eloquitur , quae causa graues se ducat ad urbes : " Clamore immodico Sodomae iunctaeque Gomorrae Excitus ueni uerumque inuisere curo , Vt , quod turba nocens , quod uox horrenda laborat , Oppida bina simul caelesti ex fulmine flagrent " . 
Hic trepidus uates famulo sermone poposcit , Noxia qui numerus sanctorum moenia seruet ? 
Quinquies ex denis capiens primordia summae , A bis quinque uiris cognoscit tegmine forti Oppressum uitiis populum uitare ruinam . 
Ilicet ad Sodomam ueniunt duo , Natus et Altor , Hesperus umenti cum iam prorumperet igni . 
Illic pro foribus Lodus de more sedebat . 
Cumque uiros simili lustrasset corpore claros , Pronus adoratos consueta ad limina duxit , Optantes media potius habitare platea . 
Azyma quos tenui de polline candida pascit . 
Sopitaque dehinc conponunt membra cubili . 
Ecce furens tota procurrit turba Gomorrae . 
Seditione truci circumdans atria Lotis , Atque uiros poscens tumido delitigat ore . 
Ille memor pacis temptat mollire frementes Atque etiam natas cupide dementibus offert , Vt licito potius luxu peruersa uoluptas Aestuet , a simili disiungens turpia sexu . 
Sed nil dicta mouent , franguntur limina ferro , Ac dum se glomerant , dum fortia claustra reuellunt , Lumina saepta sibi piceis gemuere tenebris . 
His actis , auferre procul sua pignora iussus , Inuitat generos sensu torpente negantes , Quod tamen adsiduo potuit mens blanda rogare . 
Eduxit natas coram genetrice sequentes , Ac dum progreditur , dum scandit culmina collis Oppositi secumque putat , quid deinde sequatur , Femina postergum positas dum respicit arces , Diriguit speciemque salis pro corpore sumpsit . 
Ille subit celsae securus tecta Segorae . 
Mox fragor horrisono de sidere fulmina torquet Sulpureaeque ruunt olido cum turbine flammae , Quae pariter muros atque ardua culmina lambunt . 
Omnibus in cinerem celeri cum labe reuulsis Cernebat rutilo surgentes uertice flammas Eminus Abramus , memori cum pectore tractans In uerbis domini numquam se adiungere mendum . 
Nec minus et Lodus tuta conpostus in aula Solamen tenero natis praestabat amore , Quae sine coniugibus nequibant edere prolem . 
Hae , cum perspicerent sublatum germinis usum Maternumque decus solo genitore relicto , Conponunt epulas ac promunt uina parenti , Nescius ut uetitum natarum nosceret usum . 
Nec mora , femineis concrescit sarcina fibris Et parili ambarum uitalia fomite turgent . 
Prima creat puerum patrio sermone Moabum . 
Altera disparibus Ammanum nuncupat orsis . 
Hic pater Ammorum , genitor Moabitibus ille est . 
Interea excedit positis de sedibus Abram Et Gerarum ad terras socia cum coniuge transit . 
Hic Abimelechus cupiens consortia Sarrae Principis arbitrio ( germanam nam fore uates Dixerat eximius , fraudem ne forma pararet Coniugis innocuo , riuales dum cauet iras ) Nec tamen eualuit ualidis terroribus actus , Qui mentem adficiunt , quotiens peruersa libido est : Nam deus inmisso torsit lictore tyrannum , Qui cum terrifico rupisset somnia uisu , Prosequitur trepidus uatem uix mente reuersa , Cui Sarra sit dicta soror , ceu nulla mariti Vincla ligent nuptam , quae sit coniuncta prophetae . 
Ille docet causas seseque a crimine purgat , Mentitus nihilum ; patris nam germine creta Sarra fuit , iuncta deducens linea sanguem . 
Haec ubi constiterant , rector dat mille talenta Et famulos ; his molle pecus armentaque iungit . 
Iugera quin etiam latos diffusa per agros , Dummodo promeritum lenirent dona reatum . 
Namque domus regis admissa piacula pendens , Agmine morborum pariter grassante per omnes , Germina femineis dudum decusserat aluis . 
Verum ubi pacificus uates pro rege poposcit Procubus ante deum , promptim se laeta per omnes Reddidit ubertas aluosque impleuit opimas . 
Ipse etiam insuetis postrema in tempora uotis Fit pater , et laeti reputans solacia risus , Nuncupat Isacum , mandata et numinis alti Efficit , octauo decerpens lumine tegmen E ueretro , stabilesque uidens iam promere gressus Coniunctos inter socia de stirpe propinquos Vescitur et mensis genitor gratatur opimis ; Nam desperatis maior fit gratia uotis . 
Iamque puer puero iunctus dum ludit alumno , Conpulit ignito matrem turgescere felle , Vt famulam inuisam pariter cum pignore pellat , Et tamen inuitus senior , dum maxima iussa Obseruat domini , pariter detrusit utrumque . 
At mulier postquam domini de sede remota est , Auia dimoto lustrat secreta recessu . 
Iamque panes cunctos uinumque insumpserat omne , Exanimem lasso suspirans pectore natum ; Deuenit ad puteum , cui tum Iuratio nomen Indiderat , maestoque impleuit deuia questu : Cum deus adflictae lacrimis trans aethera motus Confirmat trepidam natoque ingentia dicit Regna parata suo , cuius tum clade gemescat . 
Ilicet inriguo scatebras de gurgite libans Erigitur natoque simul gaudente laetatur . 
Procedunt pia iussa dei ; iam paruulus arcum Tendere et aligeras coepit torquere sagittas . 
Interea uates , ne quid clam forte pararet Ductor Abimelechus , conectit foedera pacis , Vt , quia de puteis fuerant certamina mota , Reddita securam firmarent otia uitam . 
Iuratur placitaeque manent concordia pacis . 
Inde senex curuo terram dum sulcat aratro , Ingentem laetis compleuit messibus aulam Sublimemque deum supplex per uota precatus Philistinorum placidus consedit in aruis , In quibus aetherii temptatur numinis orsis . 
Vnicus ut natus gladio decumbat ad aram . 
Nec mora , cum tumidi conscendit culmina collis , Cornipedem ducens famulis natoque uadentem . 
Tertia iamque die , cum sol candentior axe Fulgeret medio , totas dum contrahit umbras , Dimittit pueros senior natumque capessit , Vt sarmenta gerens , flammarum pabula , collo Scanderet oppositi pariter fastigia collis . 
Iamque adeo flammis surgentibus altar ad ipsum Sistitur , euinctus manibus posterga retortis . 
Dumque pater natum properat diffindere cultro , Eminus albentem prospectat sedulus agnum , Qui melius fuso compleret sacra cruore . 
His actis uetulo decedit corpore Sarra . 
Cumque locum busto praestarent pignora Cetis , Dissensit uates , pretio taxare paratus . 
Quadringenta dedit sestertia diues Ephrono , Dum sociam duplici gaudet mandare sepulchro . 
Nomen Mambra loco ueterum narrauerat aetas . 
Ilicet e famulis quendam , quem uita fidesque Fecerat insignem , conceptis dicere uerbis Et iurare iubet , dextram dum subdit amicam Conectitque femur , nullam de gente Chananna Iungendam nato , quoniam de stirpe parentum Sit ducenda magis ; quae si fortasse resistat , Mittendum caelo , facile qui molliat iram . 
Ille alacris tumidis inponit dona camelis Assyriamque petit , iam cernens tecta Nachorae . 
Dumque silens se cum domini mandata reuoluit , Conspicit eximiam uenientem fonte Rebeccam , Quae non tarda uiro frigentes porrigit undas Inuitatque domum . 
cuius sit filia , fatur ; Iungitur hospitio iuuenis , mox munera promit , Omnibus explicitis uadit nuptura marito . 
Iamque iter emensos prospectat comminus Isac , Quem Rebecca uidens dorso defluxit ab alto Obstipumque caput tenui uelamine condit . 
Iunguntur taciti dominoque auctore laetantur . 
Sed postquam senior centum transcenderat annos , Septies et denos , largitus munera cunctis Decessit , gemini donatus sede sepulchri . 
Interea patrias indeptus filius aedes Ad puteum degit , fuerat cui Visio nomen . 
Iamque quater denos illic transegerat annos ; Coniuge cum dicta patriam ditauerat aulam : Quae cum praecipuo canderet sidere formae , Infecunda diu nesciuit gaudia matris . 
Sed cum sanctifico dominum deposceret ore , Heredem ut iustum coniunx grauidata crearet . 
Auditur ; geminis turgescit feta Rebecca . 
Quae mirata diu crescentis pondera uentris , Consulit aetherii supplex responsa tonantis Agnoscitque suo populos in pectore binos Disparibus meritis ad lumina surgere uitae . 
Nam qui prima tenet meritae primordia lucis , Subditus imperiis agitur seruire minoris . 
Ergo ubi iam facili gignuntur pignora partu , Corpore puniceo senior se promit ad auras , Nigrantes toto consertus corpore saetas . 
Quem pater Esau placito de nomine dixit . 
Post , fraterna tenens manibus calcaria pressis , Nascitur insigni praediues mente Iacobus . 
Lustrabat senior uacuos uenatibus agros , Bucina raucisono dum complet saxa tremore . 
Ast alius , blandi conseruans pectoris acta , Gaudebat patriis inlaesus uiuere tectis . 
Maiorem genitor tenero palpabat amore . 
Ast alium toto mulcebat pectore mater . 
Qui cum Niliacam lentem soluisset in unda , Conpositos fratrem nitentem sumere pastus Perpulit , ut primos sibimet deferret honores . 
Haec inter malesuada fames et prima malorum Conpulit a patriis uatem discedere terris . 
Philistina petit rura , mox Gargara transit , Abimelecha suo quae tum sub iure tenebat . 
Incedens claro dominum cum lumine uidit Vrguentem dictis , adeat ne regna Canopi , Sed teneat solum , dominus quod praestitit , aruum . 
" Nam licet ignotos inter uideare morari , Attamen inmensum genitor mansurus in orbem Semine multiplici gaudebis crescere gentes , Testamenta mei sument quae maxima uerbi . 
" Ilicet in Geraris socia cum coniuge degens , Germanam potius paterno edisserit actu . 
Ne commota leui cupidine turba Philistim Coniugium uatis correptis tolleret armis . 
At rex , dum patula lustrat secreta fenestra , Ludentem niuea cernit cum coniuge uatem , Conubiumque uidens cunctos sub lege cohercet , Ne sociam quisquam temptet raptare prophetae . 
Iamque famem dudum patriis qui fugerat oris . 
Hordea mollitae dum spargit credita terrae , Centenos laeto carpsit de caespite fructus . 
Nec minus interea placido ditescit in actu Multimodas inter pecudes terramque feracem . 
Continuo infelix torquet dum pectora , liuor Inriguos turbat puteos atque aggere conplet , Vt procul abscedens possessos linqueret agros . 
Euitans igitur tumidae discrimina rixae , Discessit mansitque diu conualle Gerarum , Et cum sollicito puteos demitteret actu , Inuenit gelidas scatebroso e fomite lymphas . 
Exceptusque dolo pastorum deserit iras Inuisosque locos Litis de nomine signat . 
Promouet inde gradum rursusque egesta profundo Terra cauo gelidos in lucem protulit amnes . 
Et quia mordaci fuerat certamine trusus , Conpellat meritis liuentia pectora dictis Ac , postquam tetricas fregit pax aurea lites , Nomen Habundantis studuit transcribere terrae . 
Dumque sagax mutat celeri noua gramina passu , Deuenit ad colles , quibus est Iuratio nomen . 
Illic perspicuo dominum cum lumine cernit , Tempore quo medios euoluunt sidera cursus , Admonitus tristes e pectore trudere motus , Inuicto tutante deo per bella , per hostes . 
Excitus gelidos post somnum colligit artus Et uenerans structa dominum mox supplicat ara . 
Interea reges ueniunt Abimelus et Ozas , Phicolo comitante simul ferrumque gerente , Vt , quia pacifico uellet se adiungere uati , Necteret insertis concordia foedera dextris . 
Excipitur placide mensaque expletus eadem Optatam reuehit posito discrimine pacem . 
Hinc inter medios surgit discordia fratres ; Namque pater longo iamdudum grandior aeuo , Amissum cum sole diem oculosque sepultos Mente ferens placida mortemque instare recordans , Maiorem natum , pietas quem sola uidebat , Impellit , sumat pharetram celeresque sagittas , Exhibeatque sibi carnes de more ferinas , Sumpturus patriae confestim munera linguae . 
Id Rebecca uidens carum dat scire Iacobum , Conpellens , geminos ut promptim deferat haedos Ac pro fratre uago studeat mactare parenti . 
Et , ne forte dolos nudaret corpore leui , Pellibus obtegitur , hirsutum quae fore praestent , Fraternaque toga praeuelans pectus et artus , Optulit indeptas uelut in uenatibus escas . 
Nec tamen occuluit penitus praenuntia corda . 
Namque senex , iuuenem totum dum dextera lustrat , Noscitat Esaum saetis , sed uoce Iacobum . 
Ac postquam compressa fames dimotaque mensa est , Admonet , ut propius sese sistatque locetque . 
Ille ubi demisso successit uertice dextrae , Candida sanctiloqui percepit dicta parentis . 
Oscula dum pressis delibat dulcia labris . 
Nam post optata longae commercia uitae Anterior frater minimo seruire iubetur . 
Interea Esaus , longis discursibus actus , Viscera iam saturo portabat capta parenti . 
Et licet officio multum placuisset et actu , Intercepta tamen non quiuit sumere dona . 
Inde irae et lacrimae et fraus quaesita nocendi : Quam Rebecca uidens fraterno in pectore prodit Iacobumque monet cognatas uisere Carras Labanumque suae germanum quaerere matris , Donec longa dies conceptas mitiget iras . 
Iungitur et matris monitis sententia uatis , Dum tranquilla docens natum communiter ornat : " Ne pete conubium , iuuenis , de gente Chananna Sed memor eloquiis cari genitoris adhaere . 
Est locus Assyriis , gemino qui cingitur amne . 
Hic pater est matris nobis Bathuelus amicus Labanusque gener , totis qui praedia Carris Laeta tenet natasque fouet pubentibus annis . 
Illa tibi coniunx , moneo , de stirpe petatur , Quae genus egregium nostro de sanguine ducit . 
" At iuuenis , monitis gaudens seruire paternis , Egreditur linquens patriam multoque labore Defessus dulci declinat lumina somno . 
Et dum praegelido consternit saxa cubili , Praeduram fesso subponit uertice cautem . 
Ac dum securo refouentur membra sopore , Aspicit intrepidus toto de lumine mentis Haerentem scalam puro trans nubila caelo , E gradibus cuius sublimis turba ruebat ; Ast alia e terris superas scandebat ad arces , Ac dum praecipiti uoluuntur corpora casu , Omnipotens prona spectabat fronte ruentes , Haec super adiungens : " Ego sum rex magnus olympi , Iampridem dominusque tuus dominusque parentis : Pelle metus tristes ; tellus , cui membra dedisti , Certa tibi sedes et cunctis te duce natis . 
Tu nunc perge memor coeptumque haut desere munus . 
Me duce dimissas iterum remeabis ad urbes . 
" Illi somnum ingens rumpit pauor ossaque tota Concutit umenti perfundens membra fluore . 
Et super haec memorat : " Domus est hic magna tonantis Portaque , quae gemino reserat de cardine caelum . 
Mox lapidem , capiti fuerat qui subditus , unguit Atque Domum domini conpellans indice saxo Promittit decimos daturum se fore fructus . 
Iamque iter inceptum celerans , qua semita duxit , Peruenit ad puteum , qui uasta per auia solus Molle pecus riguis semper palpauerat undis . 
Hic gregibus trinis pastores sole calente Libabant tenues latices aestumque leuabant ; Hisque salutatis disquirit singula uates , Incolumesque uidet cunctos , quos mente quaerebat . 
Haec inter niuea gradiens Rachela figura Vrgebat patrias ad pocula nota bidentes . 
Quam promptim iuuenis fraterno e limine uisam , Castus in amplexus cognata ad pectora iungit . 
Deuoluens lapidem , putei qui texerat ora . 
Seque simul iuncto germanum sanguine pandit . 
Quem procul intuitus sensu gaudente Labanus Aduolat et sueta iuuenem conponit in aula . 
Nec patitur gratis uatem seruire propinquum Proque labore uiri natam despondet amanti . 
Ergo ubi mercedem septenis traxerat annis , Desponsam thalami deposcit foedere iungi . 
Nec mora , mentito donatur munere Lia , Luminibus grauidis , primo sed prosata partu . 
Sed fraudis commenta dolens concepta Iacobus Verba canit soceris , frustratus uirgine pacta . 
Rursus in alterius pretium mercede seorsa Perpetitur longae Iacobus munia uitae . 
Percipiens meritam pulsa iam fraude Rachelam . 
Sed deus aetheriae regnator maximus aulae Pignore multiplici dempsit dispendia formae . 
Rubenum nam Lia creat , tum deinde Simonem ; Tertius egregio Leuitis pectore natus Possedit domini sacrata altaria nostri . 
Hunc sequitur Iuda , tribui mox inditus auctor . 
Ast alios partus , utero quos Balla creauit . 
Scire licet ; claros nunc ius est dicere natos . 
Post hos Issacharus paritur iam germine quino . 
Sexta subit proles nomen Zabulonis adepta , Nascitur et uirgo germanis congrua Dina . 
Tandem sera deus largitur dona Rachelae : Aetherias tenerum Iosepum gignit ad auras . 
Ergo ubi iam proles utraque ex coniuge parta est , Discessum a soceris et , quae quaesiuerat , orat : Qui cum pro meritis mercedem soluere uellent , Deponunt animos genero poscente rogati : Qui nihil externum cupiens , ditescere sese Muneribus domini solis testatus , abiuit , Coniuge percepta tantum contentus utraque , Enitens , ut longa sibi monumenta pararet . 
Decerpit uirgas rupto de corpore matrum . 
Myrtea prima fuit , storaci mox altera dempta est . 
Tertia uulsa nuci , quo sensim lana colores Diuiduos raperet uirgarum perlita suco . 
Nam per stagna pecus properans mersare balantum Signauit uario tinctum discrimine fuci , Inuidiam propter , uariam quia dixerat eius Esse socer mercem , multis quam dempserat annis . 
Hic cum diuitiis alitus praestaret inemptis , Inuidiam laeuo mouit liuore dolentum . 
Dumque socer dirus lanarum uellera tondit , Libertas permissa uiro , qua commoda ferret Omnia et incoctos tosta fornace penates , Quos Syrus in patriis credebat numina Carris . 
Haec tamen inuolucris cohibebat cauta Rachela , Ne pater inuenta puniret crimina noxa . 
Digressus uicto conscendit flumine collem , Quem Galatum indigenae patrio sermone loquuntur . 
Tertia iamque die soceri peruenit ad aures Discessus generi pariter pariterque natarum . 
Ilicet auxilium fraterno ex agmine poscit Quaesitumque diu sexto iam lumine nanctus , Ne noceat , sancto domini terrore uetatur , Mitificusque suis , quae credit numina , poscit , Et cunctis quaesita locis non cognita maeret . 
Postquam depositis rediit pax certa querellis , Congeries struitur saxis crescentibus alta , Vt locus exstructo maneat munimine testis Ac positus limes litem discerneret agris . 
Ecce uiae medio uates uidet ardua castra , Quae deus astrigero ductat moderamine rector , Indidit et nomen testatus : " Haec deus implet . 
" Interea electos iuuenes praecurrere iussit Muneribusque graues , germanum quae iubet uti , Vt reditum placidus tribuat pacemque petenti . 
Adnuit ille libens ; sociis atque agmine multo Stipatus fratrem contra nil turbidus exit , Cumque quater centum terreret turba uirorum , Plus species , quam tela nocent famulantibus armis . 
Discretis igitur gregibus haec prima locauit , Quae donata sibi dignetur sumere frater , Atque simul flexa dominum ceruice poposcit : " O deus , immensi spes et substantia regni , Qui deus es semper genitoris solus auique , Cuius ab exilio faciunt me iussa reuerti , Grandia ditato largitus commoda seruo Iussisti lenta fluuium transmittere uirga Iordanemque tuum humili transmittere gressu . 
Et nunc diuiduis cernis me degere castris , Vt uarios casus gemino munimine uitem . 
Eripe me his , inuicte . 
malis et spicula fratris Infracto placidus quam primum decute ferro , Ne rapidus duro feriat mea pectora telo . 
" Ergo ubi conposuit socios somnosque petiuit , Luctantem superare deum sub nocte laborat ; Femine nam presso stupuit pars corporis illa . 
Cumque diu uellet membrorum soluere nexus Is , qui pulsarat ualido certamine uatem , Praestitit ac missum dominus post dona remisit . 
Nomine mutato Iacobus desinit esse , Ac " Dominum cernens " cunctorum dicitur ore , Ausus quin etiam domini condiscere nomen , Non potuit , soli quod ius est nosse tonanti . 
Ipse locum Domini conpellat nomine uisi , Contigerat cuius sublimes cernere uultus . 
Atque ubi se dominus pulsa iam nocte remouit , Egreditur longa sustentans cuspide gressus . 
Hinc Iudaea memor deuitat mandere neruum , Qui femur adstrictum rigido munimine fulcit . 
Iamque uidens fratrem uallatum congrege turma , Procuruus prona dominum ceruice salutat : Congressi multo coniungunt pectora fletu Et iam iamque magis uario sermone requirit , Qui ueniant comitante manu , quae turba sequatur . 
Ille docet , nuptae quo sint genitore creatae , Diuersique greges qua sint mercede parati . 
Confestimque nurus curuo cum poplite fusae Admorunt teneros cognata ad basia natos . 
At senior praelata pie dum munera uitat , Mitificus mulcet concordis pignora uatis Atque libens fratre pariter comitante recurrit , Vt uice sermonum sensim sua gesta referrent . 
Sed quia lentigrado serpebant agmine fetae , Subsedit uates gregibus famulisque regendis Paruaque frondoso posuit mapalia tecto , Nomine quae fixo placuit uocitare Tabernas . 
Deuenit ad Sicimas , quae sunt regione Chananna , Mercatus pretio confinis praedia terrae . 
Atque deum exstructis properans altaribus orat . 
Illic inprobius Dinam Correus amatam Polluit et tenerae praecerpsit uirginis usum Coniungique uolens soceris praeputia dempsit , Grandia dona ferens rapta pro coniuge uati . 
Tertia luce dehinc , maius qua uulnera feruent . 
eppressus tota pariter cum pube necatur . 
Natorum ferro doluit haec gesta Iacobus , Infractum foedus socia cum gente locutus . 
Ilicet omnipotens monuit discedere uatem Atque domum fidam Betheli in sede locare . 
Festinat paretque deo natosque precatur , Vt delubra deum rigido formata metallo Conminuant niueoque togas sub tegmine sumant . 
Ipse deos nullos Terebinthi abscondit in antro Ingentemque uidet dominum depromere sueta Verba sibi uatemque fore se numinis alti Ditibus in terris , dominus quas uouerat Abrae . 
Ipse loco nomen posuit saxumque sacrauit . 
Quod uenerans liquido totum perfundit oliuo , Erexitque domum turris sub tecta Gaderae . 
Haec inter Rachela , graui confecta dolore , Funere facta parens Beniaminum fudit ab aluo . 
Namque praeter natos iustis de matribus ortos Pignora subposita uates genetrice creauit Agnouitque libens socio de germine Ballae Conspicuum Danem , quem Neptalimus adurget . 
Ast alios mox Zelpha creat , Gadumque Aserumque Obtinet hoc etiam , meritis quod defore norat , Vt patrios uultus tanta cum prole uideret ; Vt , qui iam uetula fuerat genetrice creatus , Bis seno insignis posset gaudere nepote . 
Ergo ubi iam tandem bis nonaginta per annos Vita fuit proceris et longum ducta per aeuum , Soluitur et lasso de corpore candidus exit . 
Visurus sanctas , quas dat prudentia , sedes , In quibus astrigero recubans per saecula fulchro Inuitat niueos secura ad gaudia iustos . 
Iamque iuuat fratres metatas didere sedes ; Nam quia non poterant angusto in limite terrae Crescentes gregibus multis cohibere colonos , Anterior Sirum montem post arua Chananna Accipit et laeta praediues pascua sumpsit . 
Chanannaea sequens non linquit regna Iacobus , Vt patrio semper gauderet mens pia ritu . 
Illic conspicuos Iosepus suscipit actus , Effulgens inter tanto discrimine fratres , Quanto luna nitet parua inter sidera caeli . 
Qui cum iam septem decemque adtingeret annos , Seruabat patrias herboso in gramine fetas , Omnibus incedens natu minor , quos generosis Progenuit thalamis genitor uel paelice serua . 
Et quia conspicuus germana in classe uirebat , Fraternos sensus liuoris frigore mouit . 
Hunc pater ex toto complectens stirpe natorum Mulcebat tenerum ualida inter corpora fratrum , Quoque magis cunctos inter conspectior esset , Velabat uario uestis circumflua fuco . 
Is cum iam teneris domino inseruiret ab annis , Forte uidet placido sopitus lumina somno Fratribus admixtum sese uincire maniplos , Dum medias inter destringunt farra nouales , Atque suum recto sublimem surgere cono , Quem iuxta prona fratrum ceruice ruebant . 
Id postquam iuuenis placido sermone retexit , Commouit trepido pauitantia corda tumultu : Murmure terrifico regem dominumque loquentes , Prodebant sceleri secretum defore solum . 
Quoque magis gemina tristes disrumperet ira , Somnia doctiloquo pandit perspecta parenti , Omnibus admotis , quos linea sanguinis artat . 
Namque uidebatur roseum sibi cernere solem Coniunctamque simul tremulo cum lumine lunam Hisque decem stellas unamque adsurgere iunctas Et sibi ceu domino procurua inflectere colla . 
Haec postquam obliquo genitor cognouerat ore , Fassus adorandum trepidis mox fratribus esse . 
Ilicet excedunt iuuenes , gregibusque paternis Disquirunt laetas per florea gramina ualles ; Ad quos missus abit dumisque silentibus errat , Edoctus quodam iuuenum monstrante recessus , Gramine mutato fratrum quos legerat agmen ; Quem procul ut uaria licuit praenoscere ueste . 
Consilium infaustum linguis discordibus aptant . 
Omnibus inuisum constat sententia fratrem Perdere et extinctum morsu narrare ferarum , Dum rapidi se cum uentoso murmure mussant : " Somnia , cernamus , poterunt si pellere letum . 
" Respuit hoc placidis Rubenus mitior orsis Frendentesque monet praedurum condere ferrum , Stagnanti memorans melius mersare palude . 
Ilicet exuitur nudusque inuoluitur ulua . 
Haec inter solitus merces mutare Sabaeas Ismahelita graui trudebat mole camellos , Dum properat Arabum messes deferre Canopo . 
Ergo ubi germani spes est adflicta minoris , Iudas ait melius Iosepum uendere nummis . 
Celatur genitor uestemque in sanguine tinctam Perspiciens nulla metitur fraude necatum . 
Discindit manibus uestem Rubenus aduncis Nigrantesque sibi cilicum circumdat amictus . 
Adflictus luctu genitor perquirit amissum , Quem dudum acceptum semiuir Pharaonis habebat , Auratas solitus mensas onerare tyranni Lancibus et strepitu magnae gaudere culinae . 
Haec inter Thamara parit , dum gaudia culpae Laeta placent , geminoque impletur pignore uenter . 
Quorum prima puer meruit qui lumina uitae , Exeruit prompsitque manum , quam femina sollers Punicea de reste ligat ; mox conditur aluo Et uice mutata confestim nascitur alter . 
Anteriora tenens , fuerat qui sorte secundus . 
Hic quoniam fuerat discretus limite quondam , Zarae nomen habet , alium dixere Pharetem . 
Seruabat domini custodia fida Iosepum , Non passus durae subiectum uiuere legi . 
Anterius nam dictus erus dat cuncta ministro , Nec spe cassa quidem ; dominus nam mitis ab alto Omnia , quae iuuenis seruabat , largius auxit . 
Nec tamen obtinuit Petaphretae inmitis amorem ; Nam quia conspicuo fulgerent lumina uultu , Exorat coitum domina male saucia serui . 
Sed uitat iam foeda puer seseque recusat Sacratum culpa immodica pressare cubile . 
Femina sed uetitis nequiquam perdita flammis Explorat molles aditus et tempora captat . 
Forte domum uacuam solumque ut repperit , instat Consertumque manu cogit decumbere se cum . 
Exilit ille alacer uestemque a corpore demit Atque inter dominae geminas dilabitur ulnas . 
Femina proclamat uiresque a crimine sumit , Vociferans praedulce decus temerasse pudoris Fidentem forma iuuenem , dum lubricus aeuo Feruet et erilem molitur scandere lectum . 
Quin etiam tristi compellat uoce maritum Innocuumque reum placitae uult subdere poenae Quae ceu uera putans Iosepum carcere claudit , In quo iam regis cohibebat poena ministros . 
Carceris hunc custos blando mox pectore mulcet Innocuumque uidens commissa ergastula legat . 
Illic forte duo , celsa quos toruus in aula Condiderat nigro permotus felle tyrannus , Inclusi poenam trepido sub corde pauebant , Ac dum sollicitis furantur lumina curis , Somnia uenturis uiderunt nuntia rebus . 
Hos cum perspicuo lustrasset lumine maestos , Perquirit causas cogitque occulta fateri . 
Continuo , qui uina dabat consueta tyranno , Eloquitur , quae uisa forent sub nocte sopora : " Cernebam uiridi frondentem palmite uitem , Dum serpit nexaque suo de uerbere pendet . 
Pampineos inter flexus tris adfore fundos , Vuaque nectareo pendebat flaua racemo . 
Inde calix regis , quo mitia pocula libat , Spumabat tenero , quod pressit dextera . 
musto . 
Quem dominus prompta susceptum palma tenebat . 
" Omnia tum iuuenis signanter clausa reuelat Tris fundos tris esse dies , quibus ille secutis Amissum rursus relegat repetatque fauorem , Mixturus placido , quae uidit , pocula regi . 
" Hoc tantum meritis pro talibus effice , " dicit , " Vt , cum sumpta tibi fuerit fiducia fandi , Dimoueas nostram nullo de crimine poenam . 
Hebraea gens dicta mihi . 
nam uenditus exul Crimine fraterno seruitum nobilis iui . 
" Post haec uisa sibi pistorum maximus infit : " Vertice trina meo uisus gestare canistra Regificis dapibus lautoque inpleta paratu , Vnguibus innumerae uolucres quae rapta ferebant . 
" His dictis sat uera quidem , sed dura loquendo Mactandum duro testatur mox fore ferro Auulsumque caput figendum in stipite celso , Quod uolucres toruo discerpant protinus ore . 
Conplentur cuncta , iuuenis quae dixerat , et mox Redditus ille loco , caesus hic corpore trunco est . 
Interea geminos iam tempora lapsa per annos Rursus ad eoos torquebant sidera cursus . 
Somnia cum ductor uidit Niloticus ista : Namque uidebatur , fluuium dum spectat amoenum , Corporibus nitidis septem spectare iuuencas , Tondentes uiridis pubentia gramina ripis ; His alias turpes macie subiungere gressus Dumque suis pigrae ( mirum ! 
) uix ossibus haerent , Eximias patulo sorbebant ore iuuencas . 
Somnia iunguntur paribus non dissona causis ; Ecce uidet spicas fecundo e germine septem , Atque alias tenues et farris semine cassas ( Horrendum dictu ! 
) grauidas ceu mandere fruges . 
Id uisum maestus nequaquam mente cohercet Sed trepidus cunctos , qui callent , adfore iussit Disquirens , clausis quae sit sententia rebus . 
Atque ubi consultus tacuit Memphiticus augur , Carcere qui dudum laxatus uina praebebat , Eloquitur iuuenis sese pandente Iosepo Amisso rediisse loco sociumque necatum . 
Mittuntur propere , uatem qui crimine toto Exutum turpi celeres de fornice tollant Informesque genas et crines carcere pastos Tondentes prisca facerent reuirescere forma . 
Ergo probus dictis consultus talia reddit Atque docet uaccas annorum nuntias esse , Atque leues spicas septenos disserit orbes . 
Namque ita digestis uentura insignia formis , Vt septem fecunda satis sit terra per annos , Atque famem diram parili cum tempore signat , Quis penitus tellus sitientibus arida uenis Pallida puluereo consumat gramina sulco . 
Nam quae duplicibus iunguntur somnia uisis , Certa deus iuncto mandat constare tonante . 
" Quin potius dum tempus adest , dum curam edendi est , Elige de cunctis procerem , qui praescius horum Iudicibus positis totam sublimis Aegyptum Temperet et quintas quacumque ex messe reposcat , Vt quae prima datur fecundis copia terris , Sustineat steriles consumptis frugibus annos . 
" Accipitur plausu procerum sententia uatis . 
Ipse etiam tandem sedato pectore rector Vera renarrantem celso sublimat honore Praefectumque iubet totas se ferre per urbes . 
Inde anulo digitum uatis fulgente coronat , Byssina mox croceo circumdat pallia peplo , Flexilis induitur per collum circulus auri Atque nouus rector curru sublimior extat Clamosusque praeco terrorem iudicis auget . 
Quin etiam legitur coniunx , cui nomen Asennes , Quam genuit claro Petaphras de stemmate uates , Ex qua confestim genitor fit pignore bino . 
Dicitur anterior Manasses , iunior Ephrem . 
Exigit hinc uates suggestu nobilis alto , Quidquid uix potuit ieiunum adsumere tempus , Horrea plena tenens , ut cum res posceret uti , Proferret cunctis poscentibus abdita farra . 
Post ubi dira fames totum diffusa per orbem Cogebat trepidos , poterat quod mandier , esse , Conclamat populus regemque efflagitat escas . 
Ille iubet procerem maestis dare farra Iosepum Parentem monitis : cunctos qui expleuit ouantes . 
Interea Iacobus , fleto iam funere nati , Bis quinos iuuenes numeroso e germine mittit , Qui longinqua sibi pretio frumenta pararent : Ac minimum cunctis Beniaminum non sinit ire , Inualidus durum nequeat ne ferre laborem . 
Atque ubi iam Phariae peruentum ad moenia terrae est , Submissi petiere solum fratremque salutant , Mirantes celsa sublimem sede sedentem , Nec tamen agnoscunt longo post tempore uisum . 
Quos ubi perspexit memori cum mente propheta , Increpat et multa proterret uoce pauentes , Scitatum uenisse ferens , quae copia frugum Quique uiri pingues teneant moderamine terras . 
Adlegant nescire dolos seseque fatentur Bis senos quondam fratres genitore sub uno Conspicuam tenuisse domum ; his omnibus unum Postremum natu patrios seruare labores , Ast alium celebri iam pridem defore leto . 
Se diram uitare famem terramque Chanannam Exosos , tenui damnantem semina fetu , Poscere uenales species licitataque farra . 
Eloquitur uates , rectoris nomine iurans Claudendos dura iuuenes custodia , donec Germanum exhibeant , genitor quem mitis habebat . 
Nectuntur trina pariter sub cura tuentum Laxatique dehinc unum liquere tenendum . 
Nec minus occulto rumpentes corda dolore Commemorant , quam iusta sibi discrimina surgant , Quod fratrem inmeritum uetito transcribere pacto Conisi sero poenas sub iudice pendant . 
Ingrauat haec dictis Rubenus uera renarrans , Ac scelus inmensum sese nolente peractum . 
Flectitur his uates germana et iurgia noscens Luminibus tacitis conuersus flebile plangit . 
Haec inter media fratrum Symeona corona Accipitur , fidus cunctis obeuntibus obses . 
Tum petita sibi iuuenes frumenta capessunt Inuentoque graues urgentur pondere muli . 
Iamque uiae medio , dum soluit uincula sacci , Fratribus inuentos quidam dat uisere nummos . 
Id cuncti faciunt , pretio mox deinde reperto Mirantes summo procerem certamine laudant . 
Iamque adeo patriae subeuntes limina sedis Gratatur reduces genitor unumque requirit . 
Omnia cognoscens nummosque et dona capessit , Conquestus grauiter alium iam defore natum . 
Accisi cum deinde cibi aduectaque farra Cogebant rursus pretiis alimenta parare ; Sed reuocare gradum Memphis mens non erat ulli , Ni minimum fratrem se cum pater ire iuberet . 
Quem cum plura gemens nollet dimittere quoquam , Rubenus fido germanum postulat ore , Securus gemina committens pignora patri . 
Prosequitur Iudas sese nec posse reuerti Proclamat , rigidi testatus uerba Iosepi . 
Haec ubi grandaeuus genitor iam mitior hausit , Dat iuuenem , largo perfundens flumine uultum . 
Illi abeunt secumque uehunt leue olentia tura , Incensum et guttam iungentes cum terebintho , Inter odoratos portantes mella uapores , Et geminum pretium , consertus ne foret error , Condita quod clausis fuerant nomismata saccis . 
Quos ubi conspicua uidit Iosepus in aula , Imperat , ut laeta celebrent conuiuia se cum . 
Mussantes uenere tamen trepidoque reatu Coniciunt sese structa cum fraude uocatos . 
Quod numerata prius sestertia dataque uati Sarcinulis inposta suis non reddere quissent , Se tamen exsortes furtorum cuncta referre , Nec consuesse prius subpressa uiuere gaza . 
Talia dicentes cohibet sermone minister Seque docet nullis fraudatum noscere nummis : Verum siqua uiris donarint commoda lucrum , Nec sua nec uatis , nec regis dicere quemquam . 
Occurrit cunctis Symeon seseque praesentat . 
Dumque uiris lymphas , dum praebet pabula mulis , Ingreditur multo stipatus milite uates , Cuius ad aspectum promunt pia munera fratres . 
Ille ubi per cunctos placido sermone cucurrit , Perquirit , si firma pater uirtute ualeret . 
Quem postquam incolumem dixere et uiuere recte , Confirmat cohaerere deo pro munere uitae Iosepus uatem semperque insistere rectis . 
Et ueluti notus Beniaminus non foret ipsi , Consultat iuuenes et promptim noscitat ; inde Commoda quaeque deum pueri pro laude precatur . 
Nec gemitus cohibere ualet nec sistere fletus , Sed tenero adfectu sese conclauibus abdit Anxius et nimio quaerit fomenta dolori . 
Post ubi discubuit , uictum posuere ministri . 
Vescitur et facili prolectat pectora fatu Diuiduasque dapes uiritim exponere gaudens Porrigit et fratri maiorem dedicat uni . 
Atque ubi iam saturis amor est compressus edendi , Vt prius inposito presserunt pondere mulos , Occulitur datum sueto iam more talentum Iosepi imperio scyphusque absconditur ardens In rebus , Beniamine , tuis pretiosior arte . 
Iamque iter ingressi non multis milibus absunt , Cum subito incautos circumdat regia turma Conprensosque tenet fulgentia pocula poscens : Futurum increpitant , quem nectant crimina , seruum . 
Adnuitur cunctique simul sua pondera pandunt , Quaesitum [ que ] et poculum retegunt fratremque relinquunt , Iosepumque petunt et , quae sint gesta , loquentes Euoluunt cari confestim iussa parentis . 
Permotus precibus uates discedere cunctos Imperat ac sese germanum fratribus infit . 
Defixi riguere metu tacitoque reatu Damnantes sese cohibent formidine uoces . 
Prolectat mox ille reos propiusque uocatis Exigit , ut dicta portent placitura parenti , Quae sint , quae fuerint , quae mox uentura ferantur , Instigans migrare senem , gregibusque coactis Vicinos Arabum colles uenientibus offert , Vt quia continuo tellus foret arida lustro , Pasceret agnatos congestis frugibus omnes . 
Ista et dicta uiri laeto rex pectore noscit Iosepumque rogat carorum adsumere turbam , Et gratuita iubet germanis tradere farra . 
Dantur plaustra uiris , frumentum , pocula , panis , Magnaque gestantes desudant pondera muli . 
Dantur quinque togae Beniamino et quinque parenti , Tercentum et nummi signata incude notati . 
Ast alii iuuenes mercedis laude secunda Accipiunt geminos niuosae uestis amictus . 
Haec ubi cognouit genitor , data munera sumens Respirat patria festinus cedere terra Aegyptumque petit , Arabum quae iungitur aruis , Educens iuuenes patrio moderamine quinque Septies et denos , Genesis ut formula cauit . 
Ac dum festino properant conamine turbae , Procurrit Iudas et fratrum praeuolat agmen Iosepumque docet haut longe abstare parentem . 
Ille alacris scandit currus atque obuius exit , Optatam excipiens uiso genitore phalangem . 
Regrediturque citus regisque excurrit ad aulam , Pastores properare ferens , ut turba carorum Discretis degat fecundo in gramine terris . 
Ipse etiam uati rector Memphiticus instat Et iubet uberibus fratres conponere in aruis . 
Longaeuus post ista senex poscente tyranno Eloquitur sensim , quantis sit praeditus annis , Quae domus et quae sit ueniendi causa Canopum Eximiumque ducem multa cum laude decorat . 
Nec minus interea Iosepus munera mittit Digna suis magnumque duci dat ferre talentum . 
Quo ditata fuit distractis frugibus aula . 
Atque ubi iam populis derant mercantibus aera , Certatim exhibitis gregibus Memphitica turba Emit inops fruges , pretium taxante Iosepo . 
His quoque nudati seque et sua praedia tradunt , Semine percepto , messes quo deinde uirerent . 
Sola sacerdotum non est possessio dempta , Quis gratuita duci placuit , non uendere farra . 
Inditur hinc populo quintarum pensio frugum , Quae manet et fixo seruatur formula iure . 
Interea expletae perpendens tempora uitae , Adiurat natum Iacobus uentura reuoluens , Vt sua maiorum componat membra sepulchris . 
Adnuit oranti subpostaque dextera coxae Contingit lentae spondens cacumina uirgae . 
Conpositosque senex alterna in parte nepotes Permulcet dictis , dum sensim basia libat . 
Sed mirum ! 
palma sacratur dextra Manasses , Anterior natu laeua contingitur Ephrem . 
Praescia mente senis senior seruire minori Cogitur atque loco cedit spes prima secundo . 
Quamlibet obliquas cupiens diducere palmas Non potuit reuocare tamen pia dicta Iosepus . 
Ac postquam pueris uates rata commoda sanxit , Dat Sicimam , gladiumque suo , dat spicula , nato , Clarior ut cunctis sublimem scandat honorem . 
Inde uocat natos et cunctis praemia didit Pignoribus mansura diu prolique natorum Inconcessa prius longoque adiudicat aeuo . 
Bis senasque tribus ipsorum ex nomine condit . 
Omnibus explicitis , oculo iam captus utroque , Decessit solo terreno corpore uates Maestitiaeque dedit decies septena dierum Lumina , dum functi ueneratur turba sepulchrum . 
Quin etiam nati septem luxere diebus Vberibus lacrimis , pacem reddente Iosepo Fratribus innocuis , ueterem dum neglegit iram . 
Ipse etiam postquam iam centum triuerat annos Atque decem , iuncti metitus tempora leti Fratribus effatur , uenturus quis foret ordo , Quo reuocare gradum ualeant et linquere Nilum : Dummodo conpositos cineres atque ossa reportent Et reuehant se cum ueterum condenda sepulchris . 
Sic demum longae post tempora candida uitae Decessit petiitque deum corpusque reliquit . 
