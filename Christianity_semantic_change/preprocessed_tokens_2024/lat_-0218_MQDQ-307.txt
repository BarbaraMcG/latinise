Hoc agite sultis , spectatores , nunciam , quae quidem mihi atque uobis res uortat bene gregique huic et dominis atque conductoribus . 
Face nunciam tu , praeco , omnem auritum poplum . 
Age nunc reside , caue modo ne gratiis . 
Nunc quid processerim huc et quid mi uoluerim dicam : ut sciretis nomen huiius fabulae ; nam quod ad argumentum attinet , sane breuest . 
Nunc quod me dixi uelle uobis dicere dicam : huic nomen graece Onagost fabulae ; Demophilus scripsit , Maccus uortit barbare ; Asinariam uolt esse , si per uos licet . 
Inest lepos ludusque in hac comoedia , ridicula res est . 
Date benigne operam mihi ut uos , ut alias , pariter nunc Mars adiuuet . 
Sicut tuom uis unicum gnatum tuae superesse uitae sospitem et superstitem , ita ted optestor per senectutem tuam perque illam quam tu metuis uxorem tuam , si quid med erga hodie falsum dixeris , ut tibi superstes uxor aetatem siet atque illa uiua uiuos ut pestem oppetas . 
Per Dium Fidium quaeris : iurato mihi uideo necesse esse eloqui quidquid roges . 
[ Ita me opstinate adgressus ut non audeam profecto percontanti quin promam omnia . 
] Proinde actutum istuc quid sit quod scire expetis eloquere : ut ipse scibo , te faciam ut scias . 
Dic opsecro hercle serio quod te rogem , caue mihi mendaci quicquam . 
Quin tu ergo rogas ? 
Num me illuc ducis ubi lapis lapidem terit ? 
Quid istuc est ? 
aut ubi istuc est terrarum loci ? 
Vbi flent nequam homines qui polentam pinsitant , apud fustitudinas , ferricrepinas insulas , ubi uiuos homines mortui incursant boues . 
Modo pol percepi , Libane , quid istuc sit loci : ubi fit polenta , te fortasse dicere . 
Ah , neque hercle ego istuc dico nec dictum uolo , teque opsecro hercle ut quae locutus despuas . 
Fiat , geratur mos tibi . 
Age age , usque exscrea . 
Etiamne ? 
Age quaesso hercle usque ex penitis faucibus . 
Etiam amplius . 
Nam quo usque ? 
Vsque ad mortem uolo . 
Caue sis malam rem . 
Vxoris dico , non tuam . 
Dono te ob istuc dictum ut expers sis metu . 
Di tibi dent quaequomque optes . 
Redde operam mihi . 
Qur hoc ego ex te quaeram ? 
aut qur miniter tibi propterea quod me non scientem feceris ? 
aut qur postremo filio suscenseam , patres ut faciunt ceteri ? 
Quid istuc noui est ? 
demiror quid sit et quo euadat sum in metu . 
Equidem scio iam filius quod amet meus istanc meretricem e proxumo Philaenium . 
Estne hoc ut dico , Libane ? 
Rectam instas uiam . 
Ea res est . 
Sed eum morbus inuasit grauis . 
Quid morbi est ? 
Quia non suppetunt dictis data . 
Tune es adiutor nunc amanti filio ? 
Sum uero , et alter noster est Leonida . 
hercle facitis et a me initis gratiam . 
Verum meam uxorem , Libane , nescis quali sit ? 
Tu primus sentis , nos tamen in pretio sumus . 
Fateor eam esse inportunam atque incommodam . 
Posterius istuc dicis quam credo tibi . 
Omnes parentes , Libane , liberis suis , qui mi auscultabunt , facient obsequellam quipp qui mage amico utantur gnato et beneuolo . 
Atque ego me id facere studeo , uolo amari a meis ; uolo me patris mei similem , qui caussa mea nauclerico ipse ornatu per fallaciam quam amabam abduxit ab lenone mulierem ; neque puduit eum id aetatis sycophantias struere et beneficiis me emere gnatum suom sibi . 
Eos me decretumst persequi mores patris . 
Nam me hodie orauit Argyrippus filius uti sibi amanti facerem argenti copiam ; et id ego percupio opsequi gnato meo : uolo amari obsecutum illius , uolo amet me patrem . 
Quamquam illum mater arte contenteque habet , patres ut consueuerunt : ego mitto omnia haec . 
Praesertim quom is me dignum quoi concrederet habuit , me habere honorem eius ingenio decet ; quom me adiit , ut pudentem gnatum aequomst patrem , cupio esse amicae quod det argentum suae . 
Cupis id quod cupere te nequiquam intellego . 
Dotalem seruom Sauream huc uxor tua adduxit , quoi plus in manu sit quam tibi . 
Argentum accepi , dote imperium uendidi . 
Nunc uerba in pauca conferam quid te uelim . 
Viginti iam usust filio argenti minis : face id ut paratum iam sit . 
Vnde gentium ? 
Me defrudato . 
Maxumas nugas agis : nudo detrahere uestimenta me iubes . 
Defrudem te ego ? 
age sis tu , sine pennis uola . 
Ten ego defrudem , quoi ipsi nihil est in manu nisi quid tu porro uxorem defrudaueris ? 
Qua me , qua uxorem , qua tu seruom Sauream potes , circumduce , aufer ; promitto tibi non offuturum , si id hodie ecfeceris . 
Iubeas una opera me piscari in aere , uenari autem rete iaculo in medio mari . 
Tibi optionem sumito Leonidam , fabricare quiduis , quiduis comminiscere : perficito argentum hodie ut habeat filius amicae quod det . 
Quid ais tu , Demaenete ? 
Quid uis ? 
Si forte in insidias deuenero , tun redimes me , si me hostes interceperint ? 
Redimam . 
Tum tu igitur aliud cura quidlubet . 
Eo ego ad forum , nisi quid uis . 
Fietne ? 
Ambula . 
Atque audin etiam ? 
Ecce . 
Si quid te uolam , ubi eris ? 
Vbiquomque lubitum erit animo meo . 
Profecto nemo est quem iam dehinc metuam mihi ne quid nocere possit , quom tu mihi tua oratione omnem animum ostendisti tuom . 
Quin te quoque ipsum facio hau magni , si hoc patro . 
Pergam quo occepi atque ibi consilia exordiar . 
Audin tu ? 
apud Archibulum ego ero argentarium . 
Nempe in foro ? 
Ibi , si quid opus fuerit . 
Meminero . 
Non esse seruos peior hoc quisquam potest nec magi uorsutus nec quo ab caueas aegrius . 
Eidem homini , si quid recte curatum uelis , mandes : moriri sese misere mauolet quam non perfectum reddat quod promiserit . 
Nam ego , illuc argentum tam paratum filio scio esse quam me hunc scipionem contui . 
Sed quid ego cesso ire ad forum quo inceperam ? 
ibo atque ibi manebo apud argentarium . 
Sicine hoc fit ? 
foras aedibus me eici ? 
promerenti optume hoccin preti redditur ? 
bene merenti mala es , male merenti bona es ; at malo cum tuo , nam iam ex hoc loco ibo ego ad trisuiros uostraque ibi nomina faxo erunt , capiti te perdam ego et filiam , perlecebrae , permities , adulescentum exitium . 
Nam mare haud est mare , uos mare acerrumum ; nam in mari repperi , hic elaui bonis . 
Ingrata atque inrita esse omnia intellego quae dedi et quod bene feci , at posthac tibi male quod potero facere faciam , meritoque id faciam tuo . 
Ego pol te redigam eodem unde orta es , ad egestatis terminos , ego edepol te faciam ut quae sis nunc et quae fueris scias . 
Quae priu quam istam adii atque amans ego animum meum isti dedi , sordido uitam oblectabas pane in pannis inopia , atque ea si erant , magnas habebas omnibus dis gratias ; eadem nunc , quom est melius , me quoius opera est ignoras mala . 
Reddam ego te ex fera fame mansuetem , me specta modo . 
Nam isti quid suscenseam ipsi ? 
nihil est , nihil quicquam meret ; tuo facit iussu , tuo imperio paret : mater tu , eadem era es . 
Te ego ulciscar , te ego ut digna es perdam atque ut de me meres . 
At scelesta uiden ut ne id quidem , me dignum esse existumat quem adeat , quem conloquatur quoique irato supplicet ? 
Atque eccam inlecebra exit tandem ; opinor hic ante ostium meo modo loquar quae uolam , quoniam intus non licitum est mihi . 
Vnum quodque istorum uerbum nummis Philippis aureis non potest auferre hinc a me si quis emptor uenerit ; nec recte quae tu in nos dicis , aurum atque argentum merumst : fixus hic apud nos est animus tuo clauo Cupidinis . 
Remigio ueloque quantum poteris festina et fuge : quam magi te in altum capessis , tam aestus te in portum refert . 
Ego pol istum portitorem priuabo portorio ; ego te dehinc ut merita es de me et mea re tractare exsequar , quom tu med ut meritus sum non tractas quomque eicis domo . 
Magis istuc percipimus lingua dici quam factis fore . 
Solus solitudine ego ted atque ab egestate apstuli ; solus si ductem , referre gratiam numquam potes . 
Solus ductato , si semper solus quae poscam dabis ; semper tibi promissum habeto hac lege , dum superes datis . 
Qui modus dandi ? 
nam numquam tu quidem expleri potes ; modo quom accepisti , hau multo post aliquid quod poscas paras . 
Quid modist ductando , amando ? 
numquamne expleri potes ? 
modo remisisti , continuo iam ut remittam ad te rogas . 
Dedi equidem quod mecum egisti . 
Et tibi ego misi mulierem : par pari datum hostimentumst , opera pro pecunia . 
Male agis mecum . 
Quid me accusas , si facio officium meum ? 
nam neque fictum usquamst neque pictum neque scriptum in poematis ubi lena bene agat cum quiquam amante quae frugi esse uolt . 
Mihi quidem te parcere aequomst tandem , ut tibi durem diu . 
Non tu scis ? 
quae amanti parcet , eadem sibi parcet parum . 
Quasi piscis itidemst amator lenae : nequam est nisi recens ; is habet sucum , is suauitatem , eum quouis pacto condias uel patinarium uel assum , uorses quo pacto lubet : is dare uolt , is se aliquid posci , nam ibi de pleno promitur ; neque ille scit quid det , quid damni faciat : illi rei studet . 
Volt placere sese amicae , uolt mihi , uolt pedisequae , uolt famulis , uolt etiam ancillis ; et quoque catulo meo subblanditur nouos amator , se ut quom uideat gaudeat . 
Vera dico : ad suom quemque hominem quaestum esse aequomst callidum . 
Perdidici istaec esse uera damno cum magno meo . 
Si ecastor nunc habeas quod des , alia uerba praehibeas ; nunc quia nihil habes , maledictis te eam ductare postulas . 
Non meum est . 
Nec meum quidem edepol ad te ut mittam gratiis . 
Verum aetatis atque honoris gratia hoc fiet tui , quia nobis lucro fuisti potius quam decori tibi . 
Si mihi dantur duo talenta argenti numerata in manum , hanc tibi noctem honoris caussa gratiis dono dabo . 
Quid si non est ? 
Tibi non esse credam , illa alio ibit tamen . 
Vbi illaec quae dedi ante ? 
Abusa . 
Nam si ea durarent mihi , mulier mitteretur ad te , numquam quicquam poscerem . 
Diem , aquam , solem , lunam , noctem , haec argento non emo : cetera quae uolumus uti Graeca mercamur fide . 
Quom a pistore panem petimus , uinum ex oenopolio , si aes habent , dant mercem : eadem nos discipulina utimur . 
Semper oculatae manus sunt nostrae , credunt quod uident . 
Vetus est : " nihili coactiost " scis quoiius . 
Non dico amplius . 
Aliam nunc mi orationem despoliato praedicas , longe aliam , inquam , linguam praebes nunc atque olim quom dabam , aliam atque olim quom inliciebas me ad te blande ac benedice . 
Tum mi aedes quoque adridebant quom ad te ueniebam tuae ; me unice unum ex omnibus te atque illam amare aibas mihi ; ubi quid dederam , quasi columbae pulli in ore ambae meo usque eratis , meo de studio studia erant uostra omnia , usque adhaerebatis : quod ego iusseram , quod uolueram faciebatis , quod nolebam ac uotueram , de industria fugiebatis , neque conari id facere audebatis prius . 
Nunc neque quid uelim neque nolim facitis magni , pessumae . 
Non tu scis ? 
hic noster quaestus aucupi simillimust . 
Auceps quando concinnauit aream , offundit cibum ; adsuescunt : necesse est facere sumptum qui quaerit lucrum ; saepe edunt : semel si sunt captae , rem soluont aucupi . 
Itidem hic apud nos : aedes nobis area est , auceps sum ego , esca est meretrix , lectus inlex est , amatores aues ; bene salutando consuescunt , compellando blanditer , osculando , oratione uinnula , uenustula . 
Si papillam pertractauit , haud est ab red aucupis ; sauium si sumpsit , sumere eum licet sine retibus . 
Haecine te esse oblitum in ludo qui fuisti tam diu ! 
Tua ista culpa est , quae discipulum semidoctum aps te amoues . 
Remeato audacter , mercedem si eris nactus : nunc abi . 
Mane , mane , audi . 
Dic , quid me aequom censes pro illa tibi dare , annum hunc ne cum quiquam alio sit ? 
Tene ? 
uiginti minas ; atque ea lege : si alius ad me prius attulerit , tu uale . 
At ego est etiam priu quam abis quod uolo loqui . 
Dic quod lubet . 
Non omnino iam perii , est relicuom quo peream magis . 
Habeo unde istuc tibi quod poscis dem ; sed in leges meas dabo , ut scire possis , perpetuom annum hunc mihi uti seruiat nec quemquam interea alium admittat prosus quam me ad se uirum . 
Quin , si tu uoles , domi serui qui sunt castrabo uiros . 
Postremo ut uoles nos esse , syngraphum facito adferas ; ut uoles , ut tibi lubebit , nobis legem imponito : modo tecum una argentum adferto , facile patiar cetera . 
Portorum simillumae sunt ianuae lenoniae : si adfers , tum patent , si non est quod des , aedes non patent . 
Interii si non inuenio ego illas uiginti minas , et profecto , nisi illud perdo argentum , pereundum est mihi . 
Nunc pergam ad forum atque experiar opibus , omni copia , supplicabo , exopsecrabo ut quemque amicum uidero , dignos , indignos adire atque experi certumst mihi , nam si mutuas non potero , certumst sumam faenore . 
Hercle uero , Libane , nunc te meliust expergiscier atque argento comparando fingere fallaciam . 
Iam diu est factum quom discesti ab ero atque abiisti ad forum , igitur inueniundo argento ut fingeres fallaciam . 
Ibi tu ad hoc diei tempus dormitasti in otio . 
Quin tu aps te socordiam omnem reice et segnitiem amoue atque ad ingenium uetus uorsutum te recipis tuom ? 
Serua erum , caue tu idem faxis alii quod serui solent , qui ad eri fraudationem callidum ingenium gerunt . 
Vnde sumam ? 
quem interuortam ? 
quo hanc celocem conferam ? 
Impetritum , inauguratumst : quouis admittunt aues , picus et cornix ab laeua , coruos , parra ab dextera consuadent ; certum herclest uostram consequi sententiam . 
Sed quid hoc quod picus ulmum tundit ? 
hau temerariumst . 
Certe hercle ego quantum ex augurio eiius pici intellego , aut mihi in mundo sunt uirgae aut atriensi Saureae . 
Sed quid illuc quod exanimatus currit huc Leonida ? 
metuo quom illic opscaeuauit meae falsae fallaciae . 
Vbi ego nunc Libanum requiram aut familiarem filium , ut ego illos lubentiores faciam quam Lubentiast ? 
maxumam praedam et triumphum is adfero aduentu meo . 
Quando mecum pariter potant , pariter scortari solent , hanc quidem quam nactus praedam pariter cum illis partiam . 
Illic homo aedis compilauit , more si fecit suo . 
Vae illi qui tam indiligenter opseruauit ianuam . 
Aetatem uelim seruire , Libanum ut conueniam modo . 
Mea quidem hercle liber opera numquam fies ocius . 
Etiam de tergo ducentas plagas praegnatis dabo . 
Largitur peculium , omnem in tergo thensaurum gerit . 
Nam si occasioni huic tempus sese supterduxerit , numquam edepol quadrigis albis indipiscet postea ; erum in opsidione linquet , inimicum animos auxerit . 
Sed si mecum occasionem opprimere hanc quae obuenit studet , maxumas opimitates , gaudio ecfertissumas suis eris ille una mecum pariet , gnatoque et patri , adeo ut aetatem ambo ambobus nobis sint obnoxii , nostro deuincti beneficio . 
Vinctos nescioquos ait ; non placet : metuo in commune ne quam fraudem frausu sit . 
Perii ego oppido nisi Libanum inuenio iam , ubi ubi est gentium . 
Illic homo socium ad malam rem quaerit quem adiungat sibi . 
Non placet : pro monstro extemplo est quando qui sudattremit . 
Sed quid ego hic properans concesso pedibus , lingua largior ? 
quin ego hanc iubeo tacere , quae loquens lacerat diem ? 
Edepol hominem infelicem , qui patronam comprimat . 
Nam si quid sceleste fecit , lingua pro illo peiierat . 
Adproperabo , ne post tempus praedae praesidium parem . 
Quae illaec praeda est ? 
ibo aduorsum atque electabo , quidquid est . 
Iubeo te saluere uoce summa , quoad uires ualent . 
Gymnasium flagri , salueto . 
Quid agis , custos carceris ? 
O catenarum colone . 
O uirgarum lasciuia . 
Quot pondo ted esse censes nudum ? 
Non edepol scio . 
Scibam ego te nescire , at pol ego qui ted expendi scio : nudus uinctus centum pondo es , quando pendes per pedes . 
Quo argumento istuc ? 
Ego dicam , quo argumento et quo modo . 
Ad pedes quando adligatumst aequom centumpondium , ubi manus manicae complexae sunt atque adductae ad trabem , nec dependes nec propendes quin malus nequamque sis . 
Vae tibi ! 
Hoc testamento Seruitus legat tibi . 
Verbiuelitationem fieri compendi uolo . 
Quid istuc est negoti ? 
certum est credere . 
audacter . 
Licet , sis amanti subuenire familiari filio : tantum adest boni inprouiso , uerum commixtum malo : omnes de nobis carnuficum concelebrabuntur dies . 
Libane , nunc audacia usust nobis inuenta et dolis . 
Tantum facinus modo inueni ego , ut nos dicamur duo omnium dignissumi esse quo cruciatus confluant . 
Ergo mirabar quod dudum scapulae gestibant mihi , hariolari quae occeperunt sibi esse in mundo malum . 
Quidquid est , eloquere . 
Magna est praeda cum magno malo . 
Si quidem omnes coniurati cruciamenta conferant , habeo opinor familiarem tergum , ne quaeram foris . 
Si istam firmitudinem animi optines , salui sumus . 
Quin si tergo res soluenda est , rapere cupio publicum : pernegabo atque obdurabo , peiierabo denique . 
em istaec uirtus est , quando usust qui malum fert fortiter ; fortiter malum qui patitur , idem post patitur bonum . 
Quin rem actutum edisseris ? 
cupio malum nanciscier . 
Placide ergo unumquicquid rogita , ut adquiescam . 
Non uides me ex cursura anhelitum etiam ducere ? 
Age age , mansero tuo arbitratu , uel adeo usque dum peris . 
Vbinam est erus ? 
Maior apud forumst , minor hic est intus . 
Iam satis est mihi . 
Tum igitur tu diues es factus ? 
Mitte ridicularia . 
Mitto : istuc quod adfers aures exspectant meae . 
Animum aduorte , ut aeque mecum haec scias . 
Taceo . 
Beas . 
Meministin asinos Arcadicos mercatori Pelleo nostrum uendere atriensem ? 
Memini . 
Quid tum postea ? 
em ergo is argentum huc remisit quod daretur Saureae pro asinis . 
Adulescens uenit modo , qui id argentum attulit . 
Vbi is homost ? 
Iam deuorandum censes , si conspexeris ? 
Ita enim uero . 
Sed tamen tu nempe eos asinos praedicas uetulos , claudos , quibu suptritae ad femina iam erant ungulae ? 
Ipsos , qui tibi subuectabant rure huc uirgas ulmeas . 
Teneo , atque idem te hinc uexerunt uinctum rus . 
Memor es probe . 
Verum in tostrina ut sedebam , me infit percontarier ecquem filium Stratonis nouerim Demaenetum . 
Dico me nouisse extemplo et me eius seruom praedico esse , et aedis demonstraui nostras . 
Quid tum postea ? 
Ait se ob asinos ferre argentum atriensi Saureae , uiginti minas , sed eum sese non nosse hominem qui siet , ipsum uero se nouisse callide Demaenetum . 
Quoniam ille elocutus haec sic Quid tum ? 
Ausculta ergo , scies . 
Extemplo facio facetum me atque magnuficum uirum , dico med esse atriensem . 
Sic hoc respondit mihi : " ego pol Sauream non noui neque qua facie sit scio . 
Te non aequomst suscensere . 
Si erum uis Demaenetum , quem ego noui , adduce : argentum non morabor quin feras . 
" Ego me dixeram adducturum et me domi praesto fore ; ille in balineas iturust , inde huc ueniet postea . 
Quid nunc consili captandum censes ? 
dice . 
em istuc ago quo modo argento interuortam et aduentorem et Sauream . 
Iam hoc opus est exasceato ; nam si ille argentum prius hospes huc adfert , continuo nos ambo exclusi sumus . 
Nam me hodie senex seduxit solum sorsum ab aedibus , mihi tibique interminatust nos futuros ulmeos , ni hodie Argyrippo argenti essent uiginti minae ; iussit uel nos atriensem uel nos uxorem suam defrudare , dixit sese operam promissam dare . 
Nunc tu abi ad forum ad erum et narra haec ut nos acturi sumus : te ex Leonida futurum esse atriensem Sauream , dum argentum adferat mercator pro asinis . 
Faciam ut iubes . 
Ego illum interea hic oblectabo , priu si forte aduenerit . 
Quid ais ? 
Quid uis ? 
Pugno malam si tibi percussero , mox quom Sauream imitabor , caueto ne suscenseas . 
Hercle uero tu cauebis ne me attingas , si sapis , ne hodie malo cum auspicio nomen commutaueris . 
Quaeso , aequo animo patitor . 
Patitor tu item quom ego te referiam . 
Dico ut usust fieri . 
Dico hercle ego quoque ut facturu sum . 
Ne nega . 
Quin promitto , inquam , hostire contra ut merueris . 
Ego abeo , tu iam , scio , patiere . 
Sed quis hic est ? 
is est , ille est ipsus . 
Iam ego recurro huc . 
Tu hunc interea hic tene . 
Volo seni narrare . 
Quin tuom officium facis ergo ac fugis ? 
Vt demonstratae sunt mihi , hasce aedis esse oportet Demaenetus ubi dicitur habitare . 
I , puere , pulta atque atriensem Sauream , si est intus , euocato huc . 
Quis nostras sic frangit fores ? 
ohe , inquam , si quid audis . 
Nemo etiam tetigit . 
Sanun es ? 
At censebam attigisse propterea huc quia habebas iter . 
Nolo ego fores conseruas meas a te uerberarier . 
Sane ego sum amicus nostris . 
Pol hau periclum est cardines ne foribus ecfringantur , si istoc exemplo omnibus qui quaerunt respondebis . 
Ita haec morata est ianua : extemplo ianitorem clamat , procul si quem uidet ire ad se calcitronem . 
Sed quid uenis ? 
quid quaeritas ? 
Demaenetum uolebam . 
Si sit domi , dicam tibi . 
Quid eiius atriensis ? 
Nihilo mage intus est . 
Vbi est ? 
Ad tonsorem ire dixit . 
Quom uenisset , post non redit ? 
Non edepol . 
Quid uolebas ? 
Argenti uiginti minas , si adesset , accepisset . 
Qui pro istuc ? 
Asinos uendidit Pellaeo mercatori mercatu . 
Scio . 
Tu id nunc refers ? 
iam hic credo eum adfuturum . 
Qua facie uoster Saurea est ? 
si is est , iam scire potero . 
Macilentis malis , rufulus aliquantum , uentriosus , truculentis oculis , commoda statura , tristi fronte . 
Non potuit pictor rectius describere eiius formam . 
Atque hercle ipsum adeo contuor , quassanti capite incedit . 
Quisque obuiam huic occesserit irato , uapulabit . 
Siquidem hercle Aeacidinis minis animisque expletus cedit . 
Si med iratus tetigerit , iratus uapulabit . 
Quid hoc sit negoti neminem meum dictum magni facere ? 
Libanum in tostrinam ut iusseram uenire , is nullus uenit . 
Ne ille edepol tergo et cruribus consuluit hau decore . 
Nimis imperiosust . 
Vae mihi ! 
Hodie saluere iussi Libanum libertum ? 
iam manu emissus ? 
Opsecro te . 
Ne tu hercle cum magno malo mihi obuiam occessisti . 
Qur non uenisti , ut iusseram , in tostrinam ? 
Hic me moratust . 
Siquidem hercle nunc summum Iouem te dicas detinuisse atque is precator adsiet , malam rem ecfugies numquam . 
Tu , uerbero , imperium meum contempsisti ? 
Perii , hospes . 
Quaeso hercle noli , Saurea , mea caussa hunc uerberare . 
Vtinam nunc stimulus in manu mihi sit , Quiesce quaeso , Qui latera conteram tua , quae occalluere plagis . 
Apscede ac sine me hunc perdere , qui semper me ira incendit , quoi numquam unam rem me licet semel praecipere furi , quin centiens eadem imperem atque ogganniam , itaque iam hercle clamore ac stomacho non queo labori suppeditare . 
Iussin , sceleste , ab ianua hoc stercus hinc auferri ? 
iussin columnis deici operas araneorum ? 
iussin in splendorem dari bullas has foribus nostris ? 
nihil est : tamquam si claudu sim , cum fustist ambulandum . 
Quia triduom hoc unum modo foro operam adsiduam dedo , dum reperiam qui quaeritet argentum in faenus , hic uos dormitis interea domi atque erus in hara , haud aedibus , habitat . 
em ergo hoc tibi . 
Hospes , te opsecro , defende . 
Saurea , oro mea caussa ut mittas . 
Eho , ecquis pro uectura oliui rem soluit ? 
Soluit . 
Quoi datumst ? 
Sticho uicario ipsi tuo . 
Vah , delenire apparas , scio mi uicarium esse , neque eo esse seruom in aedibus eri qui sit pluris quam illest . 
Sed uina quae heri uendidi uinario Exaerambo , iam pro eis sati fecit Sticho ? 
Fecisse satis opinor , nam uidi huc ipsum adducere tarpezitam Exaerambum . 
Sic dedero . 
Priu , quae credidi , uix anno post exegi ; nunc sat agit : adducit domum etiam ultro et scribit nummos . 
Dromo mercedem rettulit ? 
Dimidio minus opinor . 
Quid relicuom ? 
Aibat reddere quom extemplo redditum esset ; nam retineri , ut quod sit sibi operis locatum ecficeret . 
Scyphos quos utendos dedi Philodamo , rettulitne ? 
Non etiam . 
Hem non ? 
si uelis , da , commoda homini amico . 
Perii hercle , iam hic me abegerit suo odio . 
Heus iam satis tu . 
Audin quae loquitur ? 
Audio et quiesco . 
Tandem , opinor , conticuit . 
Nunc adeam optumum est , priu quam incipit tinnire . 
Quam mox mi operam das ? 
Ehem , optume . 
Quam dudum tu aduenisti ? 
non hercle te prouideram ( quaeso , ne uitio uortas ) , ita iracundia opstitit oculis . 
Non mirum factum est . 
Sed si domi est , Demaenetum uolebam . 
Negat esse intus . 
Verum istuc argentum tamen mihi si uis denumerare , repromittam istoc nomine solutam rem futuram . 
Sic potius ut Demaeneto tibi ero praesente reddam . 
Erus istunc nouit atque erum hic . 
Ero huic praesente reddam . 
Da modo meo periculo , rem saluam ego exhibebo ; nam si sciat noster senex fidem non esse huic habitam , suscenseat , quoii omnium rerum ipsus semper credit . 
Non magni pendo . 
Ne duit , si non uolt . 
Sic sine astet . 
Da , inquam . 
Vah , formido miser ne hic me tibi arbitretur suasisse sibi ne crederes . 
Da , quaeso , ac ne formida : saluom hercle erit . 
Credam fore , dum quidem ipse in manu habebo . 
Peregrinus ego sum , Sauream non noui . 
At nosce sane . 
Sit , non sit , non edepol scio . 
Si is est , eum esse oportet . 
Ego certe me incerto scio hoc daturum nemini homini . 
Hercle istum di omnes perduint . 
Verbo caue supplicassis . 
Ferox est uiginti minas meas tractare sese . 
Nemo accipit , aufer te domum , apscede hinc , molestus ne sis . 
Nimis iracunde . 
Non decet superbum esse hominem seruom . 
Malo hercle iam magno tuo , ni isti nec recte dicis . 
Inpure , nihili . 
Non uides irasci ? 
Perge porro . 
Flagitium hominis . 
Da , opsecro , argentum huic , ne male loquatur . 
Malum hercle uobis quaeritis . 
Crura hercle diffringentur , ni istum inpudicum percies . 
Perii hercle . 
Age , inpudice , sceleste , non audes mihi scelesto subuenire ? 
Pergin precari pessumo ? 
Quae res ? 
tun libero homini male seruos loquere ? 
Vapula . 
Id quidem tibi hercle fiet ut uapules , Demaenetum simul ac conspexero hodie . 
In ius uoco te . 
Non eo . 
Non is ? 
memento . 
Memini . 
Dabitur pol supplicium mihi de tergo uostro . 
Vae te ! 
Tibi quidem supplicium , carnufex , de nobis detur ? 
Atque etiam pro dictis uostris maledicis poenae pendentur mi hodie . 
Quid , uerbero ? 
ain tu , furcifer ? 
erum nosmet fugitare censes ? 
i nunciam ad erum , quo uocas , iam dudum quo uolebas . 
Nunc demum ? 
tamen numquam hinc feres argenti nummum , ni me dare iusserit Demaenetus . 
Ita facito , age ambula ergo . 
Tu contumeliam alteri facias , tibi non dicatur ? 
Tam ego homo sum quam tu . 
Scilicet . 
Ita res est . 
Sequere hac ergo . 
Praefiscini hoc nunc dixerim : nemo etiam me accusauit merito meo , neque me Athenis alter est hodie quisquam quoi credi recte aeque putent . 
Fortassis . 
Sed tamen me numquam hodie induces ut tibi credam hoc argentum ignoto . 
Lupus est homo homini , non homo , quom qualis sit non nouit . 
Iam nunc secunda mihi facis . 
Scibam huic te capitulo hodie facturum sati pro iniuria ; quamquam ego sum sordidatus , frugi tamen sum , nec potest peculium enumerari . 
Fortasse . 
Etiam Periphanes Rhodo mercator diues apsente ero solus mihi talentum argenti soli adnumerauit et credidit mihi , neque deceptust in eo . 
Fortasse . 
Atque etiam tu quoque ipse , si esses percontatus me ex aliis , scio pol crederes nunc quod fers . 
Hau negassim . 
Nequeon ego ted interdictis facere mansuetem meis ? 
an ita tu es animata ut qui expers matris imperio sies ? 
Vbi piem Pietatem , si istoc more moratam tibi postulem placere , mater , mihi quo pacto praecipis ? 
An decorum est aduorsari meis te praeceptis ? 
Quid est ? 
Hoccine est pietatem colere , matris imperium minuere ? 
Neque quae recte faciunt culpo neque quae delinquont amo . 
Sati dicacula es amatrix . 
Mater , is quaestus mihi est : lingua poscit , corpus quaerit ; animus orat , res monet . 
Ego te uolui castigare , tu mihi accusatrix ades . 
Neque edepol te accuso neque id me facere fas existumo . 
Verum ego meas queror fortunas , quom illo quem amo prohibeor . 
Ecqua pars orationis de die dabitur mihi ? 
Et meam partem loquendi et tuam trado tibi ; ad loquendum atque ad tacendum tute habeas portisculum . 
Quin pol si reposiui remum , sola ego in casteria ubi quiesco , omnis familiae caussa consistit tibi . 
Quid ais tu , quam ego unam uidi mulierem audacissumam ? 
quotiens te uotui Argyrippum filium Demaeneti compellare aut contrectare , conloquiue aut contui ? 
quid dedit ? 
quid iussit ad nos deportari ? 
an tu tibi uerba blanda esse aurum rere , dicta docta pro datis ? 
ultro amas , ultro expetessis , ultro ad te accersi iubes . 
Illos qui dant eos derides ; qui deludunt deperis . 
An te id exspectare oportet , si quis promittat tibi te facturum diuitem , si moriatur mater sua ? 
ecastor periclum magnum et familiae portenditur , dum eius exspectamus mortem , ne nos moriamur fame . 
Nunc adeo nisi mi huc argenti adfert uiginti minas , ne ille ecastor hinc trudetur largus lacrumarum foras . 
Hic dies summust quo est apud me inopiae excusatio . 
Patiar , si cibo carere me iubes , mater mea . 
Non uoto ted amare qui dant quoia amentur gratia . 
Quid si hic animus occupatust , mater , quid faciam ? 
mone . 
em , meum caput contemples , si quidem ex re consultas tua . 
Etiam opilio qui pascit , mater , alienas ouis , aliquam habet peculiarem qui spem soletur suam . 
Sine me amare unum Argyrippum animi caussa , quem uolo . 
Intro abi , nam te quidem edepol nihil est inpudentius . 
Audientem dicto , mater , produxisti filiam . 
Perfidiae laudes gratiasque habemus merito magnas , quom nostris sycophantiis , dolis astutiisque , scapularum confidentia , uirtute ulnorum freti , qui aduorsum stimulos , lamminas crucesque compedesque , neruos , catenas , carceres , numellas , pedicas , boias , inductoresque acerrumos gnarosque nostri tergi , qui saepe ante in nostras scaplas cicatrices indiderunt , eae nunc legiones , copiae exercitusque eorum ui pugnando , peiiuriis nostris fugae potiti . 
Id uirtute huiius collegai meaque comitate factumst . 
Qui mest uir fortior ad sufferundas plagas ? 
Edepol uirtutes qui tuas non possis conlaudare sicut ego possim , quae domi duellique male fecisti . 
Ne illa edepol pro merito tuo memorari multa possunt : ubi fidentem fraudaueris , ubi ero infidelis fueris , ubi uerbis conceptis sciens lubenter peiieraris , ubi parietes perfoderis , in furto ubi sis prehensus , ubi saepe caussam dixeris pendens aduorsus octo artutos , audacis uiros , ualentis uirgatores . 
Fateor profecto ut praedicas , Leonida , esse uera ; uerum edepol ne etiam tua quoque malefacta iterari multa et uero possunt : ubi sciens fideli infidus fueris , ubi prensus in furto sies manufesto et uerberatus , ubi peiieraris , ubi sacro manus sis admolitus , ubi eris damno , molestiae et dedecori saepe fueris , ubi creditum quod sit tibi datum esse pernegaris , ubi amicae quam amico tuo fueris magis fidelis , ubi saepe ad languorem tua duritia dederis octo ualidos lictores , ulmeis adfectos lentis uirgis . 
Num male relata est gratia , ut collegam collaudaui ? 
Vt meque teque maxume atque ingenio nostro decuit . 
Iam omitte istaec , hoc quod rogo responde . 
Rogita quod uis . 
Argenti uiginti minas habesne ? 
Hariolare . 
Edepol senem Demaenetum lepidum fuisse nobis : ut adsimulabat Sauream med esse quam facete ! 
Nimis aegre risum contini , ubi hospitem inclamauit , quod sese apsente mihi fidem habere noluisset . 
Vt memoriter me Sauream uocabat atriensem ! 
Manedum . 
Quid est ? 
Philaenium estne haec quae intus exit atque una Argyrippus ? 
Opprime os , is est . 
Subauscultemus . 
Lacrumantem lacinia tenet lacrumans . 
Quidnam esse dicam ? 
taciti auscultemus . 
Attatae , modo hercle in mentem uenit , nimi uellem habere perticam . 
Quoi rei ? 
Qui uerberarem asinos , si forte occeperint clamare hinc ex crumina . 
Qur me retentas ? 
Quia tui amans abeuntis egeo . 
Vale , uale . 
Aliquanto amplius ualerem , si hic maneres . 
Salue . 
Saluere me iubes , quoi tu abiens offers morbum ? 
Mater supremam mihi tua dixit , domum ire iussit . 
Acerbum funus filiae faciet , si te carendum est . 
Homo hercle hinc exclusust foras . 
Ita res est . 
Mitte quaeso . 
Quo nunc abis ? 
quin tu hic manes ? 
Nox , si uoles , manebo . 
Audin hunc opera ut largus est nocturna ? 
nunc enim esse negotiosum interdius uidelicet Solonem , leges ut conscribat quibus se populus teneat . 
Gerrae ! 
Qui sese parere apparent huius legibus , profecto numquam bonae frugi sient , dies noctesque potent . 
Ne iste hercle ab ista non pedem discedat , si licessit , qui nunc festinat atque ab hac minatur sese abire . 
Sermoni iam finem face tuo , huius sermonem accipiam . 
Vale . 
Quo properas ? 
uale : apud Orcum te uidebo . 
Nam equidem me iam quantum potest a uita abiudicabo . 
Qur tu , opsecro , inmerito meo me morti dedere optas ? 
Egon te ? 
quam si intellegam deficere uita , iam ipse uitam meam tibi largiar et de mea ad tuam addam . 
Qur ergo minitaris tibi te uitam esse amissurum ? 
Nam quid me facturam putas , si istuc quod dicis faxis ? 
certum est ecficere in me omnia eadem quae tu in te faxis . 
Oh melle dulci dulcior tu es . 
Certe enim tu uita es mi . 
complectere . 
Facio lubens . 
Vtinam sic ecferamur . 
O Libane , uti miser est homo qui amat ! 
Immo hercle uero qui pendet multo est miserior . 
Scio qui periclum feci . 
Circumsistamus , alter hinc , hinc alter appellemus . 
Ere , salue . 
Sed num fumus est haec mulier quam amplexare ? 
Quidum ? 
Quia oculi sunt tibi lacrumantes , eo rogaui . 
Patronus qui uobis fuit futurus , perdidistis . 
Equidem hercle nullum perdidi , ideo quia numquam ullum habui . 
Philaenium , salue . 
Dabunt di quae uelitis uobis . 
Noctem tuam et uini cadum uelim , si optata fiant . 
Verbum caue faxis , uerbero . 
Tibi equidem , non mihi opto . 
Tum tu igitur loquere quod lubet . 
Hunc hercle uerberare . 
Quisnam istuc adcredat tibi , cinaede calamistrate ? 
tun uerberes , qui pro cibo habeas te uerberari ? 
Vt uostrae fortunae meis praecedunt , Libane , longe , qui hodie numquam ad uesperum uiuam . 
Quapropter , quaeso ? 
Quia ego hanc amo et haec med amat , huic quod dem nusquam quicquam est , hinc med amantem ex aedibus deiecit huiius mater . 
Argenti uiginti minae med ad mortem appulerunt , quas hodie adulescens Diabolus ipsi daturus dixit , ut hanc ne quoquam mitteret nisi ad se hunc annum totum . 
Videtin uiginti minae quid pollent quidue possunt ? 
Ill qui illas perdit saluos est , ego qui non perdo pereo . 
Iam dedit argentum ? 
Non dedit . 
Bono animo es , ne formida . 
Secede huc , Libane , te uolo . 
Si quid uis . 
Opsecro uos , eadem istac opera suauiust complexos fabulari . 
Non omnia eadem aeque omnibus , ere , suauia esse scito : uobis est suaue amantibus complexos fabulari , ego complexum huius nil moror , meum autem hic aspernatur . 
Proinde istuc facias ipse quod faciamus nobis suades . 
Ego uero , et quidem edepol lubens . 
Interea , si uidetur , concedite istuc . 
Vin erum deludi ? 
Dignust sane . 
Vin faciam ut me Philaenium praesente hoc amplexetur ? 
Cupio hercle . 
Sequere hac . 
Ecquid est salutis ? 
sati locuti . 
Auscultate atque operam date et mea dicta deuorate . 
Primum omnium seruos tuos nos esse non negamus ; sed tibi si uiginti minae argenti proferentur , quo nos uocabis nomine ? 
Libertos . 
Non patronos ? 
Id potius . 
Viginti minae hic insunt in crumina , has ego , si uis , tibi dabo . 
Di te seruassint semper , custos erilis , decu popli , thensaurus copiarum , salus interior corporis amorisque imperator . 
Hic pone , hic istam colloca cruminam in collo plane . 
Nolo ego te , qui erus sis , mihi onus istuc sustinere . 
Quin tu labore liberas te atque istam imponis in me ? 
Ego baiiolabo , tu , ut decet dominum , ante me ito inanis . 
Quid nunc ? 
Quid est ? 
Quin tradis huc cruminam pressatum umerum ? 
Hanc , quoi daturus hanc , iube petere atque orare mecum . 
Nam istuc procliue est quo iubes me plane collocare . 
Da , meus ocellus , mea rosa , mi anime , mea uoluptas , Leonida , argentum mihi , ne nos diiunge amantis . 
Dic me igitur tuom passerculum , gallinam , coturnicem , agnellum , haedillum me tuom dic esse uel uitellum , prehende auriculis , compara labella cum labellis . 
Ten osculetur , uerbero ? 
Quam uero indignum uisum est ? 
atqui pol hodie non feres , ni genua confricantur . 
Quiduis egestas imperat : fricentur . 
Dan quod oro ? 
Age , mi Leonida , opsecro , fer amanti ero salutem , redime istoc beneficio te ab hoc , et tibi eme hunc isto argento . 
Nimi bella es atque amabilis , et si hoc meum esset , hodie numquam me orares quin darem : illum te orare meliust , illic hanc mi seruandam dedit . 
I sane bella belle . 
Cape hoc sis , Libane . 
Furcifer , etiam me delusisti ? 
Numquam hercle facerem , genua ni tam nequiter fricares . 
Age sis tu in partem nunciam hunc delude atque amplexare hanc . 
Taceas , me spectes . 
Quin ad hunc , Philaenium , adgredimur , uirum quidem pol optumum et non similem furis huiius ? 
Inambulandum est . 
Nunc mihi uicissim supplicabunt , Quaeso hercle , Libane , sis erum tuis factis sospitari , da mi istas uiginti minas . 
Vides me amantem egere . 
Videbitur . 
Factum uolo . 
Redito huc conticinno . 
Nunc istanc tantisper iube petere atque orare mecum . 
Amandone exorarier uis ted an osculando ? 
Enim uero utrumque . 
Ergo , opsecro , et tu utrumque nostrum serua . 
O Libane , mi patrone , mi trade istuc . 
Magi decorumst libertum potius quam patronum onus in uia portare . 
Mi Libane , ocellus aureus , donum decusque amoris , amabo , faciam quod uoles , da istuc argentum nobis . 
Dic igitur med aneticulam , columbam uel catellum , hirundinem , monerulam , passerculum putillum , fac proserpentem bestiam me , duplicem ut habeam linguam , circumda torquem bracchiis , meum collum circumplecte . 
Ten complectatur , carnufex ? 
Quam uero indignus uideor ? 
ne istuc nequiquam dixeris in me tam indignum dictum , uehes pol hodie me , si quidem hoc argentum ferre speres . 
Ten ego ueham ? 
Tun hoc feras hinc argentum aliter a me ? 
Perii hercle . 
Si uerum quidem et decorum erum uehere seruom , inscende . 
Sic istic solent superbi subdomari . 
Asta igitur , ut consuetus es puer olim . 
Scin ut dicam ? 
em sic . 
Abi , laudo , nec te equo magis est equos ullus sapiens . 
Inscende actutum . 
Ego fecero . 
Hem quid istuc est ? 
ut tu incedis ? 
demam hercle iam de hordeo , tolutim ni badizas . 
Amabo , Libane , iam sat est . 
Numquam hercle hodie exorabis . 
Nam iam calcari quadrupedo agitabo aduorsum cliuom , postidea ad pistores dabo , ut ibi cruciere currens . 
Asta ut descendam nunciam in procliui , quamquam nequam es . 
Quid nunc , amabo ? 
quoniam , ut est lubitum , nos delusistis , datisne argentum ? 
Si quidem mihi statuam et aram statuis atque ut deo mi hic immolas bouem : nam ego tibi Salus sum . 
Etiam tu , ere , istunc amoues aps te atque ipse me adgredere atque illa sibi quae hic iusserat mihi statuis supplicasque ? 
Quem te autem diuom nominem ? 
Fortunam , atque Opsequentem . 
Iam istoc es melior . 
An quid est homini Salute melius ? 
Licet laudem Fortunam , tamen ut ne Salutem culpem . 
Ecastor ambae sunt bonae . 
Sciam ubi boni quid dederint . 
Opta id quod ut contingat tibi uis . 
Quid si optaro ? 
Eueniet . 
Opto annum hunc perpetuom mihi huius operas . 
Impetrasti . 
Ain uero ? 
Certe inquam . 
Ad me adi uicissim atque experire . 
Exopta id quod uis maxume tibi euenire : fiet . 
Quid ego aliud exoptem amplius nisi illud quoius inopiast , uiginti argenti commodas minas , huius quas dem matri ? 
Dabuntur , animo sis bono face , exoptata optingent . 
Vt consueuere , homines Salus frustratur et Fortuna . 
Ego caput huic argento fui tibi hodie reperiundo . 
Ego pes fui . 
Quin nec caput nec pes sermoni apparet . 
Nec quid dicatis scire nec me qur ludatis possum . 
Sati iam delusum censeo . 
Nunc rem ut est eloquamur . 
Animum , Argyrippe , aduorte sis . 
Pater nos ferre hoc iussit argentum ad te . 
Vt temperi opportuneque attulistis ? 
Hic inerunt uiginti minae bonae , mala opera partae ; has tibi nos pactis legibus dare iussit . 
Quid id est , quaeso ? 
Noctem huius et cenam sibi ut dares . 
Iube aduenire , quaeso : meritissumo eiius quae uolet faciemus , qui hosce amores nostros dispulsos compulit . 
Patierin , Argyrippe , patrem hanc amplexari tuom ? 
Haec faciet facile ut patiar . 
Leonida , curre opsecro , patrem huc orato ut ueniat . 
Iam dudum est intus . 
Hac quidem non uenit . 
Angiporto illac per hortum circum iit clam , ne quis se uideret huc ire familiarium : ne uxor resciscat metuit . 
De argento si mater tua sciat ut sit factum Heia , bene dicite . 
Ite intro cito . 
Valete . 
Et uos amate . 
Agedum istum ostende quem conscripsti syngraphum inter me et amicam et lenam . 
Leges pellege . 
Nam tu poeta es prosus ad eam rem unicus . 
Horrescet faxo lena , leges quom audiet . 
Age , quaeso , mi hercle translege . 
Audin ? 
Audio . 
" Diabolus Glauci filius Clearetae lenae dedit dono argenti uiginti minas , Philaenium ut se cum esset noctes et dies hunc annum totum . 
" Neque cum quiquam alio quidem . 
Addone ? 
Adde , et scribas uide plane et probe . 
" Alienum hominem intro mittat neminem . 
Quod illa aut amicum aut patronum nominet , aut quod illa amicai eum amatorem praedicet , fores occlusae omnibus sint nisi tibi . 
In foribus scribat occupatam esse se . 
Aut quod illa dicat peregre allatam epistulam , ne epistula quidem ulla sit in aedibus nec cerata adeo tabula ; et si qua inutilis pictura sit , eam uendat : ni in quadriduo abalienarit , quo aps te argentum acceperit , tuos arbitratus sit , comburas , si uelis , ne illi sit cera ubi facere possit litteras . 
Vocet conuiuam neminem illa , tu uoces ; ad eorum ne quem oculos adiciat suos . 
Si quem alium aspexit , caeca continuo siet . 
Tecum una postea aeque pocla potitet : aps ted accipiat , tibi propinet , tu bibas , ne illa minus aut plus quam tu sapiat . 
" Sati placet . 
" Suspiciones omnis ab se segreget . 
neque illaec ulli pede pedem homini premat , quom surgat : neque quom in lectum inscendat proxumum , neque quom descendat inde , det quoiquam manum : spectandum ne quoii anulum det neque roget . 
Talos ne quoiiquam homini admoueat nisi tibi . 
Cum iaciat , " te " ne dicat : nomen nominet . 
Deam inuocet sibi quam lubebit propitiam , deum nullum ; si magi religiosa fuerit , tibi dicat . 
Tu pro illa ores ut sit propitius . 
Neque illa ulli homini nutet , nictet , adnuat . 
Postid lucerna si exstincta est , ne quid sui membri commoueat quicquam in tenebris . 
" Optumest . 
Ita scilicet facturam . 
Verum in cubiculo deme istuc equidem illam moueri gestio . 
Nolo illam habere caussam et uotitam dicere . 
Scio , captiones metuis . 
Verum . 
Ergo ut iubes tollam . 
Quid ni ? 
Audi relicua . 
Loquere , audio . 
" Neque ullum uerbum faciat perplexabile , neque ulla lingua sciat loqui nisi Attica . 
Fort si tussire occepsit , ne sic tussiat ut quoiquam linguam in tussiendo proserat . 
Quod illa autem simulet quasi grauedo profluat , hoc ne sic faciat : tu labellum apstergeas potius quam quoiquam sauium faciat palam . 
Nec mater lena ad uinum accedat interim , nec ulli uerbo male dicat . 
Si dixerit , haec multa ei esto , uino uiginti dies ut careat . 
" Pulchre scripsti . 
Scitum syngraphum ! 
" Tum si coronas , serta , unguenta iusserit ancillam ferre Veneri aut Cupidini , tuo seruos seruet Venerine eas det an uiro . 
Si forte pure uelle habere dixerit , tot noctes reddat spurcas quot pure habuerit . 
" Haec sunt non nugae , non enim mortualia . 
Placent profecto leges . 
Sequere intro . 
Sequor . 
Sequere hac . 
Egone haec patiar aut taceam ? 
emori me malim quam haec non eiius uxori indicem . 
Ain tu ? 
apud amicam munus adulescentuli fungare , uxori excuses te et dicas senem ? 
praeripias scortum amanti atque argentum obicias lenae ? 
suppiles clam domi uxorem tuam ? 
Suspendam potius me quam tacita haec tu auferas . 
Iam quidem hercle ad illam hinc ibo , quam tu propediem , nisi quidem illa ante occupassit te , ecfliges scio , luxuriae sumptus suppeditare ut possies . 
Ego sic faciundum censeo : me honestiust quam te palam hanc rem facere , ne illa existumet amoris caussa percitum id fecisse te magi quam sua caussa . 
At pol qui dixti rectius . 
Tu ergo fac ut illi turbas , litis concias , cum suo sibi gnato unam ad amicam de die potare , illam expilare . 
Iam iam . 
Ne mone . 
Ego istuc curabo . 
At ego te opperiar domi . 
Age decumbamus sis , pater . 
Vt iusseris , mi gnate , ita fiet . 
Pueri , mensam adponite . 
Numquidnam tibi molestumst , gnate mi , si haec nunc mecum accubat ? 
Pietas , pater , oculis dolorem prohibet . 
Quamquam ego istanc amo , possum equidem inducere animum ne aegre patiar quia tecum accubat . 
Decet uerecundum esse adulescentem , Argyrippe . 
Edepol , pater , merito tuo facere possum . 
Age ergo , hoc agitemus conuiuium uino ut sermone suaui . 
Nolo ego metui , amari mauolo , mi gnate , me aps te . 
Pol ego utrumque facio , ut aequom est filium . 
Credam istuc , si esse te hilarum uidero . 
An tu me tristem putas ? 
Putem ego , quem uideam aeque esse maestum ut quasi dies si dicta sit ? 
Ne dixis istuc . 
Ne sic fueris : ilico ego non dixero . 
em aspecta : rideo . 
Vtinam male qui mihi uolunt sic rideant . 
Scio equidem quam ob rem me , pater , tu tristem credas nunc tibi : quia istaec est tecum . 
Atque ego quidem hercle ut uerum tibi dicam , pater , ea res me male habet ; at non eo quia tibi non cupiam quae uelis ; uerum istam amo . 
Aliam tecum esse equidem facile possum perpeti . 
At ego hanc uolo . 
Ergo sunt quae exoptas : mihi quae ego exoptem uolo . 
Vnum hunc diem perpetere , quoniam tibi potestatem dedi cum hac annum ut esses , atque amanti argenti feci copiam . 
em istoc me facto tibi deuinxti . 
Quin te ergo hilarum das mihi ? 
Ain tu meum uirum hic potare , opsecro , cum filio et ad amicam detulisse argenti uiginti minas meoque filio sciente id facere flagitium patrem ? 
Neque diuini neque mi humani posthac quicquam accreduas , Artemona , si huius rei me esse mendacem inueneris . 
At scelesta ego praeter alios meum uirum frugi rata , siccum , frugi , continentem , amantem uxoris maxume . 
At nunc dehinc scito illum ante omnis minimi mortalem preti , madidum , nihili , incontinentem atque osorem uxoris suae . 
Pol ni istaec uera essent , numquam faceret ea quae nunc facit . 
Ego quoque hercle illum antehac hominem semper sum frugi ratus , uerum hoc facto sese ostendit , qui quidem cum filio potet una atque una amicam ductet , decrepitus senex . 
Hoc ecastor est quod ille it ad cenam cottidie . 
Ait sese ire ad Archidemum , Chaeream , Chaerestratum , Cliniam , Chremem , Cratinum , Diniam , Demosthenem : is apud scortum corruptelae est liberis , lustris studet . 
Quin tu illum iubes ancillas rapere sublimem domum ? 
Tace modo . 
Ne illum mecastor miserum habebo . 
Ego istuc scio , ita fore illi dum quidem cum illo nupta eris . 
Ego censeo . 
Eum etiam hominem aut in senatu dare operam aut cluentibus , ibi labore delassatum noctem totam stertere ! 
Ille operi foris faciendo lassus noctu ad me aduenit ; fundum alienum arat , incultum familiarem deserit . 
Is etiam corruptus porro suom corrumpit filium . 
Sequere hac me modo , iam faxo ipsum hominem manufesto opprimas . 
Nihil ecastor est quod facere mauelim . 
Manedum . 
Quid est ? 
Possis , si forte accubantem tuom uirum conspexeris cum corona amplexum amicam , si uideas , cognoscere ? 
Possum ecastor . 
em tibi hominem . 
Perii . 
Paullisper mane . 
Aucupemus ex insidiis clanculum quam rem gerant . 
Quid modi , pater , amplexando facies ? 
Fateor , gnate mi Quid fatere ? 
Me ex amore huiius corruptum oppido . 
Audin quid ait ? 
Audio . 
Egon ut non domo uxori meae surrupiam in deliciis pallam quam habet atque ad te deferam , non edepol conduci possum uita uxoris annua . 
Censen tu illum hodie primum ire adsuetum esse in ganeum ? 
Ille ecastor suppilabat me , quod ancillas meas , suspicabar atque insontis miseras cruciabam . 
Pater , iube dari uinum ; iam dudum factum est quom primum bibi . 
Da , puere , ab summo . 
Age tu interibi ab infumo da sauium . 
Perii misera , ut osculatur carnufex , capuli decus ! 
Edepol animam suauiorem aliquanto quam uxoris meae . 
Dic amabo , an foetet anima uxoris tuae ? 
Nauteam bibere malim , si necessum sit , quam illam oscularier . 
Ain tandem ? 
edepol ne tu istuc cum malo magno tuo dixisti in me . 
Sine , uenias modo domum , faxo ut scias quid pericli sit dotatae uxori uitium dicere . 
Miser ecastor es . 
Ecastor dignus est . 
Quid ais , pater ? 
Ecquid matrem amas ? 
Egone illam ? 
nunc amo , quia non adest . 
Quid quom adest ? 
Periisse cupio . 
Amat homo hic te , ut praedicat . 
Ne illa ecastor faenerato funditat : nam si domum redierit hodie , osculando ego ulciscar potissumum . 
Iace , pater , talos , ut porro nos iaciamus . 
Maxume . 
Te , Philaenium , mihi atque uxoris mortem . 
Hoc Venerium est . 
Pueri , plaudite et mi ob iactum cantharo mulsum date . 
Non queo durare . 
Si non didicisti fulloniam , non mirandum est , Artemona ; in oculos inuadi optumum est . 
Ego pol uiuam et tu istaec hodie cum tuo magno malo inuocasti . 
Ecquis currit pollinctorem accersere ? 
Mater , salue . 
Sat salutis . 
Mortuos est Demaenetus . 
Tempus est subducere hinc me ; pulchre hoc gliscit proelium . 
Ibo ad Diabolum , mandata dicam facta ut uoluerit , atque interea ut decumbamus suadebo , hi dum litigant . 
Poste demum huc cras adducam ad lenam , ut uiginti minas ei det , in partem hac amanti ut liceat ei potirier . 
Argyrippus exorari spero poterit ut sinat sese alternas cum illo noctes hae frui . 
Nam ni impetro , regem perdidi : ex amore tantum est homini incendium . 
Quid tibi hunc receptio ad te est meum uirum ? 
Pol me quidem miseram odio enicauit . 
Surge , amator , i domum . 
Nullus sum . 
Immo es , ne nega , omnium hominum pol nequissumus . 
At etiam cubat cuculus . 
Surge , amator , i domum . 
Vae mihi ! 
Vera hariolare . 
Surge , amator , i domum . 
Apscede ergo paullulum istuc . 
Surge , amator , i domum . 
Iam opsecro , uxor , Nunc uxorem me esse meministi tuam ? 
modo , quom dicta in me ingerebas , odium , non uxor , eram . 
Totus perii . 
Quid tandem ? 
anima foetetne uxoris tuae ? 
Murram olet . 
Iam surrupuisti pallam quam scorto dares ? 
Ecastor qui surrupturum pallam promisit tibi . 
Non taces ? 
Ego dissuadebam , mater . 
Bellum filium ! 
Istoscin patrem aequom est mores liberis largirier ? 
nilne te pudet ? 
Pol , si aliud nil sit , tui me , uxor , pudet . 
Cano capite te cuculum uxor ex lustris rapit . 
Non licet manere ( cena coquitur ) dum cenem modo ? 
Ecastor cenabis hodie , ut dignus , magnum malum . 
Male cubandum est : iudicatum me uxor abducit domum . 
Dicebam , pater , tibi ne matri consuleres male . 
De palla memento , amabo . 
Iuben hanc hinc apscedere ? 
I domum . 
Da sauium etiam priu quam abitis . 
I in crucem . 
Immo intus potius . 
Sequere hac me , mi anime . 
Ego uero sequor . 
Hic senex si quid clam uxorem suo animo fecit uolup , neque nouom neque mirum fecit nec secus quam alii solent ; nec quisquam est tam ingenio duro nec tam firmo pectore quin ubi quidque occasionis sit sibi faciat bene . 
Nunc si uoltis deprecari huic seni ne uapulet , remur impetrari posse , plausum si clarum datis . 
