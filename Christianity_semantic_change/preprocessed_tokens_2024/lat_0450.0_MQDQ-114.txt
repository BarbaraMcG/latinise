" Praescie Lauripotens , Latonie Delie Paean : inuoco te laurusque tuo de nomine lectas . 
arcitenens , da scire diem , da noscere , quando rumpant Admeti fatalia fila sorores . 
quae finis uitae , quid mi post fata relinquant , edoce , sidereas animus quando iuit in auras . 
quamuis scire homini , ni prospera uita futura est tormentum ( sit ne atra dies et pallida regna ? 
) , ede tamen , si te colui famulumque pauentem succepi pecudumque ducem post crimina diuum accepi iussique idem dare iubila siluis . 
praescius heu Paean : " doleo , sed uera fatebor : mors uicina premit maestique Acherontis adire iam prope regna tibi gratamque relinquere lucem . 
sed ueniat , pro te qui mortis damna subire possit et instantis in se conuertere casus , tu poteris posthac alieno uiuere fato . 
iam tibi cum genitor , genetrix cum cara supersit et coniux natique rudes , pete , lumina pro te qui claudat fatoque tuo tumuloque cremetur " . 
ille larem post dicta petit maestusque beato iactat membra toro et fletibus atria complet . 
ad natum genitor tristem concurrit et alto pectore suspirans lacrimis quae causa requirit . 
edocet ille patrem fatorum damna suorum : " me rapit , ecce , dies , genitor : para funera nato . 
hoc Parcae docuere nefas , hoc noster Apollo inuitus , pater , edocuit . 
sed reddere uitam tu , genitor , tu , sancte , potes : si tempora dones , si pro me mortem subitam tumulosque subire digneris natoque tuam concedere lucem . 
" hic genitor , non ut genitor : " si lumina poscas , concedam , grateque manum de corpore nostro , nate , uelis , tribuam : uiuet manus altera mecum ; si sine lumine ero , aliquid tamen esse uidebor : nil ero , si quod sum donauero . 
quanta senectae uita meae superest , minimam ui tollere uis iam ? 
quam propter mea regna dedi tibi , castra reliqui . 
contristant tumuli , uita quia dulcius una nil mihi . 
post mortem quam tu si reddere uelles , nate , tibi concessissem tumulosque habitassem , uisurus post fata diem . 
" pulsus genetricis uoluitur ante pedes , uestigia blandus adorat inque sinus fundit lacrimas . 
fugit illa rogantem , nec pietate , nocens , nec uincitur improba fletu , haec super improperans : " oblitus mente parentum tu , scelerate , potes maternam cernere mortem , tu tumulis gaudere meis ? 
haec ubera flammae diripiant , uterumque rogi uis ultimus ignis consumat , quo te peperi ? 
hostis mihi lucis , hostis , nate , patris uitam concedere uellem , si semper posses terrena in sede morari . 
cur metuis mortem , cui nascimur ? 
effuge longe , quo Parthus , quo Medus Arabsque , ubi barbarus ales nascitur , ac nobis iteratus fingitur orbis ; illic , nate , late : ibi te tua fata sequentur . 
perpetuum nihil est , nihil est sine morte creatum : lux rapitur et nox oritur , moriuntur et anni . 
nonne est terra locos , quos egenerauerat ante ? 
ipse pater mundi fertur tumulatus abisse et fratris Stygii regnum mutatus obisse ; Bacchum fama refert Titanum ex arte perisse , perque uadum leti Cererem Ueneremque subisse . 
cur ego de nato doleam , quem fata reposcunt cur ego non plangam , sicut planxere priores ? 
amisit natum Diomede , carpsit Agaue ; perdidit Althaea gnatum , dea perdidit Ino ; fleuit Ityn Progne , dum colligit ilia cruda . 
nam quaecumque tegit caeli uis uel uagus aer cedunt labuntur moriuntur contumulantur " . 
Coniugis ut talis uidit Pelieia fletus , " me , me trade neci ; me , coniux , trade sepulcris , " exclamat . 
" concedo libens , ego tempora dono , Admete , euentura tibi , pro coniuge coniux . 
si uinco matrem , uinco pietate parentem , si morior , laus magna mei post funera nostra . 
non ero , sed factum totis narrabitur annis , et coniux pia semper ero . 
non tristior atros aspiciam uultus , nec toto tempore flebo , dum cineres seruabo tuos . 
lacrimosa recedat uita procul : mors ista placet . 
me trade sepulcris , me portet melius nigro uelamine Porthmeus . 
hoc tantum moritura rogo , ne post mea fata dulcior ulla tibi , uestigia ne mea coniux carior ista legat et tu , nec nomine tantum , me cole , meque puta tecum sub nocte iacere . 
in gremio cineres nostros dignare tenere , nec timida tractare manu , sudare fauillas unguento , titulumque nouo praecingere flore . 
si redeunt umbrae , ueniam tecumque iacebo . 
qualiscumque tamen , coniux , ne deserar a te , nec doleam de me , quod uitam desero pro te . 
ante omnes commendo tibi pia pignora natos , pignora , quae solo de te fecunda creaui , ex te sic nullas habeat mors ista querellas . 
non pereo , nec enim morior : me , crede , reseruo , quae mihi tam similes natos moritura relinquo . 
quos , rogo , ne paruos manus indignanda nouercae prodat , et heu flentes matris pia uindicet umbra . 
si tibi dissimuler , si non mea dulcis imago paulum ad te ueniat et tu pro coniuge cara disce mori , de me disce exemplum pietatis . 
" iam uaga sideribus Nox pingebatur et ales rore soporifero compleuerat omnia somnus : ad mortem properans , in coniuge fixa iacebat Alcestis lacrimasque uiri peritura uidebat . 
plangere saepe iubet sese natosque uirumque , disponit famulos , componit in ordine funus laeta sibi : pictosque toros uariosque paratus ones barbaricas frondes et odores , tura crocumque pallida sudanti destringit balsama uirga , ereptum nido percidit puluer amomum , arida purpureis destringit cinnama ramis , arsurosque omnes se cum disponit odores . 
hora propinquabat lucem raptura puellae , tractauitque manu : rigor omnia corripiebat . 
caeruleos ungues oculis moritura notabat algentisque pedes , fatali frigore pressos . 
Admeti in gremium refugit fugientis imago . 
ut uidit sensus labi , " dulcissime coniux " , exclamat , " rapior : uenit , mors ultima uenit , infernusque deus claudit mea membra sopore . 
