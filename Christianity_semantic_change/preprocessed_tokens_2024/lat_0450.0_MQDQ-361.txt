Unde uoluntatis sanctae subsistat origo , Unde animis pietas insit , et unde fides : Aduersum ingratos falsa et uirtute superbos , Centenis decies uersibus excolui . 
Quos si tranquilla studeas cognoscere cura , Tutus ab aduerso turbine , lector , eris , Nec libertate arbitrii rapiere rebellis , Ulla nec audebis dona negare Dei . 
Sed bona quae tibi sunt , operante fatebere Christo , Non esse ex merito sumpta , sed ad meritum . 
Dogma quod antiqui satiatum felle draconis , Pestifero uomuit coluber sermone Britannus , Hac primos homines cretos dicione ferebat ; Ut seu praescriptum mandatum transgrederentur , Siue inculpati , seruata lege , manerent , Mortem istam prorsus , qua carnem uita relinquit , Oppeterent ; quae non peccato parta , sed ipso Instituente Deo , comes esset fixa creatis . 
Progenitos igitur nullum traxisse reatum De patribus , neque dissimiles nunc nascier illo Ortu primorum , qui libertate male usi Peccarunt , forma nocui , non semine proli . 
Posse autem insontes omnes uirtutis in arce Uitam agere , et menti ingemitum seruare decorem : Arbitrio quoniam subsistat recta uolentis . 
Naturalis honos , Lexque insita cordibus intus Hoc maneat , quod scripta foris : cui gratia Christi Addita perfugium lapsis generaliter in se Condiderit , sacro si uellent fonte nouari : Ut sponte attractum uenia soluente reatum , Sponte sua in uires proprias natura rediret ; Quoque per errores esset spoliata uigore , Hunc seruare semel posset purgata receptum . 
Tam diues uero hoc donum baptismatis esse , Et tam multa homini conferri foedere in isto , Ut paruis etiam , uitioque carentibus omni Congruat , ut qui sunt geniti bene , sint meliores , Naturaeque bonum adiecto illustretur honore . 
Nullum autem ex cunctis exsortem muneris huius , Iudicio genitum esse Dei ; sed quemque mereri Libertate sua , ut capiat promissa uocantis , Quae sint auersis indebita , debita rectis . 
Talia cum demens late diffunderet error , Commentisque rudes traheret letalibus aures , Affuit ; exhortante Deo , prouisa per orbem Sanctorum pia cura Patrum , non dispare motu Conficiens diros iaculis caelestibus hostes . 
Isdem namque simul decretis Spiritus usus Intonuit . 
Pestem subeuntem prima recidit Sedes Roma Petri ; quae pastoralis honoris facta caput mundo , quidquid non possidet armis , Relligione tenet . 
Non segnior inde Orientis Rectorum cura emicuit : captumque nefandi Dogmatis auctorem constrinxit lege benigna Commentum damnare suum ; nisi corpore Christi Abiungi et sancto mallet grege dissociari . 
Lene quidem hoc , nimiumque malos tolerasse uidetur Iudicium : sed sancta fides examine in illo uicit oborturam diro de semine prolem . 
Prospectum namque est diuino et munere cautum , Ut licet instantem declinans bestia poenam , Perfidae se cum sensus tenuisset eosdem ; Ipsa tamen proprium germen damnando necaret , Ore malam exstinguens subolem , quam protulit ore . 
Tunc etiam Bethlei praeclari nominis hospes , Hebraeo simul et Graio , Latioque uenustus Eloquio , morum exemplum , mundique magister Hieronymus , libris ualde excellentibus hostem Dissecuit , noscique dedit quo turbine ueram Uellent exortae lucem obscurare tenebrae . 
Quid loquar , et curam magna quam gessit in urbe Constantinopoli , docto bonus ore sacerdos Atticus , antiqua legatos haereticorum Confutando fide ? 
De qua tunc impia corda , Quamuis se obducta legerent uelamine forma Iudicii , et tacitae tulerant tormenta repulsae . 
Praetereo quanto fuerit bene mota tumultu Clara Ephesos , non passa suis consistere tectis Uasa irae , et morbi flatus , et semina mortis : Quaque fide tellus etiam Trinacria feruens , Agmen uipereum propriis exegerit oris . 
Tu causam fidei flagrantius , Africa , nostrae Exsequeris ; tecumque suum iungente uigorem Iuris apostolici solio , fera uiscera belli Conficis , et lato prosternis limite uictos . 
Conuenere tui de cunctis urbibus almi Pontifices , geminoque senum celeberrima coetu Decernis quod Roma probet , quod regna sequantur . 
Nec sola est illic synodorum exerta potestas ; Ceu quos non possent ratione euincere nostri , Ui premerent : discussae artes , uirusque retectum est Haeretici sensus ; nullumque omnino relictum , Docta fides quod non dissolueret argumentum . 
Condita sunt , et scripta manent , quae de cataractis Aeterni fontis fluxere undante meatu , Et tercentenis procerum sunt edita linguis . 
Sic moderante suam legem bonitate seuera . 
Ut qui damnato uellent de errore reuerti , Acciperent pacem , pulsis qui praua tenerent . 
An alium in finem posset procedere sanctum Concilium , cui dux Aurelius , ingeniumque Augustinus erat ? 
quem Christi gratia cornu Uberiore rigans , nostro lumen dedit aeuo Accensum uero de lumine : nam cibus illi , Et uita , et requies Deus est ; omnisque uoluptas Unus amor Christi est , unus Christi est honor illi Et dum nulla sibi tribuit bona , fit Deus illi Omnia , et in sancto regnat Sapientia templo . 
Istius ergo inter cunctos , qui de grege sancto Insanas pepulere feras , industria maior , Maius opus , totum praestantius imbuit orbem . 
Nam quocumque gradum conuertit callidus hostis , Quaque per ambages anceps iter egit opertas , Huius ab occursu est praeuentus , mille uiarum Insidiis aditum non repperientibus ullum . 
Cumque roris rabies auidorum exclusa luporum Frenderet , inque omnes mendacia uerteret artes : Ne mentes ullarum ouium corrumpere posset , Neu dubia obliquia turbaret corda querelis ; Istius ore uiri fecit Deus ; istius ore Flumina librorum mundum effluxere per omnem , Quae miles humilesque bibunt , campisque animorum Certant uitalis doctrinae immittere riuos . 
Iamque procellosae disiecto turbine noctis , Heu ! 
noua bella , noui partus oriuntur in ipso Securae matris gremio : quae crescere natis sibi , discors horret consurgere germen , Degeneres pauitans inimico ex semine fetus , In quibus ante diu , specie fallente , benignus Errarat genitricis amor , cum obducta decoris Moribus , externae stirpis legeretur origo . 
Sic ueris subeunt falsa , et discrimine caeco , Fronte placent , quae fine latent ; sic laudis amore Uirtutum studium corrumpitur , atque ab honesto Principio in uitam exitur plerumque tumoris ; Quo quidam inflantur nunc turpiter , atque perempti Dogmatis exstinctas temptant animare fauillas ; Dum libertatem arbitrii , affectumque uolendi In naturalis motus uirtute locantes , Tam bona quemque docent sectari posse suopte Ingenio , quam posse subest cuique in mala ferri . 
Quod qui confirmas , quinam distabis ab illis , Qui dicunt , nullo peccati uulnere laesum Naturale bonum , cumque illo lumine nasci Nunc omnes homines , quod primis ingeneratum est ? 
An uero excerpis quaedam , quae parte recisa Suscipias , cordisque sinu purgata recondas ? 
Dic igitur quidnam inde probes , quid uero refutes , Et de damnatis quid sit quod crimine soluas . 
An dextram pacis palam dare te pudet hosti ? 
Nec tutum est ulla pulsos ex parte tueri Simpliciter ? 
Quos non dubitas excludere templo , Pelle animo . 
Noua te discordia diuidit abs te : Corde foues , quod in ore premis : coniungere amicis Mentibus , et tecum cupidis componere foedus Lege tua ; iam parce minis , et congrue pactis . 
Ecce pererratis terrarum finibus adsunt , Implentesque suas lacrimosis questubus aures Incipiunt ; Pulsi mundo , nullaque recepti Sede uagi , tandem fama exhortante redimus , Quaeque placent uobis amplectimur : edita nobis Doctrinae uestrae est pietas ; nihil inficiando Discutimus : liceat uobiscum iungere sensum . 
Immortalem hominem factum si creditis , et nos Credimus , inciderit mortem peccando , suamque Progeniem culpa et leto deuinxerit omnem : Nullus non egeat sacro baptismate Christi , Infantesque etiam purgentur fonte lauacri ; Dum nostri decus arbitrii , lumenque creatum Principio , quod sponte potest insistere rectis , Manserit illaesum , nec uiribus absit ab illis , Quas , condente Deo , generaliter omnis in Adam Suscepit natura hominis , nec suppetat ulli De non accepta arbitrii uirtute querela : Cum sine delectu seu Lex , seu Gratia Christi Omnem hominem saluare uelit : donumque uocantis Sic sit propositum , ut nullus non possit ad illud Libertate sua , proprioque uigore uenire : Sitque salus dignis saluari ex fonte uolendi . 
Haec si uestra fides , uestra est doctrina , remotis Quae uestro exemplo reiecimus , addite sanctis Nos gregibus , tandemque boni defendite uestros . 
Talia submissus si defleat hostis apud te , Quid referes ? 
quo te affectu comperta mouebunt ? 
Consultas , trepidas , nutas , cunctaris et heres , Quoue anceps se praecipite sententia uoluis . 
Iniustum est animis cognatis non dare pacem : Ex quos ulla fides , eadem Sapientia nectit , His communem aditum sanctorum ad sancta negare . 
Iungere sed foedus cum talibus , et uiolare Sanctorum decreta Patrum , regumque piorum Scriptas lege Dei leges contemnere , multum Hostile est , nimiumque audax et perniciosum . 
Ergo Petri solium Romam , et Carthaginis altae Concilium repetant humiles , eademque perorent , Quae frustra hic trepido sunt deplorata fauori . 
Sed cum mille senum prudentia peruigil ( olim Perspectum notumque tenens , quod tota nefandae Haereseos summa exigua sub parte tegatur , De qua plena mali labes renouetur et omne Commenti corpus per singula membra resurgat ) ; Antiquas adhibentem artes reiecerit hostem , Limitibusque suis steterit censura salubris : Numquid non iustus poterit dolor abdita cordis Rumpere , et in tales miseros excire querelas , Ut dicant : Quaenam ista , Patres , in cordibus almis Iustitia est ? 
quo fine graues , quo fine seueri , Claudere terrarum nobis persistitis orbem ? 
Nosne sumus toto mundo , quorum undique uobis Sit suspecta fides , quos non tolerare queatis . 
Si nostra a uestro uel syllaba dissonet ore ? 
Non uerbis iam nos argumentisue tuemur ; Iudicium exemplo petimus . 
Quod pace manente , Libera multorum uox astruit , hoc sine bello Cedatur nobis . 
Non nostra inuenta fouemus , Nec primis studiis insistimus : ecce recisum est Unde olim certamen erat , uestrisque reuersi Cedimus , et quaecumque illis placuere , probamus . 
Quid superest culpae ? 
Quo nos decet usque repelli ? 
Si uero haec etiam , quae nos pia ducimus , absunt A ueris , et uestra illis bene cura repugnat ; Cur extra inuidiam poenamque erroris habentur Qui damnata docent , et per clara oppida tuti , His magnos implent populos , quae nos perhibemus Plectimur , et nulla sinimur consistere terra ? 
Haec in pontificum sancto deprompta senatu , Quam curam exigerent , et quae decreta mouerent , Perspicis . 
An quoniam culpa securus operta Non premeris synodo , nec te poenae metus urget , Spernis propositi speciem terroris , et isthaec , Plena uelut uanis simulacris somnia rides ? 
Ergo gerendorum euentu , et fine remoto , Haec tantum in medium quae iam sunt gesta uocemus : Ut facile ex illis quale hoc sit discutiatur , Quod disceptantes dudum in diuersa mouemur . 
Inter multa suis quae tradidit haeresiarches ( Quod cognoscis ) , ait , naturam quae bona facta est , Nullis cum uitiis in quoquam omnino creari , Nec cuiquam primi culpam nocuisse parentis , Et quoniam tales nascantur nunc quoque , qualis Ille fuit nostri generis pater ante reatum : Posse hominem sine peccato decurrere uitam , Si uelit , ut potuit nullo delinquere primus Libertate sua . 
Nempe haec damnata fateris Conciliis , mundique manu . 
Connectit et illud Idem auctor , quod lex ita sanctos miserit olim Caelorum in regnum , sicut nunc gratia mittit . 
Hoc quoque iudicio sancto scis esse peremptum . 
Obiectum est aliud ipsum dixisse magistrum : Quod meritis hominum tribuatur gratia Christi , Quantum quisque Dei donis se fecerit aptum . 
Sed nimis aduersum hoc fidei , nimiumque repugnans Esse uidens , dixit se non ita credere , et illos Damnari dignos quorum mens ista teneret . 
Quo cernis , cum iudicibus damnantibus ista Consensisse reum , nec quemquam hoc posse tueri , Quae tamen ipse suis rursum excoluisse libellis Detegitur , reprobum in sensum fallendo reuersus . 
Nunc igitur , quoniam quid nostris displicuisset Ostensum est , quam sana fides sit uestra patescat . 
Gratia qua Christi populus sumus , hoc cohibetur Limite uobiscum , et formam hanc ascribitis illi , Ut cunctos uocet illa quidem , inuitetque ; nec ullum Praeteriens , studeat communem afferre salutem Omnibus , et totum peccato absoluere mundum . 
Sed proprio quemque arbitrio parere uocanti , Iudicioque suo , mota se extendere mente Ad lucem oblatam , quae se non subtrahat ulli , Sed cupidos recti iuuet , illustretque uolentes . 
Hinc adiutoris Domini bonitate magistra , Crescere uirtutum studia , ut quod quisque petendum Mandatis didicit , iugi sectetur amore . 
Esse autem edoctis istam communiter aequam Libertatem animis , ut cursum explere beatum Persistendo queant ; finem effectumque petitum Dante Deo , ingeniis qui numquam desit honestis . 
Sed quia non idem est cunctis uigor , et uariarum Illecebris rerum trahitur dispersa uoluntas ; Sponte aliquos uitiis succumbere , qui potuissent A lapsu reuocare pedem , stabilesque manere . 
Iam quia summatim , ut potuit , sententia uestra Decursa est : Dic unde probes quod gratia Christi Nullum omnino hominem de cunctis qui generantur Praetereat , cui non regnum uitamque beatam Impertire uelit ? 
Nec enim uel tempore nostro Omnibus in terris iam certum est insinuatum Christi euangelium : ne dicam exordia doni Non potuisse simul toto decurrere mundo . 
Illa quidem ad cunctos ferri sunt iussa : sed uno Tempore non agitur , quod tempore dicitur uno Dumque suis aditus Domino pandente ministris , Crescunt primitiae , fuerint omnino necesse est Quaedam terrarum partes , ubi gratia nondum Corda hominum tenebris absoluerat impietatis , Et dira innumeri demersi nocte peribant , Cum multae accepto fulgerent lumine mentes . 
An bonitas diuina quidem non destitit omnes Uelle uocare homines , sed non simul apta fuerunt Corda , quibus possent conferri dona salutis ; Dum morum obsistit feritas truculenta magistri Difficilesque aditu transcurrit gratia gentes : Ut quoniam lucem offerri uoluisset , et ipsis Demonstrare Deus ; sua quemque aduersa uoluntas , Arguat , et culpa obstringat , quia lumine primo Per uitia oppresso , sit facta indigna secundo ? 
Quod si firmatur , nequidquam plectimus illos , Qui nullum innatum uitium nascentibus aiunt , Incolumique omnes cum libertate creari : Gratia quos Christi meritorum examine iusto Eligat , et dignos uita uocet , accipiatque . 
Namque utrumque simul sapitis , qui dicitis , omnes Omnibus oblatum potuisse apprendere munus , Naturae quoniam non sit detracta facultas , Nec sine iustitia pereant qui mentis honorem Sordibus obruerint uitiorum , ut lumen ab alto Emissum indigna nollet requiescere sede . 
Sic , quod nascendo est unum , distare uolendo ; Ut meritum ad paucos , naturaque spectet ad omnes . 
Sed tamen haec aliqua si uis ratione tueri , Et credi tam stulta cupis , iam pande quid hoc sit , Quod bonus omnipotensque Deus , non omnia subdit Corda sibi , pariterque omnes iubet esse fideles ? 
Nam si nemo usquam est quem non uelit esse redemptum : Haud dubie impletur quidquid uult summa potestas . 
Non omnes autem saluantur , magnaque pars est Quae sedet in tenebris mortis , nec uiuificatur . 
An uarii motus animorum talia gignunt , Libertasque facit causam non omnibus unam ? 
Ergo hominis ualida arbitrio diuina uoluntas , Aut etiam inualida est , operis cui finis in illo est . 
Quem frustra iuuisse uelit , nisi praeferat ille Affectum cuius comitetur gratia cursum . 
At si , dimota certandi nube , serenis Quae sunt uera oculis mecum intueare modeste , Et uetera exemplis manifestis plena uidebis Saecula , et in nostro cognosces tempore multa Quae doceant uirtute Dei conuersa malorum Corda , quibus recti nihil umquam insederat , et quae Nullum iustitiae signum sensumue gerebant . 
Namque ut nunc saeuas gentes et barbara regna , Ignoti prius aut spreti noua gratia Christi Attrahit , et terra templum sibi condit in omni : Sic prius immites populos urbesque rebelles , Uincente obstantes animos pietate , subegit . 
Non hoc consilio tantum hortatuque benigno Suadens atque docens , quasi normam Legis haberet Gratia ; sed mutans intus mentem , atque reformans , Uasque nouum ex fracto fingens , uirtute creandi . 
Non istud monitus Legis , non uerba prophetae , Non praestata sibi praestat natura ; sed unus Quod fecit , reficit . 
Percurrat Apostolus orbem ; Praedicet , hortetur , plantet , riget , increpet , instet , Quaque uiam uerbo reseratam inuenerit , intret : Ut tamen his studiis auditor promoueatur , Non doctor , neque discipulus , sed gratia sola Efficit , inque graues adolet plantaria fructus . 
Haec semen fidei radicem affigere menti , Eque sinu cordis ualidum iubet edere germen . 
Haec maturandam segetem seruatque fouetque ; Ne lolium et tribuli , et uanae dominentur auenae : Ne uentus frangat , torrens trahat , aestus adurat : Neu cum se nimium laeta et praefortis in altum Extulerit , turpi procumbat strata ruina . 
Et nos ista , inquis , sentimus de bonitate Ac uirtute Dei : quae ni foueatque regatque Quos uocat , et tutos peccato praestet ab omni : Non sua seruabit quemquam prudentia , nec se Perficiet solis naturae uiribus ullus . 
Sed quia iam in nobis et uelle et nolle creatum est Arbitriique sui quo uult intendere motus Libertas accita potest , patuitque per aurem Iudicio cordis , quo mundum proposuisset Consilio seruare Deus : mens excita longum excutiat somnum ; seque illi subdat et aptet , Qui cupidam et fidam promissa in gaudia ducat Hoc est nobiscum quod te sentire ferebas ? 
Haec sincera fides ? 
Haec Christi gratia tecum est ? 
Cuius opes , fixo distinctam limite , totum Extra hominem statuis clausa penitus fore mentis Uixque Deum sensus carnis permittis adire , Per quos sumpta foris animus diiudicet intus , Seque ferat quoquo librata examina pondus Presserit arbitrii : ueluti Cum uoce loquentis , Aut rerum actarum specie , quas uidimus , aut quas Legimus , exoritur secreta cordis in aula , Nunc amor aut odium , nunc spes , metus , ira dolorque : Nec tamen hos motus scriptor , narrator , et auctor Inseuere animo ( quamuis forte hoc quoque uellent ) ; Sed de perceptis mens iudex sponte mouetur , Et pro more suo , quantum se exercuit istis , Transit in affectum quem confirmauerit ex se , Illa uolendo sequens , istis nolendo resistens . 
At uero Omnipotens hominem cum gratia saluat , Ipsa suum consummat opus ; cui tempus agendi Semper adest quae gesta uelit : non moribus illi Fit mora , non causis anceps suspenditur ullis Nec quod sola potest , cura officioque ministri Exsequitur , famulisue uicem committit agendi Qui quamuis multa admoueant mandata uocantis ; Pulsant , non intrant animas . 
Deus ergo sepultos Suscitat , et soluit peccati compede uinctos . 
Ille obscuratis dat cordibus intellectum ; Ille ex iniustis iustos facit , indit amorem Quo redametur amans , et amor quem conserit ipse est . 
Hunc itaque affectum , quo sumunt mortua uitam , Quo tenebrae fiunt lumen , quo immunda nitescunt , Quo stulti sapere incipiunt , aegrique ualescunt , Nemo alii dat , nemo sibi , non littera Legis , Nec naturalis sapientia , quae semel acta In praeceps , labi nouit , consurgere nescit . 
Et licet eximias studeat pollere per artes . 
Ingeniumque bonum generosis moribus ornet ; Caeca tamen finem ad mortis per deuia currit , Nec uitae aeternae ueros acquirere fructus De falsa uirtute potest , uanamque decoris Occidui speciem , mortali perdit in aeuo . 
Omne etenim probitatis opus , nisi semine uerae Exoritur fidei , peccatum est , inque reatum Uertitur , et sterilis cumulat sibi gloria poenam . 
Usque adeo donum est quod credimus , et data gratis Gratia , non merita ditat mercede uocatos : Nec iustorum operum discernit facta ; sed omnes Sola ex immundis mundos facit , utque legentem Lectus amet , non hoc studio , sed munere sumit . 
Nam si spectatrix meritorum est gratia , et illis Se tribuit , quorum est animus purgatior , et quos Per libertatem arbitrii sibi repperit aptos , insontes tantum , iustosque assumere solos Debuit , et ueri cupidos , ac recta uolentes . 
Peruersos autem , et scelerum assuetudine turpes Deturbare procul , lucemque negare tenebris . 
Atqui Saluator mundi non praemia iustis Soluere , nec sanis uenit conferre medelam : Sed quod dispersum exciderat , fractum atque iacebat , Quaerere , et inuentum reparare , ac reddere curae . 
Denique ne quisquam ex morum splendore putetur Censeri , aut fidei merito ad bona summa uocari , Ceu non diuino sit munere mentibus ipsa Inspirata fides ; recole innumerabile uulgus Retro senum et iuuenum , qui caeca turpiter usi Libertate animi , per cultus daemoniorum , Per magicas artes , per amorem rapta tenendi , Per stupra , per caedes uitam duxere nefandam : Et tamen incumbente obitu , iam limite in ipso Extremi flatus , miserantem nocte remota Cognouere Deum ; purgatorisque lauacri Munere , nulla mali linquentis signa prioris , Exempti mundo mutarunt tartara caelo . 
Quae merita hic numeras ? 
Si praecedentia cernas , Impia ; si quaeris post addita , nulla fuerunt . 
Si uero merito ascribis , uoluisse renasci : Nempe utero fidei parta est tam recta uoluntas . 
Porro fidem quis dat , nisi gratia ? 
sic bene uelle Gratia dat tribuendo fidem quae credita poscat , Quaeque uoluntatis meritum creet , ipsaque solo Nascatur spirante Deo , mentemque reformans , De cinere algenti sopitum suscitet ignem . 
Ergo uoluntatis genitrix , operumque creatrix Non est ex merito : quoniam quod non fit ab illa , Non bene fit : quem non recto uia limite ducit ; Quanto plus graditur , tanto longinquius errat . 
Siue igitur meritum , credens exsistere posse Ante fidem , donas uirtutibus impietatis ; Siue illam uis esse tuam , non munere dantis Sumptam , sed genitam de libertate uolendi ; Nullam habet in uobis saluatrix gratia sedem , Inflato exclusa arbitrio , quod fronte superba Erigitis , spatio ut grauius maiore ruatis . 
Diuinorum operum quod ponitis in redimendis Principium ? 
Mandata Dei facere ante lauacrum , Nosse et amare Deum , promissis credere Christi , Quaerere , pulsare , et petere , proprium omnibus esse Asseritis , qui se studeant aptare uocanti . 
Anne ab aquis diuina manus renouare receptos incipit , et uitae causa est sua cuique uoluntas ; Ut merces operum sit gratis iudiciumque De pretio , quo quod donum perhibetur ematur ? 
An uero auxilium uerbo Deus inchoat , et se Uoce ministrorum mundo declarat in omni Ut pulsante aures sermone illecta uoluntas , Iudicio praecurrat opem , nec gratia iam sit Gratia ; quae legis fungens uice , iure monentis Solum agat , atque agro cum plantatore ministret , Terraque seminibus det , non Deus , incrementum ; Ubere ceu gleba subsistat , et arte colentis Exoritura seges ; neque quidquam cordis in aruo Praesulcet diuina manus , quo temperet aequor Edomitum , faciatque satis gaudere nouales ? 
Talibus assumptis inimico ex dogmate , nonne Perspicuum est quantum damnatos confoueatis ? 
Dum cuique , ad uerae capienda exordia uitae , Naturam affectum fidei conferre docetis ; Dumque aliud non est uobiscum gratia quam Lex , Quamque propheta monens , et quam doctrina ministri . 
Scilicet ut tale arbitrium generaliter insit Semine damnato genitis in corpore mortis , Quale habuit nondum peccati lege subactus Primus homo ; et nullum in prolem de uulnere uulnus Transierit , nisi corpoream per condicionem : Quae sic exterius respondeat , ut nihil intus Imminuat , teneatque suum substantia mentis Splendorem ; et nulla poenali nocte prematur . 
Addite quod superest , tumidi , ruituraque uani Congerite , et causis causas aptato sequentes . 
Et quia nil primae periit uirtutis apud uos , Dicite ab illaesis animis procedere ueram Iustitiam , regno dignam , caeloque locandam : Ut frustra Christus sit mortuus . 
Edite multos Arte et sponte sua sanctos ab origine mundi , Absque Deo placuisse Deo : decretaque Legis Tunc data , cum peior mos et corruptior aetas Terrore instanti et formidine mortis egeret . 
Dicite plectentes apices , mortisque ministros Hoc explesse operis quod gratia uiuificatrix . 
Nunc agite , et quoniam fuerit sine lege uoluntas Libera , quam scripti munibat pagina cordis ; Sic uitam aeternam acquiri potuisse , uacante Hac ope quae legem supereminet , ut sine lege Ex naturali potuit uirtute capessi : Nunc autem studiis uergentibus in mala multa , Creuisse auxilium ; non quo cessante , salutem Non caperet per difficiles natura labores ; Sed quo conatus operum affectusque iuuante , Propositam citius ferret mens libera palmam . 
Dicite , cum infantes renouantur , non renouari Insontes animas , et sola carne renasci Exterius lotos , non exsistentibus illis Interius maculis : quoniam licet edere rectae Signa uoluntatis nequeant , tamen hoc magis omni Sorde uacent , super auctoris quod condicionem De proprio nihil addiderint quod fons aboleret . 
Haec si non uestris spirant de cordibus , et uos Non cum damnatis eadem ratis extulit alto Mergendos pelago , submittite uela tumoris , Nobiscumque humiles placido consistite portu . 
Edite constanter naturae uulnera uictae , Exutam uirtute animam , caecataque cordis Lumina , et in poenam propriam iaculis superatis Armatum arbitrium , numquam consurgere posse , Inque nouos lapsus semper nitendo reuolui : Cui sua sit laqueus sapientia , morsque subactum Detineat , nisi uera salus ex munere Christi Adsit , et oppressam dignetur gratia mentem . 
An uestrum sublimem animum pudet ista fateri , Ne sub tam multis morbis sit uilior aeger ? 
Cum nihil ex omni maiorum dote supersit Quo medici mereatur opem , et mercede ualescat . 
Ergo in castra gradum reuocate hostilia , et illis Addite uos , quorum ingenio ex fallacibus armis Luditis , eiusdem uibrantes spicula linguae . 
Exsultante bonis naturae , et mentis honorem Omnibus a saeculis illaesum stare docete Neu uos in totum retegatis dogmate nudo , Corporeo tantum decurrere tramite poenam Peccati perhibete , animi nihil imminuentem . 
Uulnere transfixos absoluite crimine , et ipsam Iustitiam accusate Dei , transire sinentis Supplicium , quo non uultis transire reatum . 
Sed non iniustus Deus est : manifestaque Pauli Uox docet , uno omnes homines cecidisse ruente ; In quo tota simul series prostrata nepotum Deperiit , nec habet quisquam quo surgere possit Ad uitam , sacro nisi rursum nascitur ortu . 
Quotquot enim summo iustos numeratis ab aeuo , Hac ope non dubium est saluatos , quam modo toto Latius Omnipotens excercet gratia mundo . 
Haec , sicut dictum est , non iudex est meritorum , Quae nisi plena malis non inuenit : et nisi donet Quae bona sunt , nihil efficiet bene caeca uoluntas . 
Haec ut cuiusquam studio affectuque petatur , Ipsa agit , et cunctis dux est uenientibus ad se : Perque ipsam nisi curratur , non itur ad ipsam . 
Ergo ad iter per iter ferimur : sine lumine lumen Nemo uidet : uitam sine uita inquirere mors est . 
Currere currentum si non , et uelle uolentum est : Nec uitiis poenam deberi , aut praemia laudi , Si uel naturam obstrictam mala uelle necesse est , Uel nostro ascribi nequeunt bene gesta labori . 
Numquid non eadem sapiunt , eademque perorant Uestri illi , quorum ructatis uerba , magistri ? 
Sed quia consimili cognata superbia questu Prosilit , et uobis nunc respondetur et illis . 
Inuiolata Dei quondam et sublimis imago In primo cuncti fuimus patre , dum nemore almo Degit , et edicto parens cauet arbore ab una . 
At postquam rupta mandati lege , superbum Consilium mixtum inuidiae de fonte recepit , Corruit , et cuncti simul in genitore cadente Corruimus : transcurrit enim uirosa per omnes Peccati ebrietas , corrupti et cordis in alua Persistit , cruda feruet carbunculus esca . 
Hinc animi uigor obtusus , caligine taetra Induitur , nec fert diuinae fulgura lucis Lumen iners : hinc arbitrium per deuia lapsum Claudicat , et caecis conatibus inque ligatis Motus inest , non error abest . 
Manet ergo uoluntas Semper amans aliquid quo se ferat , et labyrintho Fallitur , ambages dubiarum ingressa uiarum : Uana cupit , uanis tumet et timet ; omnimodaque Mobilitate ruens in uulnera uulnere surgit . 
Hoc itaque arbitrium cum sanat gratia , tolli Dicitis , et perimi uita aspirante putatis . 
Quid mirum rabido si corde phreneticus aeger Morbum amat , et pellit medicum ? 
Cognoscite tandem Antiqui commenta doli , et desuescite captas Aures uipereo rursum praebere susurro . 
Parcite de fractis praecerpere noxia poma Arbitrii ramis : non haec uos esca reformat , Nec speciem angelici nutrit cibus ille decoris . 
Sed uetitorum auidos , et taetra bile tumentes , De fastiditae procul abripit arbore uitae . 
Huius ope et fructu uescendum est , ut reualescens Languida mens , etiam propriis bene uiribus uti Possit , et in Christo inueniat quod perdidit in se . 
Non igitur , quisquis terreni ueste parentis Exueris , priscum naturae perdis honorem , Sed recipis : sic acquirens quibus ante carebas , Ut tua sint , si collatis utare modeste , Et quod habes , hoc te acceptum fatearis habere . 
Fons igitur meriti est lucis Pater ; inde quod in nos Fluxerit , hoc nobis maiorum est causa bonorum , Dum largitori sua reddimus , aeque relatis Augemur , nostrumque bonum fit gloria dantis . 
Sed qui iudicium arbitrii , meritumque tueris , Quique hominum studiis ascribis dona uocantis : Infantum discerne animos , et dissere quales Affectus , qualesque habeant haec pectora motus . 
Da teneris mores , et libertate uolendi Instrue , uix aurae tenuis lactique capaces . 
Nulla tibi arbitrii respondent signa , nec ullis Dissociare pares meritis potes : omnibus una est Natura , et pariter nequeunt bona uel mala uelle . 
Et tamen ex istis miseratrix gratia quosdam Eligit , et rursum genitos baptismate transfert In regnum aeternum , multis in morte relictis , Quorum causa fuit similis de uulnere eodem . 
Nec meritis istud poteris aptare parentum : Ceu pia profuerit redimendis cura bonorum , Abstuleritque aliis aliena ignauia uitam ; Cum uideas multos sanctis genitoribus ortos , Nullo saluari studio potuisse suorum : Expositisque aliis ob turpia crimina matrum , Missam externorum curam , quae stercore raptos Per fontem uitae caelesti traderet aulae . 
Quid , si diuersum hunc finem , quo gratia Christi Unum alio pereunte legit , donatque salute , In geminis etiam uideas ? 
quod diuidis uno Tempore conceptos atque ullo tempore natos , Non ullos potes arbitrii praetendere motus . 
Cessat opus , cessat meritum , nihil editur impar . 
Sed Deus et tales discernit , quo mage Christi Excellat bonitas , quae sola est causa uocatis Et fidei et meriti : quoniam Sapientia diues hoc etiam tribuit multis , ut sancta operatis , In finem uitae , fieret de munere merces . 
Non autem recte , nec uere dicitur , illos Qui sunt exsortes diuini muneris , et quos Gratia neglexit degentes mortis in umbra , Peccati non esse reos , quia recta gerendi Non data sit uirtus . 
Naturae compede uinctos Procubuisse negant , nec ab uno germine credunt Omnigenam prolem cum poena et crimine nasci . 
Quod qui non renuit , uidet huius pondera culpae Tam ualida pariter miseris incumbere mole , Ut si nulla etiam cumulent mala , sit tamen unum hoc Sufficiens scelus , ad mortem nascendo luendam . 
Hanc igitur legem quam per se nemo resoluit , Si merito et iuste positam , impositamque fatemur : Cur querimur quod non omnes saluantur ab illa , Cum si progeniem super omnem irrupta maneret , De cunctis iuste damnatis non quereremur ? 
An quod de toto ferretur , non toleratur De parte , et melius foret omnia debita cogi , Quam summa ex solida clementer multa remitti ? 
Quis uero exemptus squallenti carcere , pulset Inuidia miserantis opem , quia non simul omnes In lucem ueram tenebris eduxerit iisdem ? 
Cum poenam qua mersus erat , non experiatur Quam misere ferat addictus , nisi liber ab illa ? 
Denique tunc illum socialem mente benigna Concipit affectum , quo summissa prece Christum Conciliet miseris , sueta qui nocte grauati Nulla gerunt uota effugii . 
Tantum nocet error , Ut iuuet errare ; et ueteris contagia morbi Tam blande obrepunt , ut quo languetur ametur . 
Unde ergo haec oritur querimonia ? 
Non mouet illos Talis cura , quibus necdum est sua poena dolori , Et qui se nulla credunt a luce relictos . 
Qui uero tenebris exempti in lumine uiuunt , Gaudent , et quantum sibi sit bonitate uocantis Dimissum , ex illis discunt qui debita soluunt . 
Uos igitur soli queruli , solique superbi : Uos soli ingrati , quos urit gratia , cuius Omne opus arbitrio uultis subsistere uestro : Et quod non cuncti mortales atria uitae Ingrediuntur , ita ex ipsis pendere putatis , Ut tam ex iudicio constet cuiusque quod intrat , Quam quod non intrat , ceu par in utrumque facultas Suppetat ; et tam sit proprium bona quam mala uelle . 
I procul , insana impietas , artesque malignas Aufer , et auctorem comitare exclusa Britannum : Nos humiles tenuesque sumus grex paruus , et altis Inniti metuens , quia sufficientia nostra Ex Christo est ; si quid recti sapimus , uolumusque , Illi debemus qui uincula nostra resoluit , Proque malis bona restituit , non inueniendo Quod merito legeret , sed donans quo legeretur , Ut de perceptis prodiret causa merendi ; Deque datis in danda , gradus industria crescens Scanderet , atque bonum fieret Deus omnibus unum . 
Cur uero humani generis de germine toto Pars quaedam in Christo rursum generanda legatur , Pars pereat , cum causa eadem simul implicet omnes , Nec discernantur merito , qui munere distant ; Non satis audemus scrutari , nec per opertas Ire uias , callesque gradu pulsare remotos . 
Multa etenim bene tecta latent , nescitaque prosunt Dum mansueta fides quaedam dilata modeste Sustinet , et nullo ignorat non edita damno . 
Sic quando electum ex cunctis populum Deus unum Leges , sacris , templo , unguento , signisque fouebat ; Quod fuit occultum , mundique in fine retectum est , Non oberat nescire omnes quandoque uocandas In regnum aeternum gentes , totumque per orbem Donandum quod spes paruae tunc plebis habebit . 
Sic postrema dies qua mundi clauditur aetas Notitiae nostrae non est data ; nec tamen huius Secreti impatiens sanctorum turba laborat . 
Ipsa quoque humani generis carnalis origo , Quam multas uario circumtegit ordine causas . 
Cumque omnes de fermento producat eodem Una manus , nec diuersis elementa parentum Principiis coeant : limo procedit ab uno Dispar opus , mutat numeros per uascula fictor , Materiamque unam discernit iure creantis . 
Ergo eadem natura animae , naturaque carnis Diuersis mundum sub condicionibus intrat . 
His regnare datum est , illos seruire necesse est : Hos decor , et uires ualidae , uiridisque senectus Suscipit , hos species inhonora , et debile corpus : His uiget ingenium praeclaris artibus aptum , Horum tarda premit gelidus praecordia sanguis : Quosdam nec licitus calor incitat ad generandum . 
Ast alii insanum nequeunt frenare furorem : Hunc mitem et placidum tranquilla modestia comit , His et mille modis semen uariantibus unum , Impariles subeunt distincta exordia formas . 
Nec tamen haec inter tam compugnantia quisquam Arguit auctorem , qui se cum continet huius Legem operis , dum iudicio placita explicat aequo , Et rerum causas obscurat iusta potestas . 
Si terrenum igitur figmentum , addictaque morti Progenies , ita dissimili producitur ortu , Ut cum operis species pateat , tamen edita non sit Norma uoluntatis de qua uenit hic modus impar ; Quid mirum si consilii super omnia magni Arcanum latet , et placito subducitur alto ? 
Quod dum uana fluunt mundi , dum in corpore mortis Uiuitur , et positi expletur certamen agonis , Non cognoscendum texit Deus , utiliusque Duxit ad examen quaedam uelare piorum . 
Non ergo instamus clausis , nec operta procaci Urgemus cura , satis est opera Omnipotentis Cernere , et auctorem cunctorum nosse bonorum ; Quo sine nil rectum mens inchoat . 
Audeat amens Impietas tumido arbitrio subnectere causas Diuinorum operum : nos cum manifesta uidemus Dona Dei , quorum est fons unus , summa uoluntas , Cum Paulo tremuisse iuuat , stupidumque modeste Inuictum ad solium Christi suspendere nutum : Cuius iudicium sic inscrutabile et altum Dicimus , ut uerax prorsus fateamur et aequum . 
Nam meritum ad mortem subeundam sufficit unum ; Ad uitam , nisi quod donarit gratia , nullum . 
Tu uero , o noua gens , ueteris quae stirpe oleastri Uelleris , et sacrae ramis inolescis oliuae , Quaerere formatae sentis te frondis honorem Non studio coepisse tuo , sed iure potentis Agricolae insertam fecundo uiuere ligno : Uince superborum flatus , et uana furentum Turbinibus stabili fortis pietate resiste : Nec tibi fallacis subrepat imago decoris , Nullum ex his errare putes . 
Licet in cruce uitam Ducant , et iugi afficiant sua corpora morte , Abstineant opibus , sint casti , sintque benigni , Terrenisque ferant animum super astra relictis : Si tamen haec propria uirtute capescere quemquam Posse putant , situe ut dignus labor iste iuuari , Ingenium meruisse aiunt bona uera petentis : Crescere quo cupiunt , minuuntur ; proficiendo Deficiunt ; surgendo cadunt ; currendo recedunt . 
Unde etenim uane frustra splendescere quaerunt . 
Inde obscurantur : quoniam sua , laudis amore , Non quae sunt Christi quaerunt , nec fit Deus illis Principium , et capiti non dant in corpore regnum . 
Non horum templo est Christus petra fundamentum ; Sed super instabilem arbitrii nutantis arenam Assurgunt , foeda lapsuri mole tumoris . 
Isti quem quidam reprobarunt aedificantes , Nunc etiam reprobant lapidem , pariesque siue ipso Tertius esse uolunt , quem nullo foedere nectat Angulus , et quem nulla habeat compago ligatum . 
Hi thalamum ad sponsi non perducuntur , et intrant Libertate sua : quae Christi gratia confert , Non acceperunt , ex habent : non attrahit illos Uis Patris ad Uerbum , sed sponte et praepete cursu Praeueniunt cessantis opem : nec ad omne gerendum Eius egent , sine quo sibi plurima posse uidentur . 
Intima uiperei foueantur uiscera sensus ? 
O bene quod diri erroris malus ille magister Nullo praeleuit letalia pocula melle : Sed non ambigua infectum feritate uenenum Protulit , et gustu uirus detexit amaro ! 
Nam si argumenti primordia non onerasset His quae discipuli dempserunt callidiores , Innumeras dubio cepisset plasmate mentes ; Quae dum multa uident informia limine in ipso , Horrida terrificae declinant atria mortis . 
Nec iam illis possunt attriti illudere rures , Quorum quo tendant artes , atque unde oriantur , Non dubiis promptum est cuiuis cognoscere signis . 
Non igitur cum damnatis sentire uidentur , Cum dicunt mortem in cunctos transisse per unum Primum hominem , cuius crimen resperserit omnes Nec quemquam in uitam aeternam nisi fonte renatum Uenturum : iurantesque reos hoc munere solui , Quos prima ad mortem generaliter edat origo . 
Sed cum damnatis sapiunt , damnataque promunt , Cum dicunt , nihil esse animis per uulnus auitum Detractum decoris , splendoremque omnibus illum Nunc talem innasci , qualis fuit ante ruinam . 
Hinc libertatem arbitrii discernere sano Posse oculo cordis , quidquid sit rite gerendum , Nec solum ad uitae praesentis commoda solers Sufficere ingenium , quo se tueatur et ornet ; Sed summis etiam mentem aptam percipiendis Aeternisque bonis , sponte ad caelestia ferri Perque uiam ad Christum , quam fecerit ipsa , uenire . 
Hinc hominem multa recti assuetudine firmum Posse repugnare aduersis , nec cedere poenis , Quas superandae animae per carnem admouerit hostis , Auxilio abscedente Dei , qui deserat apte Utiliterque suos , ut de certamine agonis Quaesitas referant palmas : ne nulla piorum Sint merita , et uerae priuentur laudis honore , Si quod naturae sensu noluntque , uoluntque Praeceptisque tenent legalibus insinuatum , Diuini auxilii manus hoc operetur in illis Ceu solis Christi famulis uirtute carere Sit dignum , et non posse probos apprendere mores , Quos plerumque habeant etiam simulacra colentes . 
Talia lingua procax cum uerbis fundit ineptis Effuge , tu noua gens , hostiles effuge sensus , Et procul a laqueis sapiens abiungere mortis Christus enim tua iustitia est , quo te duce oportet Currere , ne cursus , Christo sine , sit uagus error . 
Nemo etenim , nemo est qui non cum uulnere primi Sit patris genitus : quo uulnere mens prius intus Percussa est , quam membra foris , cum mente receptum est Quod regione poli disiecta superbia suasit . 
Sic animus , cui lumen erat de lumine summo , Arbitrium inuoluet tenebris ; et luce relicta , Consilio legit taetrae nigrescere noctis . 
Nec iam captiuos oculos extollere in altum Sponte potest quoniam hoc etiam spoliante tyranno perdidit , ut quanto iaceat sub uulnere norit . 
Si quid enim de principiis felicibus illi , Et uita exsilii superest prudenter agenda , Hoc sanum , et quo nil fuerit sublimius in se Credit , amatque suum mundi sapientia sensum . 
Innumeras sese claram mirata per artes : Quod coniecturis sublimibus abdita quaerit , Quod meminit recte , sapit acriter , aestimat apte : Quod studium fandi excoluit , quod legibus urbes Instituit , moresque feros ratione recidit , Ut poenae metus officio certarit amoris . 
Iam cum exercetur numeris , ad sidera caeli Per cursus noscenda suos , et scire uidetur Defectus solis uarios , lunaeque labores , Quam speciosa sibi est , et quam uanescit in ipsis ! 
Quae licet ex primo naturae habeantur honore ; Non tamen ad ueram possunt perducere uitam ( Denique ab his praeceps in multas relligiones Decidit , et factis haesit factore relicto ) . 
Nam si nunc etiam illaesis uigor ille maneret , In quo insons natura fuit ; sua quemque uoluntas Conciliare Deo , poenaque absoluere posset Nequidquam Christus mortem moriendo piaret Peccatum et mundi sanguis non tolleret Agni , Nec genus humanum generari rursus egeret Condicione noua : quoniam sapientia sana , Sana fides , sanum arbitrium , mens libera morbo , Uitam agerent dignam summorum participatu . 
Sed prostrata semel , quanto natura profundo Immersa , et quantae sit mole oppressa ruinae : Uerbum homo fit , rerumque sator sub condicione Seruilis formae dignatur uirgine nasci . 
Inque infirmorum cunctos descendere sensus . 
Uexatur uirtus , sapientia ludificatur : Iustitia iniustos tolerat , clementia saeuos : Gloria contemptum subit , et tormenta potestas : Inque crucis poenam nulli uiolabilis usquam Uita agitur : cuius perimatur morte peremptor : Iusto ut pro iniustis effuso sanguine , sit mors Unius insontis multorum uita reorum . 
Hoc igitur pretio captiui cum redimuntur , Agnoscant quali conclusi carcere , quoue Obsessi fuerint morbo ; quibus eripiendis Succurri haud aliter potuit quam morte medentis . 
Et quia de magnis opibus nonnulla supersunt , Quae decorent nudos , et quae solentur egenos : Non ita pro summis oblectent ultima lapsos , Ut de supplicio tumeant , atque ordine uerso , Quo sunt effecti miseri , sint inde superbi . 
Aut cum hebetes uisus , longa ex caligine tandem , [ In caelum attollunt , et uera luce fruuntur ; ] Naturae hoc potius , libertatique uolendi . 
Quam Christo tribuant : ne scilicet euacuetur Arbitrii uirtus , si desit recta legendi . 
Hoc patribus primis mortis sator insinuatus Consilio est : hac arte omnes prostrauit in uno , Dum suadet multo praestantius esse , quod ipsis ( Non tribuente licet Domino ) sponderet habendum Prudens libertas , uetitoque instructa cupido : Quae nunc per ueteris serpens uestigia fraudis Deceptos simili studet inflammare furore : Ut quoniam pulchrum est ueris impendere curam , Iustitiaeque auidos bona nosse et uelle salubre est : Suadeat ingenio cuiusque hoc lucis inesse Ut naturali mens uiuida mobilitate , Non spirante Deo , Christi exardescat amore , Utque ita saluatrix nil gratia conferat istis , Sed referat ; pretioque bonos , non munere ditet . 
His de seminibus multo iam plura oriuntur , Et frumenta inter primo turgentia lacte , Spinis fulta subit seges horrida zizaniorum . 
Sed nos qui Domini semen sumus , agricolaeque Stamus ope , et supera perflati uiuimus aura , Uiperei calicis gustum procul excutiamus : Diuinique operis constanter confiteamur Figmentum nos esse nouum , quod prorsus ab illa Stirpe uetustatis discretum est , atque recisum , Et iam sit penitus carnalis originis exsors , Qui membrum est Christi , capitisque in corpore uiuit : A quo subiectos uigor omnis manat in artus ; Et sic quaeque suo uegetantur in ordine partes Ut quod agunt , et dispositis quod motibus explent , Ex illo possint , qui summa atque ultima pacans Ut nos insereret summis , se miscuit imis . 
Conticeant igitur qui dicunt esse cauendum Ne desit sanctis sumendae causa coronae , Si non ipsorum bona repperiantur in illis . 
Hoc etenim tumida nimis impietate docentes , Quid nisi iustitia nos et uirtute , Deoque , Dispoliare uolunt : ne lux in nocte coruscet , Languida ne in uires redeant , ne mortua uiuant ? 
Sed nobis summo uerorum a fonte bonorum Haurire haec , supero et semper splendore nitere , Gloria sit ; non spes in feni flore caduco . 
Sicut enim palmes nullos ualet edere fructus Non in uite manens , quae de radice ministra Succum agat in frondes , et musto compleat uuas ; Sic infecundi uirtutum , et fruge carentes Perpetui cibus ignis erunt : qui uite relicta Audent effusa de libertate comarum Fidere , ne Christi sint ubertate feraces : Et mage se credunt propriis excellere posse , Quam si uirtutum placitarum sit Deus auctor . 
Uiles ergo putent se deformesque futuros , Cum transformatis fiet Deus unica sanctis Gloria : corporei nec iam pressura laboris Conteret incertos , sed in omnibus omnia semper Christus erit . 
Quod si pulchrum et super omnia magnum est , Cur pudet hac etiam fletus in ualle potentes Esse Deo , minimumque operis mortalis habere , Quod non est nisi peccatum quo discrucietur Libertas : ad quam solam male gesta recurrunt . 
Et tamen in sanctos animum cum intendimus actus , Cum desideriis carnis mens casta repugnat , Cum temptatori non cedimus , et per acerbas Uexati poenas , illaeso corde manemus ; Libertate agimus ; sed libertate redempta , Cui Deus est rector , summoque ex lumine lumen , Uita , salus , uirtus , sapientia : gratia Christi est , Qua currit , gaudet , tolerat , cauet , eligit , instat , Credit , sperat , amat , mundatur , iustificatur . 
Si quid enim recti gerimus , Domine , auxiliante Te gerimus ; tu corda moues ; tu uota petentis Quae dare uis , tribuis , seruans largita , creansque De meritis merita , et cumulans tua dona coronis . 
Non autem hoc curam minui , studiumque resolui Uirtutum , aut opus ingenii torpere putandum est , Quod bona sanctorum tua sunt , et quidquid in illis Aut sanum , aut ualidum est , de te uiget : ut uideatur Nil actura hominis , te cuncta gerente , uoluntas : Quae sine te quid agit , nisi quo procul exsulet a te ? 
Praecipites semper calles , et deuia motu Ingressura suo : nisi fessam , tu bone , et aegram Suscipias , referas , foueas , tuearis , honestes . 
Tunc fiet cursus uelox , oculique uidentes , Libera libertas , sapiens sapientia , iustum Iudicium , et fortis uirtus , et sana facultas . 
Huius opis semper , Pater , indigeamus : ab ipsa Prodeat arbitrium nostrum , nihil hac sine sensus Corporei possint , opus ut seruile quiescat . 
Et tua dum in nobis agitur , non nostra uoluntas , Legitima in sanctis ducamus sabbata festis . 
