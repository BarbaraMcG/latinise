Ut ualeas uero regi coniungier uno , regia sit semper regnans sapientia tecum , quae tibi consilium ualeat conferre beatum , amplificet regnum , tribuat sine fine coronam . 
tegmine purpureo temet circumdet et ornet , hic et in aeternum felicia gaudia praestet . 
Praesidio domini firmantur brachia regis , eius et in manibus uictrix seruabitur hasta . 
praesidio domini regnum defenditur omne , crescit et eximium pollens uirtutibus annet . 
praesidium domini custodit denique regem , a prauis semper defendit et hostibus illum . 
Oremus pariter toto de corde rogantes , ut tibi praesidio caelestia porrigat arma arbiter omnipotens , ut possis fortiter hostes debacchare tuos ferri de cuspide fossos et ualeas regum multorum frangere colla , qui dominum uerum nolunt cognoscere Christum , qui deus est unus uere cum patre colendus , quem superus totus cognoscit et infimus ordo , quem chorus angelicus collaudans semper adorat , et genitum patris totum diffusa per orbem ecclesia Christum cognoscit et omnipotentem ; qui mare tellurem caelum , qui cuncta creauit , quae mundus totus per totum continet iste . 
qui posuit celso lucentia sidera caelo et roseis totum colorauit floribus orbem , sideribus uariis superum depinxit olympum , muneribus sacris mundum ditauit et imum ; qui concessit aquis geminos producere fructus et diuersa locis diuersis ponere sanxit , scilicet altilium sursum laticumque deorsum , ut plebs pinniuola caeli concrescat in auris et squamosa sali fluidis concrescat in undis : illa poli uolitans siccas transuerberet auras , ista maris bibulas natans transcurrat arenas . 
cuius ad imperium rutilans allampadat ignis , et tremulas mittunt timida tonitrua uoces , nebula discurrens properat dispergere nimbos , grandinis ut fractos iaculet de uentre lapillos ; arcus in excelso seruato foedere durat , ne cataclysmus aquae terrarum germina perdat , tendit et igniferos mundi per compita crines sol nimium rutilus , pulcherrimus atque coruscus , impleat ut totum proprio de lumine mundum . 
plura quid enumerem ? 
Christo parere potenti omnis festinant , quae nunc per saecula durant . 
Tu decus ecclesiae , uirtus et gloria regni , semper ama dominum , te quia semper amat . 
praecipe praecipue primum : conseruet et ornet iura sacerdotii pontificalis honor . 
Ipse prior nitidam ducat sine crimine uitam , ut sit commissi splendida forma gregis . 
formosum et nitido perfusum semper oliuo culmen apostolicum debet habere caput . 
ambrosium populis praesul conflagret odorem , eius ut exemplo contio salua fiat . 
tu decus egregium , uirtus et gloria regni , semper ama dominum , te quia semper amat . 
Dicito presbyteris : uestram fuscare serenam non debet haeresis Simoniaca fidem . 
tollitur aeternum terreno munere munus et maculat parua sportula multa bona . 
deditus esse dei seruus non debet usuris terrenis , cuius est super astra locus . 
nec uitio clerus debet succumbere , sacra assidue cuius infula colla premit . 
tu , decus ecclesiae , uirtus et gloria regni , semper ama dominum , te quia semper amat . 
Admoneat monachos dulcis uox regia cunctos , ut rebus careant , regna superna petant . 
non hos uanarum turbet possessio rerum , est quibus in celso uita parata throno . 
exemplo Eliae populi consortia uitent et Pauli , Antonii atque Iohannis ament . 
propria dimittant , habeant ut propria cuncta , uir nihil extraneum pacis amator habet . 
tu decus egregium , uirtus et gloria regni , semper ama dominum , te quia semper amat . 
Iudicibus iubeat uestra praeclara potestas , rite regant populum semper ubique tuum . 
non hos decipiat auri decoctio pura , noxius argenti nec male captet amor . 
censoribus populi obediant ut postulat ordo : sic pax obtineat omnia regna tua et tibi , rex , sit laus uirtus et gloria semper , hic et in aeternum sit tibi semper honor . 
Portantem me porto senem et uestigia firmo ; sum grauibus regimen , leuibus nam uerbera praesto . 
his ergo officiis geminum mihi nomen ubique : defessis baculum , peruersis uirga uocabor . 
Qui potuit nigrum uitiis praefigere theta , huic brabium uitae mors imitata dedit . 
non esse fas festis thalamis proximum tumulis sociari caput senis et nuptialem uestem coniugii non esse decus , sed dedecus . 
Frigori senili cedere iuueniles flammas etsi non modeti ad tempus cogat . 
Stolide anceps , an laetus ad thalamum , an funereus pergat ad tumulum . 
Infructuosa uirtutibus aetas , quae proximitatem tumuli festo thalami mutat . 
In risum plorata senis uesania uenit , ut quaerat thalamos qui ruat ad tumulos . 
Quid redis ad thalamos ? 
tumuli iam pronior aetas ; hunc uetuli thalamum cantica nulla decent . 
Magne senex , stolide copulas cum funere pompam : pompa decet iuuenem , funera fessa senem . 
Serta , senex , pelle : thalamorum gaudia turpas , compar non aeuo , turpior inde toro . 
Qui male diffuso uetulorum uelle supremo dicis uelle , senex , reprobas esse puer . 
Ridicula materia pompa distincta monumento . 
Discors frons aurea cum pallore senili . 
Non illustratur uetusta pellis fulgore metalli . 
Ne Thali saccum ! 
quid ergo sera aetas cum pallio iuuenili ? 
Femina , quae matrimonialem torum frequenter adisti , desine fulcra tori iam renouare tibi . 
Quid , ueterana , cupis pueri nudare decorem ? 
non decus in forma est , non color ore ruber . 
Non puerum rapias , pueri non munera tollas : proxima es morti , conuenit urna tibi . 
Quae poteras bene casta uiri seruare sepulcrum , cur petulans risu conicis ipsa uirum ? 
Aemula femineo mixta commercia tactu : plangere per tumulos , ludere per thalamum . 
Praecursor domini martyr baptista Iohannes , posside constructam in aeterno munere sedem , quam deuotus ego rex Reccesuinthus amator nominis ipse tui proprio de iure dicaui tertio post decimum regni comes inclitus anno , sexcentum decies aera nonagesima nona . 
Rex legum , rex imperii , rex iuris honesti , en coram te stat humanae stirpis origo ; distincta gradibus totis et nomine toto laetatur se constare te iudice certo , ut quod lex sacra tali de themate narrat , elatum sceptrum terrenti robore firmet : quisquis coniugii nexum contingere quaerit , humanam stirpem hac sibi forma notet ; sic clarus genere tota de parte manebit , immundo mundus sanguine cum fuerit . 
non ergo iungat uicina origine foedus qui uult laetari prolis amore pius . 
nam si confinem ducat de sorte iugalem , incestu turpi commaculat subolem sicque qui illustri naturae luce refulsit , ad tenebras sceleris sordida culpa trahit ac mox census honor libertas gloria compos foedo laesa toro cuncta simul perient . 
Aemula quid cessas finem properare senectus ? 
an et in hoc fesso corpore pigra uenis ? 
solue precor miseram tali de carcere uitam , mors est iam requies , uiuere poena mihi . 
non sum qui fueram : periit pars maxima nostri , hoc quoque quod superest , langor et horror habet . 
Gloria diuitiae fundi domus ampla , ualete : olim uos , olim pondera uestra tuli . 
me praesens tumulus cognato caespite claudit : uos ite et dominos ludificate nouos . 
Caeli ciues adplaudite mundi iucundo lumini , quo illustratur caelitus huius diei gratia . 
Praecelsa fides martyris sacrique uita antistitis Dionysii nobilis hodie palmam suscepit . 
Areopago Athenae regis sumpsit diadema caelestis gemmam fulgidam , Dionysium sophistam . 
Paulo docente speculum habet fides fidelium et spiculum gentilitas , quem ante murum nouerat . 
Miro clarescens dogmate illuminauit Graeciam et inclitus hinc pontifex urbem Romanam adiit . 
Clemente Romae praesule iubente uenit Galliam , cui iubar solis splendidi illuxit signis , famine . 
Tandem repulso daemone , constructo sacro opere , poenis affectus maximis caesa ceruice caelum petit . 
Aue , pater , scandens polum , aue , pie uisens solum , annua festi munera tua sacrans praesentia . 
Offer , sacerdos optime , gemitus nostros et preces , firma fidem , martyr dei , moresque nostros corrige . 
Ope guberna fragiles in mundi huius pelago atque exutos corpore pie benignus suscipe . 
Quo sine fine gloriam deo patri cum filio una cum sancto spiritu tecum canamus perpetim . 
