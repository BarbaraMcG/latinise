Dices pulchrum esse inimicos ulcisci . 
id neque maius neque pulchrius cuiquam atque mihi esse videtur , sed si liceat re publica salva ea persequi . 
sed quatenus id fieri non potest , multo tempore multisque partibus inimici nostri non peribunt atque , uti nunc sunt , erunt potius quam res publica profligetur atque pereat . 
. . . . Vis conceptis deierare ausim , praeterquam qui Tiberium Gracchum necarunt , neminem inimicum tantum molestiae tantumque laboris , quantum te ob has res , mihi tradidisse ; quem oportebat omnium eorum , quos antehac habui liberos , partis eorum tolerare atque curare , ut quam minimum sollicitudinis in senecta haberem , utique quaecumque ageres , ea velles maxime mihi placere , atque uti nefas haberes rerum maiorum adversum meam sententiam quicquam facere , praesertim mihi , cui parva pars vitae restat . 
ne id quidem tam breve spatium potest opitulari , quin et mihi adversere et rem publicam profliges ? 
denique quae pausa erit ? 
ecquando desinet familia nostra insanire ? 
ecquando modus ei rei haberi poterit ? 
ecquando desinemus et habentes et praebentes molestiis desistere ? 
ecquando perpudescet miscenda atque perturbanda re publica ? 
sed si omnino id fieri non potest , ubi ego mortua ero , petito tribunatum ; per me facito quod lubebit , cum ego non sentiam . 
ubi mortua ero , parentabis mihi et invocabis deum parentem . 
in eo tempore non pudebit te eorum deum preces expetere , quos vivos atque praesentes relictos atque desertos habueris ? 
ne ille sirit Iuppiter te ea perseverare , nec tibi tantam dementiam venire in animum . 
et si perseveras , vereor ne in omnem vitam tantum laboris culpa tua recipias , uti in nullo tempore tute tibi placere possis . 
