Abluitis quicumque animas et membra lauacris , Cernite propositas ad bona facta uias . 
Astat perfectae Martinus regula uitae , Paulinus ueniam quo mereare docet . 
Hunc peccatores , illum spectate beati ; Exemplar sanctis ille sit , iste reis . 
Diues opum Christo , pauper sibi pulchra Seuerus Culmina sacratis fontibus instituit . 
Et quia caelestes aulam condebat in actus , Qua renouarentur fonte deoque homines , Digna sacramentis gemina sub imagine pinxit , Disceret ut uitae dona renatus homo . 
Martinum ueneranda uiri testatur imago , Altera Paulinum forma refert humilem . 
Ille fidem exemplis et dictis fortibus armat , Ut meriti palmas intemerata ferat ; Iste docet fusis redimens sua crimina nummis Uilior ut sit res quam sua cuique salus . 
Hic reparandarum generator fons animarum uinum diuino lumine flumen agit . 
Sanctus in hunc caelo descendit spiritus amnem caelestique sacras fonte maritat aquas ; concipit unda deum sanctamque liquoribus almis edit ab aeterno semine progeniem . 
mira dei pietas : peccator mergitur undis , Mox eadem emergit iustificatus aqua . 
Sic homo et occasu felici functus et ortu terrenis moritur , perpetuis oritur . 
culpa perit , sed uita redit ; uetus interit Adam , et nouus aeternis nascitur imperiis . 
Corpore mente fide castissimus incola Christi condidit ista deo tecta Seuerus ouans . 
totus et ipse dei templum uiget hospite Christo Gaudentemque humili corde gerit dominum . 
ecce uelut trino colit unam nomine mentem , sic trinum sancta mole sacrauit opus . 
Ampla dedit populo geminis fastigia tectis , Legibus ut sacris congrueret numerus . 
Nam qua latorem duo testamenta per unum Pacta , deum in Christo copulat una fides : Iste duas inter diuersi culminis aulas Turrito fontem tegmine constituit , Laeta nouos geminis ut mater ecclesia partus Excipiat sinibus quos aqua protulerit . 
Aula duplex tectis ut ecclesia testamentis , Una sed ambobus gratia fontis adest . 
Lex antiqua nouam firmat , ueterem noua complet ; In ueteri spes est , in nouitate fides . 
Sed uetus atque nouum coniungit gratia Christi ; Propterea medio fons datus est spatio . 
Inde parens sacro ducit de fonte sacerdos Infantes niueos corpore corde habitu Circumdansque rudes festis altaribus agnos Cruda salutiferis imbuit ora cibis . 
Hinc senior sociae congaudet turba cateruae ; Alleluia nouis balat ouile choris . 
Presbyter hic situs est meritis et nomine Clarus , Martino studiis comes et meriti modo consors . 
Digna pio domus est altaria , sub quibus artus Conditur , exanimo ; nam spiritus aethere gaudet Discipulumque pari sociat super astra magistro . 
Clare fide , praeclare actu , clarissime fructu , Qui meritis titulum nominis aequiperas , Casta tuum digne uelant altaria corpus , Ut templum Christi contegat ara dei . 
Sed quia tu non hac , qua corpus , sede teneris , Qui meritis superis spiritus inuolitas , Siue patrum sinibus recubas dominiue sub ara Conderis aut sacro pasceris in nemore , Qualibet in regione poli situs aut paradisi , Clare , sub aeterna pace beatus agis . 
Haec peccatorum bonus accipe uota rogantum ut sis Paulini Therasiaeque memor . 
Dilige mandatos interueniente Seuero Quos ignorasti corpore sic meritos . 
Unanimi communis amor sit fomes utrisque Perpetui summo foederis in domino . 
Non potes implicitos diuellere ; si trahis unum Unus adhaerentes qua rapitur rapiet . 
Ergo indiuiduos pariter complectere fratres , Utque sumus , sic nos dilige participans . 
Sic deus acciuit , sic nos Martinus amauit ; Sic et tu pariter , Clare , tuere pares , Non meritis sed amore pares . 
tu , sancte , ualebis Exorare pares et meritis fieri , Si cum Martino socia pietate labores , Ut uincant uestrae crimina nostra preces , Et simul in uestri ducamur sorte Seueri Uestraque nos semper protegat ala sinu . 
Diuinum ueneranda tegunt altaria foedus Compositis sacra cum cruce martyribus . 
Cuncta salutiferi coeunt martyria Christi , crux corpus sanguis martyris , ipse deus . 
Namque deus semper uobis sua munera seruat ; Atque ubi Christus , ibi spiritus et pater est . 
Sic ubi crux , et martyr ibi , quia martyris et crux , Martyrii sanctis quae pia causa fuit . 
Illa cibum uitae mortalibus , illa coronas , Quae domino famulos participant , peperit . 
in cruce fixa caro est , qua pascor ; de cruce sanguis Ille fluit , uitam quo bibo , corda lauo . 
Christe , tuo coeant simul haec tua dona Seuero , portitor et testis sit crucis iste tuae . 
Carne tua uiuat , tuus illi pocula sanguis Praebeat , in uerbo uiuat agatque tuo . 
Quaque tuum socio Martinum adscendere Claro uidit , et ipse tuo munere uectus eat . 
Pignora sanctorum diuinae gloria mensae Uelat apostolicis edita corporibus , Spiritus et domini medicis uirtutibus instans Per documenta sacros uiua probat cineres . 
Sic geminata piis adspirat gratia uotis , Infra martyribus , desuper acta sacris . 
Uota sacerdotis uiuentum et commoda paruo Puluere sanctorum mors pretiosa iuuat . 
Pleno coruscat trinitas mysterio : Stat Christus agno , uox patris caelo tonat Et per columbam spiritus sanctus fluit . 
Crucem corona lucido cingit globo , Cui coronae sunt corona apostoli , Quorum figura est in columbarum choro . 
Pia trinitatis unitas Christo coit Habente et ipsa trinitate insignia : Deum reuelat uox paterna et spiritus , Sanctam fatentur crux et agnus uictimam , Regnum et triumphum purpura et palma indicant . 
Petram superstat ipse petra ecclesiae , De qua sonori quattuor fontes meant , Euangelistae uiua Christi flumina . 
Hic pietas , hic alma fides , hic gloria Christi hic est martyribus crux sociata suis . 
nam crucis e ligno magnum breuis hastula pignus totaque in exiguo segmine uis crucis est . 
hoc Melani sanctae delatum munere Nolam , summum Hierosolymae uenit ab urbe bonum . 
sancta deo geminum uelant altaria honorem , cum cruce apostolicos quae sociant cineres . 
quam bene iunguntur lino crucis ossa piorum , pro cruce ut occisis in cruce sit requies ! 
Pax tibi sit , quicumque dei penetralia Christi pectore pacifico candidus ingrederis . 
Cerne coronatam domini super atria Christi stare crucem duro spondentem celsa labori praemia ; tolle crucem , qui uis auferre coronam . 
Caelestes intrate uias per amoena uirecta , Christicola ; et laetis decet huc ingressus ab hortis , unde sacrum meritis datur exitus in paradisum . 
Quisque domo domini perfectis ordine uotis egrederis , remea corpore , corde mane . 
Alma domus triplici patet ingredientibus arcu testaturque piam ianua trina fidem . 
Ardua floriferae crux cingitur orbe coronae et domini fuso tincta cruore rubet . 
quaeque super signum resident caeleste columbae simplicibus produnt regna patere dei . 
Hac cruce nos mundo et nobis interfice mundum interite culpae uiuificans animas . 
nos quoque perficies placitas tibi , Christe , columbas , si uigeat puris pax tua pectoribus . 
Ut medium ualli , pax nostra , resoluit Iesus et cruce discidium perimens duo fecit in unum , sic noua destructo ueteris discrimine tecti Culmina conspicimus portarum foedere iungi . 
Sancta nitens famulis interluit atria lymphis Cantharus intrantumque manus lauat amne ministro . 
Plebs gemina Christum Felicis adorat in aula , Paulus apostolico quam temperat ore sacerdos . 
Ter geminis geminae patuerunt arcubus aulae , Miranturque suos per mutua limina cultus . 
Quos deuota fides densis celebrare beatum Felicem populis diuerso suadet ab ore , Per triplices aditus laxos infundite coetus Atria quamlibet innumeris spatiosa patebunt , Quae sociata sibi per apertos comminus arcus Paulus in aeternos antistes dedicat usus . 
Antiqua digresse sacri Felicis ab aula , In noua Felicis culmina transgredere . 
Una fides trino sub nomine quae colit unum Unanimes trino suscipit introitu . 
Hic locus est , ueneranda penus qua conditur et qua Promitur alma sacri pompa ministerii . 
Si quem sancta tenet meditanda in lege uoluntas , Hic poterit residens sacris intendere libris . 
Sanctorum labor et merces sibi rite cohaerent , Ardua crux pretiumque crucis sublime , corona . 
Ipse deus , nobis princeps crucis atque coronae , Inter floriferi caeleste nemus paradisi Sub cruce sanguinea niueo stat Christus in agno , Agnus ut innocua iniusto datus hostia leto , Alite quem placida sanctus perfundit hiantem Spiritus et rutila genitor de nube coronat . 
Et quia praecelsa quasi iudex rupe superstat , Bis geminae pecudis discors agnis genus haedi Circumstant solium ; laeuos auertitur haedos Pastor et emeritos dextra complectitur agnos . 
Ecce sub accensis altaribus ossa piorum regia purpureo marmore crusta tegit . 
Hic et apostolicas praesentat gratia uires Magnis in paruo puluere pignoribus . 
Hic pater Andreas et magno nomine Lucas Martyr et illustris sanguine Nazarius ; Quosque suo deus Ambrosio post longa reuelat Saecula , Protasium cum pare Geruasio . 
Hic simul una pium complectitur arcula coetum Et capit exiguo nomina tanta sinu . 
