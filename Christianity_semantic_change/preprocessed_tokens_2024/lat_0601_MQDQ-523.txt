Nauta rudis tumido cum uult dare uela profundo atque procellosas nescius intrat aquas , raucisono latrante salo cum perstrepit aequor et uaga terrifico murmurat unda freto , exsiliens pelagus colles ubi uoluit aquosos planaque dorsa malis mobile rupe tument , naufragii cumulos rapiens per confraga pontus , qua crepitat rapidus monte natante liquor : certatim implicitam quatiunt uada caerula cumbam , cum liquidi campi pensile transit iter . 
si fera crescat hiems , ut spumis uerberet auras et mare caeruleum tollat ad astra caput , fluctibus excussus per nubila nauita currit , intrat et aerias pendula prora uias . 
pars subit una ratis , pars altera uergit harenis , nutat et in dubio lubrica libra freto . 
nunc sursum inspicitur pelagi furibunda ruina , pontus et iratas desuper armat aquas , nunc quoque prosiliens Zephyri pelagique repulsu fluctibus ex imis euolat acta ratis . 
afficitur tremulis temerarius arbiter undis et stupet implicitas quas petat arte uias . 
attonitus trepidus hebetans uagus anxius anceps confuso ingenio mox ope nauta caret . 
iamque gubernaclum amittens ratione regendi pondere uictus aquae nescius arte iacet . 
sic ego de modicis minimus , uenerabilis Agnes cum Radegunde sacra , quas colo sorte pia , tendere pollicitum quia cogor ad ardua gressum , impellis tantis uiribus impar agor . 
fluctuat ingenium cui non natat unda Camenae , sensus harenosus non rigat ore lacus . 
nam celsum meritis Martinum ad sidera notum , cum sint uota , mihi non ualet arca loqui . 
poscendum est uobis , ne naufraga prora laboret flatibus ille suis ut mea uela iuuet . 
credere tunc potero ad portum mea carbasa ferri , aspirante fide si sua flabra fauent . 
ferte precanter opem et de uerbo poscite uerba : si fons ille rigat , riuulus iste meat . 
uos date quod uobis cum fenore reddat alumnus , addam ut thesauris parua talenta suis . 
Altithronus postquam repedauit ad aethera Christus carne triumphali uictricia signa reportans , inclitus inferni spoliato carcere diues , Tartarei reprimens feralia iura tyranni , et Stygis omnipotens adamantina claustra reuellit . 
sede fera populi longa caligine tecti captiuum retrahens portis bipatentibus agmen : milibus ereptis ergo est ut redditus astris et patris in solio sedit sua dextera dexter quae conuersatus dederat miracula terris multa euangelici reserante uolumine libri Hebraicus cecinit stilus , Atticus atque Latinus , prosaico digesta situ , commune rotatu . 
primus enim docili distinguens ordine carmen maiestatis opus metri canit arte Iuuencus . 
hinc quoque conspicui radiauit lingua Seduli paucaque perstrinxit florente Orientius ore , martyribusque piis sacra haec donaria mittens prudens prudenter Prudentius immolat actus . 
stemmate corde fide pollens Paulinus et arte uersibus explicuit Martini dogma magistri . 
sortis apostolicae quae gesta uocantur et actus facundo eloquio sulcauit uates Arator . 
quod sacra explicuit serie genealogus olim , Alcimus egregio digessit acumine praesul . 
ast ego sensus inops , Italae quota portio linguae . 
faece grauis , sermone leuis , ratione pigrescens , mente hebes , arte carens , usu rudis , ore nec expers paruula grammaticae lambens refluamina guttae . 
rhetorici exiguum praelibans gurgitis haustum , cote ex iuridica cui uix rubigo recessit . 
quae prius addidici dediscens et cui tantum artibus ex illis odor est in naribus istis . 
non praetexta mihi rutilat toga , paenula nulla flammea , nuda fames superest de paupere lingua . 
scilicet inter tot sanctorum culmina uatum , fulmina doctorum et gemmantia prata loquentum nullo flore uirens ego tendam texere sertam mellis et irrigui haec austera absinthia miscam ? 
quod tamen ut facerem , fieri res illa coegit , quominus ipse reus pro crimine redderer amplo , conuenienter enim ratio quia plena poposcit huius pontificis solui praeconia uerbis cuius causa fuit hac me regione uenire . 
Ergone dignus ero Martini gesta beati , Pannoniae geniti qua clara Sauaria uernat attrectare manu trepida uel pangere lingua ? 
non eget ille meis tenebris , quia luce coruscans Gallica celsa pharus fulgorem extendit ad Indos . 
Qui puer in teneris uix pubescentibus annis frigore sub gelido terras crispante pruina , cum undas tristis hiems freno glaciale ligasset et uaga libertas fluuiorum inclusa lateret asperiore gelu , de se sibi uincula nectens , plus aqua frigidior , tunica uestita rigoris : occurrenti igitur portae Ambianensis egeno , qui sibi restiterat , chlamydis partitur amictum et feruente fide membris algentibus offert . 
frigoris iste capit partem , capit ille teporis , inter utrosque inopes partitur feruor et algor et noua mercandi fit nundina frigus et aestus , unaque paupertas satis est diuisa duobus . 
hac se ueste tamen tectum obtulit ipse creator Martinique chlamys texit uelamine Christum . 
nulla Augustorum meruit hunc uestis honorem : militis alba chlamys plus est quam purpura regis . 
prima haec uirtutum fuit arra et pignus amoris . 
Post fera barbaries peteret cum Gallica claustra ac prope Uangionum premeret loca feruidus hostis , militiae sanctus cuncta emolumenta recusat . 
hinc sibi Caesareas fremuit Iulianus in iras : imperat ut clausum teneat custodia iustum ac ueniente die primus properaret in agmen ; quo tamen ante aciem sacer ire fatetur inermis . 
uenerat ergo dies belli : pacem expetit hostis atque orante uno cecidit furor omnibus armis innumerasque acies solus sine sanguine uicit . 
Hinc loca latronum incedens , ratus ire per Alpes , uinctis post tergum manibus deductus ab uno , tempore sub mortis hostis compendia tractans , credit latro deum dum praedicat iste colendum , et dare qui uoluit mortem capit ore salutem . 
ducitur ille ferox a religione ligatus atque suus praedo Martini praeda fit ultro . 
quam bonus ille isti , sed plus pius hic fuit illi . 
seruantur simul , ille fide , hic corpore uiuens ; ambo ualent , dum nemo cadit : sic uicit uterque . 
Hinc loca praeteriens pulcherrima Mediolani , florea rura terens per amoena uirecta uiator , obuius occurrit uetus et temerarius hostis , mentitus speciem humanae sub imagine formae . 
falsiloquax pereunte fide , male doctus in arte quod peteretur iter quaerit : cui comminus ille huc properare refert qua se deus ire uocaret . 
cui ferus hostis ait : " quacumque accedere tendes tecum pergo nocens , uota in contraria currens " . 
uoce prophetali sanctus cui protinus infit : " est meus adiutor dominus , mala nulla uerebor . 
ne timeam timidum , timor est deus arma timentum . 
tutus in aduersis gradior rectore superno . 
insidiae uia nulla patet sub tegmine diuo " . 
haec ait , et ualidi transfixus cuspide uerbi daemon abest . 
sic umbra fugit quem Christus obumbrat . 
Interea matrem gentili errore resoluens illa istum mundo , hic illam generauit Olympo decrepitamque senem sancto facit amne renasci et meliore sinu generant sua uiscera matrem . 
Dogmaque sacrilego quod fuderat Arrius ore tempestate graui totum populauerat orbem : per magis Illyricum male naufraga lingua natabat . 
hinc quoque coeperunt nasci noua proelia iusto , fortior ut fieret reparatis belliger armis , ad uirtutis opus per multa pericula crescens . 
uir pius ergo sagax fideique fidelis athleta , sparsa uenena heresis reprimens dum dimicat hosti , suppliciis lacerus , flagris datus urbe repulsus . 
rem patris ac geniti aequalem uel spiritus almi , uim , genus et specimen , uirtutem lumen honorem , unum uelle trium sua per tormenta fatetur . 
dulcia membra uiri per amara flagella cauantur et Christi iuuenem ueterata piacula torquent . 
sed grauior fit poena leuis per nomen amantis . 
Et quia summus apex fidei uirtutis honoris Hilarius famae radios iaculabat in orbem rite sacerdoti penetralia iura gubernans , bucina terribilis , tuba legis , praeco Tonantis , pulchrior electro , ter cocto ardentior auro , largior Eridano , Rhodano torrentior amplo , uberior Nilo , generoso sparsior Histro , cordis inundantis docilis ructare fluenta , fontibus ingenii sitientia pectora rorans , mens euangelici bis bini plena libelli , quattuor ore suo manans noua flumina mundo , ornatum ecclesiae pollens , diadema coruscum , in membris Christi capitis uelut infula fulgens , pectore belligerans , adamantinus arte topazos , ad uirtutis opus mens inconcussa palaestris , gemmifer eloquiis , radiantior ore lapillis , doctor apostolicus uacuans ratione sophistas , dogmate luce fide informans uirtute sequaces . 
hostibus hic quoniam grauis insuperabilis esset , ducitur exilio qua longa Seleucia tendit , regis et auxilio petit hinc sua praemia miles . 
cuius in abscessu errori uaga Gallia cedit et regio titubat tanta se turre mouente . 
hoc ubi praepropere Martinus comperit inde , constituit cellam sub uertice Mediolani , expulit unde uirum tum Auxentius auctor iniquus . 
Hinc pius exul adit qua Gallinaria turget insula , frugis inops , pascens radicibus herbae . 
ergo uenenatum helleborum mox sumpsit ab ore , incipit inde mori qua uiuere credidit escis . 
sed graue uirus agens oratio sola fugauit et uiuente uiro intra se sua mortua mors est . 
Rursus ut Hilario redeundi est cessa facultas , excurrit properus sua post uestigia iustus . 
excipit hic cupidum cupiens et amator amantem fitque monasterium Pictaua comminus urbe . 
iungitur inde sacro catechumenus ore docendus , atque absente uiro rapuit graue funus amicum . 
en subito Martinus adest qui defuit absens . 
ecce redit pietas , redit et simul arra salutis . 
ergo ubi conspexit gelidum de febre cadauer , flet gemit accurrit dolet heiulat uritur angit , concipiensque fidem cella omnes iussit abire exclusitque foris foribus , sine teste relictus ; tum super algentis corpus prosternitur ardens , iudicis exactor , reuomant ut Tartara functum . 
interea geminis spatio remorante sub horis ecce redit facies , saliunt per membra uapores , stat rubor inde genis , oculos pupilla repingit , rursus et insertus renouat specularia uisus , uena tumet riuis animato fonte cruoris . 
paulatim assurgit fabrica titubante columna erigiturque iacens pariter domus et suus hospes , ipse iterum post se uiuens , idem auctor et heres . 
qui rediuiuus ait se iudicis ante tribunal ductum damnandum , Martino orante reductum . 
Lupicini demum celerans dum praeterit agrum , comperit , heu , famulum crudeli funere raptum , elidendo suum fera per suspendia collum , accessitque ubi sic male pendula praeda iacebat , expulit hinc cunctos , solus solita arma requirens . 
incubuit super exanimis pallentia membra , et premit arca sacri hunc ne premat arca sepulchri . 
mox tamen ore precem ut uiuentis misit in aurem , mors pede uersa retro praedam fugitiua reliquit euomuitque uorax auida de fauce rapinam . 
protinus exiluit lento conamine functi iam leuior se terra mouens animata calore , languida colla leuans oculosque ex morte soporos , uix reserans grauido uigilantia lumina uisu , mortis odore adhuc remanente in naribus illis ; sed prensante manu totos simul erigit artus et stetit intrepidis membrorum machina plantis . 
uiuificatus enim gressum meditando rediscens reddidit obsequium uitae pro munere sancto , usque ad uestibulum domus illum ducere tendens , defunctum eripuit subito qui ex limine mortis : pro mercede manens haec compensatio iusto . 
gloria , Christe , tibi , facis haec qui mira per orbem ! 
Accidit ut Toronum praesul peteretur ad urbem nec tamen educi posset de limine cellae ; Rusticius quidam simulata febre iugalis obtinet egressum sancti ad uestigia supplex . 
urbibus ex reliquis noua conciliabula currunt , laetificata simul sanctam se ferre rapinam : ne tamen effugiat , iustum custodia uallat . 
interea paucis tunc obsistentibus insons eligitur , trahitur , sacratur et arce locatur . 
aemulus unus erat Defensor episcopus obstans , ne Martinus oues pastor curaret alendas . 
nec mora , iudicio domini lectore canente uersiculo psalmi Defensor sponte notatur . 
" ex ore infantum et lactantum perfice laudem nunc defensorem qui sic bene destruis " inquit . 
mox fragor astra petit , clamor uagus atria complet et docet ille fauor de Defensore reatum addictusque uir est se iudice , teste propheta . 
Inde monasterium sibi condit rupe sub alta , uir monachus perstans in pontificatus honore , plurima conueniunt ubi sancta examina fratrum . 
ergo aderat propius locus et celeberrimus olim : ampla uetustatis cum tempora transiluissent , martyris esse pium spargebat opinio cultum . 
quo sacer exorans tumulo , salit umbra sepulchro , laeua ex parte loquens meritis res ipsa sinistra . 
imperat ut nomen fateatur imago uel actum . 
latronem se uoce refert , pro crimine caesum . 
nil cum martyribus sibi participare beatis , his quia palma manet , nam se male poena teneret . 
omnibus auditur , Martino cernitur uni . 
illa superstitio tali sub sorte uetatur , sic altar pariter remouetur , larua fugatur . 
Post iter arripiens comitatu religioso exequiis subito gentilibus obuius exit . 
dum putat inde uehi cultu simulacra profano , pingit inaduersus signum crucis . 
illa cucurrit ante uirum , sua bella gerens , pietatis amica . 
obuia turba riget gressuque extorpuit aegro atque immota gradu uertigine rapta rotatur . 
additur illud : onus deponunt colla , cadauer nec iam ferre ualent et mors in pondere crescit . 
tunc sacer inspiciens opus hoc esse exequiarum , iussit abire procul , digitis crucis arma repingens . 
unde ligauit iter , miseratus et inde resoluit , una eademque manu mandata per aera mittens , hoc mirum faciens de suspicione sacerdos . 
Protinus antiquum cupiens exurere fanum iussit et acclinem propius succidere pinum . 
obuia congreditur cui rustica contio pugnax , ne succidatur res nata et debita flammis . 
proinde paciscuntur hac lege excidere pinum , si Martinus eam ualeat retinere ruentem . 
annuit hoc populus , hoc spondet sponte sacerdos . 
mollia subduntur rigido sub stipite membra et suspectatur pini peritura ruina . 
interea rapidis sonat icta bipennibus arbor atque subincrepitans casura cacumine nutat : paulatim inclinans iam uicta secure ruebat . 
turbati monachi expectant extrema magistri , credentes ramos transfigere uiscera iusti . 
uir tamen intrepidus perstat pinoque cadenti obtulit arma crucis , cumulans sua bella triumphis . 
extimuit fugitiua uirum repedabilis arbor et ruitura procul suspendit in aere lapsum ; excutiens retro uersa comas sine more caducum continuit saltum sese per inania librans ; contra naturam succisa et curua repugnans mox petit illud iter qua non sua pondera torquent . 
hinc ad ruricolas uertigo infesta rotatur in montem exiliens , uindex ut puniat hostes , resque parata neci fuit ultio facta saluti . 
fit fragor in partes , monachi per gaudia deflent , gentiles stupidi noua per miracula pallent . 
iudicio ligni hominum mollita uoluntas expetit arma crucis conuersa errore repulso et timor hic pini Martinum fecit amari , maiorem generans fructum cum decidit arbor . 
Hinc iubet alterius succendere culmina fani ; uicinamque domum cum flammea lingua uoraret , uiribus ardor agens totis laxatus habenis , obuius ipse uolat qua tum globus igneus ibat , scandens tecta domus ; hinc uerba precantia mittit . 
mox tota in uentos reuoluta incendia feruent et contra Boream Uulcanius ardor anhelat . 
seditione mouent elementa domestica rixas : aduersis Zephyris uideas pugnare fauillas , hinc furor Australis premit , hinc uelocibus alis flamma uolans Borinas mordebat in aera pinnas . 
obructata diu tandemque euicta per auras , quas armare solent , fugiebant flamina flammas condicione noua : satis haec res mira per orbem flabra timent ignem , timet ignis ligna uorare atque auidae flammae sua nutrimenta pauescunt paulatimque foci se languida lingua resorbet ; urere qui solet , a se ipso consumitur ignis Martinique fides sine nubibus intulit imbres . 
Rursus ut hinc aliud cuperet subuertere templum , rustica turba uetat diuelli fana profana . 
unde repulsus adit loca proxima , sed biduano contectus cinere et saetis ieiunia ducens numinis auxilium ad templa imminuenda precatur . 
militiae angelicae coram duo protinus adsunt siderei proceres , hastas et scuta tenentes . 
comminus his sanctum compellant uocibus ultro : " praesidiis , Martine , tuis delabimur astri . 
squalidus ipse sedes , sed fit tua cura Tonantis suffragiisque tuis caeli fremit arduus axis belliger et totis conspirat Olympus in armis . 
ut coepta efficias , per nos tibi militat aether . 
mittimur a domino gemini tua castra regentes , hac pro parte duces , melior qua causa laborat . 
nunc age rumpe moras , neu rustica turba rebellet arma ministra uides : nostrum est superare superbos . 
irrue , ne trepides , ope nostra ad templa ruenda , nec titubare decet fauor est ubi numinis almi " . 
tum sacer aggrediens properus dissoluere templum , idola comminuit , fana eruit , obruit aras totaque sublimis iacuit sub puluere moles . 
rusticitas inimica prius fauet ipsa ruinae instat et excidio quae defendebat iniquum , idola proiciens , nomen confessa Tonantis : uno eodemque ictu hoc respuit , eligit illud . 
Post Aeduorum templum dum euellere uellet , obstant inculti cultores ruricolares , ne colerent melius sua si cultura periret . 
ex quibus audaci nisu male fortior unus dum cuperet gladio caput obtruncare sacratum , cui nuda ceruice pater sese obtulit ultro . 
ast ubi mente ferox totas collegerat iras , exacuens rabiem , sed cordis acumine tonsus , acrius insiliens totos suspenderat artus , bis furor armatus iuguli ruiturus in ictum , tam grauius feriens , quantum alte educitur ensis , astrictis capulo digitis dum temperat ungues , noxius , horrifica meditatus uulnera dextra , mortis amicus amans , facinus crudeliter ausus : iam ferro incumbens capiti , mucrone reducto sternitur ipse solo qui sic pendebat in ictum ac resupinat humo qui pronior ibat in ausum , mittit et ore precem cum membra superba iacerent , iusto stante cadens , quo credit stare cadente : dum uice diuersa stat inops , ruit ille superbus . 
Rursus opus peragens dum uerteret idola pernix , uir quidam tractans Martini de nece cultrum dum rapit , eripitur rapienda rapina rapaci excussumque fugit sine more uolatile ferrum iam leuiore uia , neque post comparuit usquam . 
sic cultro ablato manibus latro extitit insons , redditur et mitis postquam fit nudus ab armis . 
nec furor ante animi periens , nisi tela perissent . 
inuita haec pietas , quae perdidit unde noceret . 
Saepe beatus item contradicentibus ipsis agricolis praestante fide se orante iubebat ut male culta suis caderent fera fana ministris . 
sic quoque pontificem soliti impugnare rebelles , dum templa euertunt , ipsi sunt arma beato hostilique manu Martini bella geruntur , partibus atque suis alieno milite uincit . 
Quin etiam fuerit curatio quanta patrono , quanta medellifero manarit gratia tactu , laudibus in tantis muta est facundia mundi . 
quem cunctis uidisse fuit meruisse salutem . 
est satis ipse suus testis generosus et auctor . 
qui quondam ingrediens Treuerorum moenia mitis , qua resoluta diu per uiscera fluxa rigebat tabida paralysis gelido languore puella , flatibus extremis quasi iam de funere uiuens ; cuius erant oculi uigilis custodia mortis , funeris exequias reddentia lumina membris ; soluere festinans animatae uincula carnis spiritus arcano uix mobilis ibat anhelo , fine trahens dubio perituram naribus auram ; pes manus ora genae recubabat imago sepultae , nec tumulata quidem , sed portio tota sepulchri . 
cuius amore pio patris exanimata senectus dilacerata genis , niueis male compta capillis cum impatiens ageret nec adesset cura medellae , comperit ut sanctum aduectum dignanter ad urbem , aduolat inde senex uetulis iuuenaliter annis impiger exiliens , cursu sua tempora uincens . 
pontificum uallante choro populoque fremente irruit in medios clamoribus inuerecundus ; nam dolor insignis non respicit arma pudoris . 
corruit ergo senex sancta ad uestigia pronus , genua , manus plantasque per oscula mollia lambens . 
uix gemitu laxante loqui sic incipit aeger : " uir Martine dei , populari nate saluti , uir cunctis bonitate parens , tibi suggero luctus , ne miseri pereant lacrimae , pietatis amice , quem mea causa trahit loca tam longinqua uenire , ut labor iste uiae tribuat compendia uitae . 
est mihi nata domi decumbens uulnere morbi , exequiis uicina suis sine sorte medellae . 
quae quondam incolumis stabat mea sola uoluptas , obsequiis intenta piis , placabilis , in qua uita mihi haec dulcis erat solando senectam . 
ecce perit secumque trahit mea uiscera leto canitiemque patris miserandi in Tartara ducit . 
ire sed ipse prior cuperem , si forte liceret . 
quaenam uita seni uel quo mihi uota parenti spe pereunte patris cum nomine prolis ademptae ? 
qua nubente uiro per dona futura nepotum aridus in ramis poteram reuirescere prolis ; cum magis haec reputem praesentis damna salutis , me spectante rapi natam , mea lumina , luci , ordine disposito melius cui causa placeret , ut senis illa patris oculorum clauderet orbes . 
unde , sacer , dignare auidam suspendere mortem atque minister opis rapiendae occurre puellae . 
si mora fit , mea causa perit : succurre duobus . 
nam me cura necat , si illi curatio cessat " . 
qua sacer erubuit confusus uoce sacerdos , " indignum sese tali uirtute ministrum " . 
sed pater instabat compellans uocibus isdem : " debitus insanis medicus uenis , exere curas , sentiat aduentum medici purgatio morbi " . 
his impulsus adit qua lassa puella iacebat , turba adstante foris , faceret quid pastor ouili . 
hinc sua bella gerens orator ad arma recurrit sternens membra solo sensu super astra reducto . 
hinc ubi consurgens faciem conspexit alumnae , ilico uox rediit peregrinis sedibus hospes et rediuiua suae cecinerunt organa linguae . 
paulatimque artus liquor ut penetrauit oliui , uiuificata pedum geminis stetit arca columnis et fundata suo uiguerunt culmina gressu . 
Post quoque Tetradii famulus proconsulis exspes mancipium alterius sub hospite daemone factus , dentibus ut rabiens alienis frenderet armis nec sua sed hostis fieret se milite pugna . 
quem dominus famulum supplex purgare precatur , sed duci ad sanctum uetuit ferus hospes et hostis . 
Tetradius rursus iusti uestigia lambens supplicat ut pergant ubi saeuus latro latebat . 
sed sacer ipse domum gentilis adire recusat . 
spondet Tetradius humilis cum fascibus altis , si eripiat hosti famulum , se credere Christo . 
imposita ergo manu puero fera larua recedit et mala iucundum pastorem bestia fugit . 
Tetradius pariter catechumenus esse meretur atque salutiferi baptismatis amne nouatur . 
sic puer et dominus maculis purgantur ademptis : iste hostis laqueis , erroribus ille solutus , ille carens animae poenis , hic carnis erinys . 
liber uterque manens gemino micuere triumpho . 
condicio famuli libertas facta patroni : excipit iste fidem , cum de illo perfidus exit . 
Nec longo spatio sub eodem tempore sanctus forte domum ingrediens in limine substitit ipso , terribilem referens se cernere daemonis umbram . 
arreptoque coco uexat fera belua praedam , dentibus armatis lacerans se siue sodales . 
terga dabant socii nec quisquam ire obuius audet , uix loca tuta fugae capientes praepete saltu hoc satis esse suum uel se subducere morsu . 
Martius ergo chalybs , Martinus belliger armis nec pede diffugit nec siuit abire fugacem , pestem stare iubens , acuit qui fauce molares . 
cui digitos uir sanctus in os dum mitteret , infit : " si potes , ecce uora oblatam , lupe noxie , praedam . 
quam peteres alibi datur ultro dentibus esca " . 
quo dicto fauces geminae reuocantur utrimque : ne uiolet digitos , suspendit belua rictus et manibus tangi timuit qui dente uoraret . 
qui dum intra obsessum poenis ageretur acerbis nec tamen ob digitos exire per ora liceret , foeda ministerii foedus uestigia linquens sordidus egreditur qua sordibus est uia fluxu . 
tale iter arreptum sic te decet ire uiator . 
Hinc cum barbariem sparsisset fama per urbem prouentumque trucem crudelia semina ferrent , pastor adesse iubet quendam ex grege daemoniacum ; imperat ut prodat , si nuntia uera uagarent . 
tortus ut ore reus , ueluti sub iudice missus , gressibus humanis aduectus larua fatetur , hanc famam in populum bis quino daemone fusam , ut cogente metu Martinus abiret ab urbe . 
barbara tempestas tranquilla lege quiescit : formidanda tibi nulla est irruptio gentis nec causam armorum uerearis pacis amator . 
Martino praesente aditum fallacia perdit , mendax uera refert et certum nuntiat error . 
insatiata malis quae sic fremit ore cruento bestia bella mouens reuocauit munera pacis . 
Inde Parisiacam sacer intrans concite portam obuiat in faciem leprosum uersus euntem , qui sibi dispar erat nec iam a se cognitus ibat , uir maculis uarius , cute nudus , uulnere tectus , tabe fluens , gressu aeger , inops uisu , asper amictu , mente hebes , ore putris , lacerus pede , uoce refractus , induerat miserum peregrino tegmine pallor . 
improuisus enim hunc sanctus ad oscula traxit astringensque uirum fuso medicamine laxat . 
nam simul ut tetigit benedictas ore saliuas , effugit unguiferum languoris sarcina tactum , mersa figura redit , faciem cutis aduena uestit , ad speculum remeat peregrina fronte character et deleta diu rescribitur oris imago . 
uirtutum quam celsa fides , ubi concite sancti pacis ab officio perierunt proelia morbi ! 
complexu res dira fugit , languoris iniqui peste cadente nouam gesserunt oscula pugnam . 
inclita religio Martini , cuius honore foedere fida fides formosat foeda fidelis ! 
o felix regio sancti pede lumine tactu , illustris lustrante uiro loca lustra ligustra urbes rura domus templa oppida moenia uillas , quaeque uiri insignis tam insignia signa mereris ! 
cuius ab ore sacro , magnalia cetera uincens , leprosi ad curam Iordanis in oscula fluxit et fontem fluidae maculae lauat unda saliuae . 
Pendula iam dudum laxaui carbasa pinu , dum pelagus componit , iter dum nauta resumit , et restricta semel leuius se sarcina ducit . 
me quoque iam primi finita parte libelli ad cursum leuis aura uocat , paro lintea uentis : spiritus alteuolans , imple mea uela secundus , ne trepidam classem contraria flabra flagellent . 
Martinum mea prora uehat : sancta entheca nautae , dulcis apex , spes fida ratis , leue pondus amantis , mercis onus suaue est , etsi ueheretur in ulnis . 
Qui tetigit quodcumque manu uel tactus ab ullo est , a digitis salit alta salus , fluit unguen ab ungue . 
fimbria quin etiam quod nobilis attigit umquam , sparsit abundantem modica de ueste salutem , fontis et huius aquis restricta est unda cruoris siccauitque suo refluamina fluxa fluento . 
sumens aeger opem per furta salubria fili , dum nescit medicus , finit discrimina morbus . 
Arbiter Arborius , uir praefectorius idem , quartano genitam grauiter cruciante camino , plurima dum faceret neque cura mederet alumnae , missa beata uiri restrinxit epistula febrem : qua superimposita charta recubante puella , mos sudoris aquas ubi littera sicca rigauit , febris ab internis extracta est arida membris : axe serenato madidans sine uellere nimbi rore atramenti restincta est flamma camini . 
Israhelitarum ueluti Moysiticus alter , ne uapor excruciet , protendit pagina nubem . 
quam mirum artificem dantem per scripta salutem ! 
sic operabatur praesens ubi non erat ipse . 
quae patre ab Arborio Martino offertur opimo consecranda manu qua saluificata sit ipsa . 
quam bene bis sanam cum uirginitate puellam reddidit iste patri proprio pater , ille superno ! 
sic meruit geminam solo curante medellam , dum caram subolem morti subduxit utraeque . 
Paulinique oculum taetra caligine mersum impositis manibus radius penetrauit acutus atque serena dies detersa nube refulsit , lumen et emicuit facies non lusca gemellum Martini digitis oleo manante lucernae , cuncta salutifero superans collyria tactu . 
Ipse etiam casu scalarum uertice lapsus dinumeransque cadendo gradus , capite , ore relisus , attritus membris , descendens saltibus amplis , multorum medicus tam plurima uulnera portans dum cellae recubat grauiter sub nocte sopora , peruigilis domini uenit angelus aere fusus . 
ulcera quaeque uiri tractans dum singula palpat , tangens membra manu solidat uestigia gressu excutiturque lues fugitiuo tabida saltu et sudibus laceros rediit cutis una per artus . 
crastinus incolumi processit corpore comptus angelicamque fidem testis praesentia fecit . 
nec perferre pium longinqua flagella decebat , quando flagellari grauiter non pertulit ullum . 
Praetereunda mihi neque sunt haec maxima rerum . 
Maximus Augustus , nece regis maximus armis imperium indeptus , ciuili clade superbus , dum regit insolitas frenorum infrenus habenas , pontificum cui tunc adulatio laxa fauebat principis et nutu cleri tum circulus ibat , Martino ueniente tamen res ipse precatus , ut sanctum ad mensam habeat : qui saepe repulsus tandem promeruit fieri conuiua beati . 
imperio plaudente simul sedet , urbe fauente , conuiuam caeli quod terrena excipit aula . 
conueniunt proceres , praefectus consul honores certatim asciti , regalia festa colentes , principe postposito miraturi acta sacrati . 
Augusti obsequiis fremit undique concitus orbis , diuitias pariter producens deliciasque quas habet Indus Arabs Geta Thrax Persa Afer Hiberus , quod fert meridies arctos occasus et ortus , quod Boreas Aquilo Libs Circius Auster et Eurus , quod Geon et Phison , Tigris Eufratesque redundant , Rhenus Atax Rhodanus Tibris Padus , Hister Orontes , quod mare terra polus pisce alite fruge ministrat . 
emblema gemma lapis toreumata tura , Falerna Gazaque , Creta Samus Cypros Colophona Seraptis , lucida perspicuis certantia uina lapillis , uix discernendis crystallina pocula potis . 
inde calix niueus uariat per uina colores , hinc mentita bibunt patera fucante Falerna . 
hic abacum picto bombycina flore decorant alte laborata et uel qualia pensat Aragne ; serica purpureis sternuntur uellera uillis ; illita blatta toris aurumque intermicat ostro totaque permixtis radiant uelamina gemmis . 
inde pari pariter rutilant aetate ministri : in cunctis uarius habitus , nitor omnibus unus . 
quod ualet ore loqui , potuit sub principe ferri . 
ordine Caesareo Martino haec pompa paratur , qui modicis contentus erat , satiandus in uno . 
accubat interea princeps , simul ordo senatus , presbyter inde toro ueneranda acclinat in ulna . 
at iusta regem sella sacer adsidet arta . 
porrigit hinc regi mox pocula prima minister . 
qui sancto iubet ante dari , quo possit ab ipso Augustus calicem excipere et potare secundus . 
Martinus patera oblata ut bibit ore parumper , diuino sitiens potius se fonte rigari , principe postposito partem libaminis imam presbytero tribuit , sciens quod dignior esset . 
miratur princeps proceres conuiua ministri iudicioque suo se pensauere minores . 
ilico percurrit res gesta palatia complens , hoc quod apud sanctum fuit ordine presbyterali Augustus conuiua minor : uox una per urbem Martinum fecisse canit sub principis ora iudicis in minimi mensa quod nemo ualeret . 
erubuitque aliud hinc dicere turba satelles . 
si quid enim uoluit pro supplice forte precari , induperatori Martinus et imperat ipsi . 
qui tamen Augusto praedixit sorte futura prospera quae meteret , quae mox contraria ferret . 
motibus Italiae pugnante Ualentiniano Maximus ut cecidit post bella secunda tyrannus , qui graue succubuit Aquileia protinus urbe , Martini dictis et uerbo libra pependit . 
Coetibus angelicis uisus saepe atque locutus miscuit humanas turmis caelestibus aures , uoce salutatus uel nutibus ipse salutans aligeros proceres tenuata per aera lapsos , mitibus alloquiis ageret qui saepe monerent , qui caelo expeterent terrena sede parentem et consanguineum quasi longa in saecula ciuem , uoce requirentes et amore perenne uocantes : quid faceret terris anima haec tam libera culpis ut subeat caelis peregrinus et hospes ab aruis . 
daemonicas etiam species falsasque figuras quaslibet in formas si uerteret infitiator , perspicuas habuit penetralis acumine uisus Martinique oculos neque falsa fefellit imago . 
nam quamuis uaria tegeretur larua figura , sancto nuda fuit , cum non se absconderet umbra . 
et quia perfidiis illusio nulla ualebat , prensus in arte feros iaculabat probra beato , et cum fraus cessat , hostis conuicia iactat . 
Tempore nam quodam cornu bouis ecce cruentum ipse cruentus habens infert ad tecta sacrati . 
irruit in cellam causamque exponit iniquam " quo uirtus , Martine , tua est ? 
hoc aspicis " ? 
inquit . 
" unum namque tuum nuper hac caede peremi et mihi praeda iacet pecuali capta ministro iniunctumque nefas sceleris bos armiger implet . 
damno cresco tuo , congaudens ubere fletu " . 
protinus his dictis fratres simul aduocat omnes et pater ore refert quidquid ferus indicat hostis , sollicitus ne quid lupus abripuisset ouili . 
perquirunt socios monachi numerumque recensent , sed grege de niueo modicus neque defuit agnus . 
conductus mercede tamen deest rusticus unus ligna trahendo focis nemorum uectore bubulco . 
quo propero iubet ire gradu causamque requiri . 
semianimem inueniunt missi , suprema gementem , indicat atque necem dum adhuc super halitus errat , quod sua laxato taurus foret inguina cornu ; explicitaque fide uitam cum uoce reliquit . 
nec sanctum hoc errare facit quod fecerat error . 
Additur hinc etiam rerum mirabilis ordo : mille nocendi artes dum perfidus exerit hostis , nunc Iouis in faciem , nunc se mentitus Anubem , saepe habitu Ueneris , saepissime fronte Mineruae sedulus insidiis sancto sua seria rumpens diuersis formis se , ut terror cresceret , offert et uacuus generet specie uariante timorem , qui uirtute nequit , superatus ut arte rebellet . 
sed tamen intrepidus persistit inania temnens , semper inaduersus iaculans crucis arma beatus , belliger hoc clipeo hostilia tela relidens : qua penetrante acie se machina falsa resoluit . 
saepe etiam in sanctum uacuos acuere tumultus infitiatores falso minitante flagello . 
sed fremitus fragilis per inania cymbala tinnit oppositisque minis interritus ipse resistit , nec fundata decet contra euacuata moueri . 
Hinc quoque letiferi suffusus felle ueneni perfidus horribilis trux lubricus inuidus anguis ore cruentatis Martinum prouocat armis : cur habeat monachos oneroso crimine pressos ? 
cur maculosa cohors habitet pia saepta magistri ? 
ne rea turba malis uiolet consortia iusti morbida neu reliquos uitii contagia fucent , qui male polluerint lauacri uenerabilis undam ac sua perdiderint baptismata crimine mersi , nec uia sit ueniae periit quibus orbita lapsis , cum semel in foueam uix sit reuocare ruentem ac neque restitui uastato in corpore florem , nec redeat miseris ultra indulgentia Christi . 
tunc Martinus ait haec contra daemonis iram : " perfide desipiens , quia non tua commoda ceruis , hostis inique tibi , tibi noxie te pereunte : si nunc paeniteas , si nunc resipiscere uelles , praecipitare animas , ut iam per crimina nolles nec tua seruirent alienae tela ruinae erroresque tuos damnares ultime iudex , de pietate dei fidens promittere possem , ut tibi tam misero misereri Christus haberet et cito donaret scelerata piacula culpae . 
ob hoc arce poli descendit ad arua redemptor , perdita ut eriperet , peritura nec ipsa perirent . 
immaculatus enim maculas detergere uenit uulneribusque suis curaret ut ulcera mundi . 
funeris ordo sui nostrae fuit arra salutis : sputa flagella chlamys fel acetum lancea claui , crux pia mors , tumulus lapis , inferus umbra tyrannus : uicta simul triduo premit , et redit auctor ad astra descensusque suus meus est ascensus in altum . 
nec peccatoris mortem magis eligit ultor , quando suis poenis nobis dedit arma salutis " . 
sic pius indomitam pestem mansuescere temptat promisitque lupo bona pastor ouilia reddi . 
quanto magis homini reserarit praemia Christi , propter quem ipse deus homo fit , iacet atque resurgit ? 
o pietas et celsa fides , praesumptio dulcis , quae promittit opem deceptori et perituro ! 
explicuit uotum , si non ualet ire iuuandum : cui minus in posse est , satis est ostendere uelle , nam totum impendit qui non abscondit amorem . 
Hinc Clarus , placidis adulescens moribus expers , Martinum amplectens patrem et sua cuncta relinquens , tempore quique breui micuit uirtute fideque , cum prope pontificem habitacula constituisset ac sua complures peterent consortia fratres , huic se tunc monachus socians Anatolius addit . 
in commune prius humilis censura sodalis . 
qui rudis ingenii , uersuto illusus ab hoste post ait ad sese quod caelitus angelus iret ac reserare sibi mysteria clausa Tonantis , et cito siderea uolitent sua nuntia pinna atque remissa uiri responsio nubila tangat , Iter se et dominum memorans iter esse propinquum , e sibi contigui iactat confinia caeli , se secreta dei sciendo iam esse prophetam . 
sed Clarum , ut credat , nec opinio falsa mouebat . 
tunc sine more furens Anatolius adserit audax , quod sibi de caelo dominus transmittat amictum , induat et uestem delatam nocte silenti , ut signa stupeant cuius modo uerba cauillant . 
eleuat hinc uarium monachorum turba tumultum et suspensa tenet spectatio uana sodales . 
interea medias quasi nox transcurrerat horas et rota flexa aequo gyrabat cardine metam : fit subito strepitus , quatitur locus , arua mouentur et confusa simul uario fremit aula susurro , murmure raucisono frangente lepore loquellas . 
credas pugnaces uolitare per astra falanges et uideas rapidas discurrere turbine turmas . 
hinc ubi concussis redierunt otia turbis motaque tempestas tranquilla silentia sumpsit , aduocat ex monachis confestim Anatolius unum , comminus et tunicam ostentat iactantior albam , qua uacue tumidus falso umbrabatur honore , candidus exuuiis , sed nigri daemonis arte . 
inde ciet reliquos , occurrit Clarus et ipse , palpat mollitiem uestis candore niuali , serica confingunt tenuato stamina filo , nec contacta manu discerni uellera possunt . 
ducitur interea monachis nox peruigil hymnis , et compacta choris Dauitica canna resultat , ut coram altithronus uelamina uisa reuelet . 
iam spumabat equis Aurorae auriga rubores , Sol quoque lucifluas curru flectebat habenas atque renata dies reuocabat in arua labores : mox Clarus monachum Martino ostendere tendit . 
noscens pontifici fantasmata nulla latere , cum sancti ante oculos uario fuit una figura decipulamque suam deceptor perdit in illum . 
coeperat his demens Anatolius ergo reniti , interdicta sibi ne Martini occurrat ouili . 
dum tamen inuitus traheretur passibus haerens , tegmina falsiloqui uanescunt alba nigelli et male destituunt monachum uaga pallia nudum nec stat imagineis simulatilis umbra figuris . 
territa Martini sic nomine larua refugit . 
Hostis iners maiora suis dehinc uiribus audens , perfidus et totiens elisus nec sibi credens , debilis arma mouens et degener ardua temptans , ut sua laus fieret uel sollicitasse potentem , cresceret et titulis , fortem pulsasse sagittis : denique cum sanctus recubaret in aggere fusus , insinuando preces domino pro plebe sacerdos , constitit ante oculos deformis forma rebellis , sulphurea sub luce micans , radiatilis umbra , lumine mentito tenebrosus et atra uorago fulgidus exuuiis , regali ueste satelles , tectus bratteolis , uacuo diademate pulcher , ordine gemmarum numerosa luce coruscus , falsa ueste potens , cui calceus illitus auro , laetior et tumido iactans se pompa triumpho . 
cuius ad aspectum sanctus hebet ore represso mutuaque ambo diu tenuere silentia fastu , mirans ille uirum , dum despicit iste superbum . 
quem prior alloquitur reus et temerarius hostis : " quae dudum , Martine , cupis penetrante precatu . 
iam pia uota tenes : ego sum tua gloria Christus . 
exigis ut ueniam ualidos recreare labores et sudata tuis ut soler bella tropaeis : debita militiae dare oportet munera regem . 
descensurus enim ad terras huc dirigo gressum , ut tua sollicitis requiescant pectora curis " . 
his sacer intrepidus nolens responsa referre despicit et reticet , tractat neque uerba relaxat : mens solidata manens , rimans alta atque profunda cardine nec tremulo uento neque flante rotatur . 
lubricus hinc repetit mordacia sibila serpens : " credere quid dubitas proprio quod lumine cernis " en ego sum Christus , tecum qui consero uoces , et loquor haec secreta palam dignando futura . 
neu de me trepides , testis mihi fulgida lux est . 
spiritus ut uerax Martini igniuit acumen ac patefecit iter , ne clausa uenena laterent hostis et anguini posset discernere fraudem , libertate potens sanctis sermonibus inquit : " non ita se dominus uenturum dixit in orbem , se neque purpureum nec sic diademate fultum pandit apostolicis uoce insinuante columnis , cum sua carnalis raperetur ad astra figura atque piis plantis strauerunt flamina pinnas , cum pede pressa sacro seruirent aera regi angelicis uectus manibus celer aethera calcans , ingrediens teneras neque frangens gressibus auras . 
pendula planta uolans cum nubila finderet intrans , remige pinnigero qua non facit ala sigillum : cum Galilaeis tunc spectantibus angelus astans sic ait altithronum rediturum qualiter iret . 
unde probanda probo , reprobo reprobantia probra : non sunt signa mei regis , sed castra tyranni . 
ast ego transfixas clauis nisi uidero palmas atque beata crucis tum stigmata carne gerentem ac latus et fossas traiecto missile costas , unde cruentati pariunt baptismata riui et sacra purpureo maculas lauat unda fluento , quae dedit in pretium generosa talenta redemptor inque crucis trutina pretii nomismata pensans , totum auctor redimens thesauro corporis orbem , cum gemma una fuit quae cuncta in uasa ualeret ; hac nisi ueste tegi uideam qua pertulit auctor , indicio sine hoc Christum uenisse negabo . 
nam decet ut uictor doceat per signa triumphum plagaque fixa potest laudem accumulare tropaei " . 
mox inimicus iners , uibratus uerbere uerbi , pestifer aerius tenuata per aethera lapsus , in propriam speciem rediens ad inane solutus effugit ex oculis liquidas quasi fumus in auras et leuis umbriferae uolitauit imago figurae , uisibus exclusus cellam paedore cruminans , agnitus indiciis , sua per uestigia sordens et foetore sibi comitante satellite fugit , Martinique fidem neque fulgida forma fefellit nec radium mentis delusit splendor inanis , luce superfusa qua se nox taetra tegebat . 
numquid non poterat humilis superare superbum aut non deiceret tam mente benignus iniquum pacificis armis doctus domitare rebelles ? 
Cuius dulcis erat fauor et honor altus amoris , non solum abluere alterius , sed lambere plantas hospitis atque non uestigia tergere lingua , semper aquam manibus tribuens uenientibus ipse , caelestis cupiens homini seruire minister , et manus , alma pedes de peccatore luebat , cum sua porrigeret uel fimbria tacta salutem . 
qui illecebras mundi fugiendas instituebat et saeclo sua lucra dari , nil quaerere terris , ut censum fugeret qui ascendere uellet Olympum , ut graue pondus agri uel nummi nullus haberet nec retineret opes qui caelo occurreret heres . 
namque onus ascensum uetat et descendere praestat , imum uersa trahunt nec in altum pondera ducunt , in montem gradiens titubat sub fasce columna , deficit et fragilis ualido sub pondere planta ; mergit in undosum cumulatam sarcina proram : ut petat ad portum , rerum facit entheca iactum . 
Qui pater illustris Paulini gesta beabat , floruit Italiae quo post antistite Nola qua regio Campana sedet rectore superno : diues agris , opulens famulis , locupletus aceruis , uir censu uastus , lare celsus et ore rotundus , ditior ipse fide pro Christo fit sibi pauper et dedit innumeros redimentes crimina nummos . 
cuius sparsa solo migrauit ad astra facultas fecit et in caelum pigras ascendere terras , uno stando loco et dant bruta ad sidera saltum . 
ergo euangelicum Paulino implente relatum Martinus monitat cunctis talem esse sequendum , tramite difficili potuit quia pergere diues depositoque onere ascendit quia liber in arcem exemploque monens uocat altius ire sequaces . 
Iam quoque Martini quae fabula fluxerit ore , quae grauitas fuerit , quam acer , de lege disertus ! 
quaestio nec latuit caelesti iure peritum : uir reserare ualens quodcumque aenigma negaret , ingenii dulcis prudentia larga redundans , fonte perenne bibens quod riuulus ille ligaret , sermo pius promptus placidus catus aptus amandus intentis animis , caeli possessor in aruis , peruigil orator mandando negotia Christo , iudicis in uultus inopum querimonia pandens , doctus in arte sacra miserorum exponere causas , adsertor ualidus , superans fora iura togatos , nobilis astructor , facundus contionator . 
qui prece profusa domini uadimonia placans quantum uoce ualens uiduis atque orfanatrofis , cuius et ipsa polum taciturna silentia pulsant ! 
mens fundata deo , sine fuco , proxima caelo , otia nulla terens et nulla negotia carnis , quidquid agendum esset totum uelociter implens ; sed mora Christus erat , famulans sibi nocte dieque , non cibus et somnus nisi quod natura necessat : tardus edax , uelox uigilans sopor , esca sub ictu , nec faceret nisi quod sine his caro uiuere nescit ; tempus utrumque dicans causis repetendo duabus : lectio nunc resonans sibi , nunc oratio currens ; cuius erat requies tantum mutare labores . 
si foris isset , erat homo iugiter intimus orans , caelo non carnis , sed tendens lumina cordis . 
nec dolus inclusus latuit nec ab ore refluxit . 
uir sine mundanis , domini possessio munda , nullum iudicio damnans , mala nulla repensans ; haec sua forte fuit , si facta iniuria fratri est . 
a minimis laeso non umquam erat ultio dulcis deque gradu proprio neque reppulit officialem . 
carus et aduersis , pius aequis , blandus iniquis ? 
ira tumor risus maeror stetit exul ab illo . 
non in fronte tenens nubem nec in ore cachinnum idem semper erat facie cute corde colore , nec uariabat opus uir adhuc in corpore constans , immortale aliquid mortali ab imagine promens . 
ora deus , sensum pietas , pax corda tenebat , pro se parua gerens aliena misertus agebat , naturae ut seriem postponens angelus esset . 
alta supergrediens , mente ultra nubila tendens liber ab humanis intrabat sidera ciuis . 
inclita signa gerens et multa futura prophetans stabat adhuc terris caelestibus intimus haerens , noscens clausa dei quasi consiliator amici , cum sua participat caro secreta clienti ; uir cui Christus amor , Christus honor , omnia Christus , flos odor esca sapor fons lux uia gloria Christus : huius in affectu insertus solidatus adultus ac uelut arbor agri , secus est ubi cursus aquarum , flore comis foliis et fructu perpete gaudens ornata aeternae fert poma perennia uitae inter apostolicas acies sacrosque prophetas martyriique choros atque agmina fulgida caeli , rege sub inuicto qua exercitus ille coruscat per turmas , proceres , legiones atque cohortes milite seu comite et gradibus duce consule crescens , lacteus iste toga , rutilus micat ille corona , hunc praetexta nitens , illum diadema facetat , hos chlamys , ast illos armilla topaza decorat , balteus huic radiat , huic infula crine coruscat , alter palmatae , trabeae nitet alter honore , pingit et ornatum gemma aurum purpura byssus , nec uidet hoc oculus quod habet super astra senatus : his frueris , Martine , bonis sub principe caeli , coetibus angelicis sociabilis et patriarchis , compar apostolicis meritis , aequande prophetis , addite martyribus , rubricat quibus unda cruoris , fulgide confessor , candentia lilia uincens , lumine purpureo redimite , decore corusce , liberius gradiens per celsa palatia regis , uir transcripte potens aeterna in saecula ciuis ; signifer arma crucis fers nobilitata triumphis , dulcis , adorande et mihi pectore , uoce colende . 
cuius prosaicus cecinit prius acta Seuerus , uersibus intonuit Paulinus deinde beatus , aequiperare ualens illustris uterque relator : materie uicti sed et ipsi carmine cedunt . 
luminibus tantis ego nubilus inseror audax e minimis minimus , de magno maxima temptans , qui pede subtitubo , balbutio faucis anhelo , et rudis eloquio carpo quod condere certor . 
da ueniam , quia te cecinit rea lingua relatu . 
fer pietatis opem misero miserando misertor , rector ut altithronus cum uenerit arbiter orbis , tu memor obtineas delicti obliuia nostri : inter me ac dominum mediator adesto benigne , quem sua culpa ligat tua ut interuentio soluat . 
spes Fortunati sit fida salutis egeni suppliciter humilem tibi se strauisse , patrone , qui leprae maculas medicata per oscula purgas mortis et extremae reuocas in origine finem carnis adhuc fragilis quondam sub imagine constans . 
nunc opus ut mites pietas tua commodet aures , nam prece posse uales apud illum cuius haberis : quod peto tu poteris , quia totum praestat amicis . 
sic tibi quaeque petis tribuat praesentia regis . 
Hactenus in bibulis fixa stetit anchora terris , otia lenta trahens et inerti dente quiescens , leniter alludens dum sibilat aura soporem et nos umbra tegit uiridante crepidine ripae : ecce serena dies rutilata crepuscula profert et pelagus rate nauta petit ; iam soluo rudentes litus harundineum linquens , leuo carbasa uentis . 
ante per Hadriacas spumas dare uela uidebar turbine raptus aquae per murmura rauca fragoris cum duce Sulpicio , bene cuius ab ore uenusto Martini sacros dulcis stilus edidit actus : quos ego sub geminis claudo pede curro libellis , infimus egregii contexens gesta patroni ; rursus in Oceanos uideor mihi tendere fluctus , maius iter gradiens , ubi se uada glauca relidunt et crescit terrore timor rate nube profundo . 
dum tamen alta peto , resonet mihi Gallus in aure gesta beata uiri , quo mitiget unda tumorem et sermone uiam releuet sale fabula dulcis . 
deferor ecce freto , fugiunt et litora uisum . 
remiget hic Gallus , Martinus uela gubernet , flamina Christus agat , portum quibus unda reducat . 
nunc quoque gesta sacri , dum nauigo , nauta loquatur . 
Mensibus hibernis , dum Bosphorus alligat undas et liquidos campos uetat imber arare carinis Oceanusque negat commercia ferre Britannis , cum sata sub rigido sua germina frigore celant ac penetrante gelu liget unda et herba liquescit , astitit ante fores orans uestem aeger egenus : lingua ligata gelu nec solueret ore loquellas . 
ut tegeretur inops , sacer imperat ergo ministro . 
ipse remota petens populi caret arte tumultu . 
comperit ut sanctus nihil accepisse trementem , exuitur tunica algentemque obtexit amictu ; quam sine teste dedit latitans et abire coegit . 
ecce minister adest rogitans procedere sanctum , sed sacer ante monet uestiri tegmine nudum . 
haec memorante pio stupidus hebet archidiacon : quid faceret , nudum dum non ibi cerneret ullum ? 
noscere nec poterat residente antistite nudo qui tunicae interius non inspiciebat amictum , amphibalo exterius dum membra obtecta laterent . 
angit in ancipiti , quod hoc aenigma beati ? 
quaestio tanta ligat neque problema soluit egeni . 
tunc ait ipse sacer : " mihi tegmen defer abollae , nec pauper defit qui uestibus indiget illis " . 
succensus grauiter tegimen fert uile minister , ante pedes iactans ait : " en sine paupere uestem " . 
induitur sancto hirsuta bigerrica palla , uix cui digna foret stola lactea et aurea fulua ; processit tum summus honor , sed pauper amictu , despectus tunica , caelesti in sede senator . 
interea populis ceremonia sancta retractans cum holocausta sacrae manibus benediceret arae , protinus a capite emicuit globus ignis amici , lambens colla comasque , et flamma benigna uolabat tactu mollis , honore potens , splendore coruscans , crine ornans , meritum prodens , pro tegmine fulgens , praebuit obsequium minus impendente ministro , gesta occulta index in lucem lumine mittens . 
o diues pauper , tunica contente nec una , qui nec habes aliam neque uis retinere uel ipsam , dum superesse putas uestitum simplicis usus , cui grauis est uel palla leuis , dum clamat egenus : tegmine pro nudi cupiens procedere nudus nec partiris opem , sed totum cedis egenti , haec tua sola putans , petitus si nulla negasses , ut magis esses inops , inopi dum cuncta dedisses ; nec puduit , uerecunde pater , sine ueste sedentem , sed nihil erubuit pietas impensa fidelis nec minimum retinens , fieret quo maior honore . 
est mihi uelle loqui speciosa negotia nudi , sed rapiunt auidum reliquarum insignia rerum . 
Dum recubaret humo fluitans Euantius aeger fessus et extremus cum iam super halitus iret , pontificem precibus celer euocat , ut properaret et uia coepta sacri fieret sibi uita reducti . 
nec cunctatus iter Martinus adire uiator uix medium spatium emensus gradiente senecta ante salutis opem misit , quam uisus adesset , atque medella aegro data nuntiat ire beatum , significans etiam cursor medicina sequentem . 
dum pede tardat heros , praecessit cura uolatu aduentusque pii fert aura salubris odorem , ut cito succurrant , unguenta per aera tranant . 
sol ueluti radiis dat longius ore calores , sic Martinus opem et quo non est exhibet arte . 
admiranda nimis res est , ubi peste fugata antea quam medicus pulsum tenet , exilit aeger obuius occurrens sancto obsequiumque rependit . 
duxit et ipse domum qui se sibi luce reduxit , nunc alacer saltu , recubans paulo ante grabatto . 
interea miris Euantius actibus expers supplicat incolumis , domui ut mora crastina tardet : hospitis et tanti tenet una diecula uultum , sed mora tum fuit haec occasio danda salutis . 
Ilico percutitur puer atro dente chelydri membraque percussi distenderat ira ueneni . 
cum spatium uitae mors importuna negaret flebile et in toto regnaret corpore uirus , exposuit puerum ante pedes Euantius almi , omnia confisus Martinum posse mereri . 
sanctus enim tactu mox singula membra pererrat atque manu medica morientia uiscera palpat . 
inde super uulnus , qua bestia fixerat ictum , ut posuit digitum , fluit undique uena ueneni et repedauit iter dederat qua uipera uirus . 
hinc sacer inspiciens collecta tabe tumorem , pollice subducto quam fuderat ulcere serpens cuncta ueneni uis per hiatum uulneris exit . 
sanguine concreto stillans , uelut ubere caprae , turgida plaga necem uomuit de uulnere filans , concretam saniem uena saliente relaxans . 
effert uirus iners refluente canale liquorem et data letiferum reuocat retro fistula riuum . 
expugnante fide morsus uim perdidit anguis et quia non perimunt perierunt arma ueneni . 
stat puer incolumis , remanet neque pallor in ore . 
miratur famulum dominus , stupet et domus omnis currere seruitio quem crederet ire sepulchro . 
Hinc pius antistes , loca singula more requirens , hispidus occurrit raedae fiscalis amictu . 
quo iumenta , sacri dum pallia pendula cernunt , feruida subductum rapuere per inuia currum . 
dimissis auriga rotis et miles habenis Martinum flagris et fustibus urguet iniquis . 
sed de caede uiri pecudi datur ultio tristis . 
ipse tamen patiens , iaculorum grandine pressus atque flagellantum dum debacchatur erinys , uulnera nulla refert manibus nec ab ore susurros . 
hinc grauius cruciat caedentem ignobilis ira , hic quia dum tolerat , se irridi computat alter , et magis ille furit , dum sustinet iste libenter . 
interea ad raedam redeunt grassante querella , dum satiat uindicta famem lymphatilis irae . 
mulas ire monent qua publicus aduocat agger . 
uoce premunt et fuste dolant lacerantque flagello , sed neque compulsae rapiunt iuga lora quadrigae : fixa manent nec fessa mouent uelut aerea signa , ceu liquefacta nouo se glutine terra ligasset , a putre ut credas animalia puluere nexa . 
agnouere uiri se numinis arte teneri . 
accurrunt celeres , inquirunt nomen euntis , Martinum inueniunt a se crudeliter actum . 
confusi , flentes , rubricante pudore reclini ante pedes sancti sternuntur et ore precantur , ut ueniam errori tribuat , sinat ire ligatos . 
quos tamen ante sacer praedixerat esse retentos . 
rem probat , ulcus amat , ueniam dat , abire perorat . 
quos uirtus uinxit , pietas mollita resoluit . 
ore pependit iter : uerba artant , uerba relaxant , et iuga frena rotas mulas auriga recepit . 
Carnutis hinc etiam dum praetereundo ueniret , ethnica per campos passim obuia turba fluebat , excita amore sacri , licet et non crederet ipsi , ad speculare nouum concurrens undique uisu , cum necdum his Christi radiaret honore character nec sacra uerbigeni flueret super unda Tonantis . 
at Martinus ouans , domino reserante profunda , sensit adesse locum quo fertile surgeret aruum . 
incipit alloquiis fera pectora cultor arare : ore sacer nitido dumosa noualia purgans , proscindens , iterans , bis terque quaterque resulcans paulatim ad fructus stupidos animauerat agros . 
hinc rudibus populis Christi noua semina iactat ; sensibus humanis lactantia germina surgunt , leniter et rigidis coalescunt gramina sulcis . 
quid faceret sanctus turbis coeuntibus amplis , messe in tam multa ueniens operarius unus ? 
excolit includit serit inserit alligat ambit . 
interea mulier defuncto pendula nato bracchia distendens offert ante ora cadauer , funeris increpitans misero fera cantica planctu ; dum dolor ad lacrimas trahit , haec uix explicat ore : " fortis amice dei , toto uenerabilis orbe , quem semper lamenta mouent pietate propinqua , ardens quid cupiam corpus tibi nuntiet algens . 
ecce obiit miserae mihi filius ubere raptus , in quo mater eram : nec spes neque restitit heres : occubuit genitus , cecidit domus et mihi fructus , nulla remanserunt uteri solacia duri nec superest quod dulce uocem , quo fessa reclinem , ubere quod recreem : totus perit ordo parentis . 
qui restas , precor , adfer opem medicamine uerbi , redde genus nec sit matris mihi nomen inane ; ni suboles redeat , se cum mea funera ducat " . 
adiuuat hanc populus clamans : " sacer , adnue uotis " in cunctis uox una tonat , " miserere precanti " . 
tum pius antistes , genibus profusus in aruis , sternitur ante oculos domini , pro plebe satagens , ut mereretur ouem , per quam grex plurimus esset . 
adnuit omnipotens , famulo dans culmen honorum . 
mox bonus ore preces orator misit in aures , ordine disposito postquam se oratio complet , erigitur senior , simul infans uiuificatur porrigiturque suae populo sub teste mamillae . 
fit fragor et populi noua pectore uota uolutant , mirantes hominem leti mutasse uigorem , et qui in morte manet morti sua iura tulisse . 
inde cateruatim Christum dominumque deumque confessi exorant fieri se lege beati . 
fit subito in campis populus catechumenus omnis : non templa expectant nec claustra dicata sacelli ecclesiaeque typum campus generosior explet , quodque solet tectis pratis adhibetur apertis . 
unica mors pueri sic uitae parturit agmen , dumque unus terrae rediit , plebs astra recepit : sub duce Martino felix exercitus hic est . 
Dum regeret princeps data iura Ualentinianus , Romuleis opibus mundo famulante superbus . 
tum pia causa sacrum comitatum compulit ire . 
quem , quia praesensit se posci talia Caesar quae nollet praestare . 
uirum iubet arce repelli et uetat a foribus penetrare palatia iustum . 
instat ad haec uxor , cui tunc erat Arrius auctor . 
sed sacer ut uidit tali se fraude repelli , hinc aula exclusus redit arma domestica sumens , contegitur saetis respergitur atque fauillis . 
ordine miles agens remouet potumque cibumque . 
nocte dieque uacans orandi iugiter usu . 
septimus ergo dies aderat . 
quo sanctus amore fortia castra mouens his desudabat in armis : quo angelus assistens iubet ire palatia iustum . 
fretus in auxilio Martinus pergit ad arcem . 
limine nullus obest . 
ad principis ora perintrat . 
qui sanctum inspiciens , quod adesset frenduit ore atque astante pio solio neque surgit ab alto . 
regalem sellam mox ignibus ardor oberrat et uaga flamma natat qua molle sedile coruscat . 
undique fusa furens , sed culpae Caesaris ultrix , ceruicis durae soluens ardore rigorem . 
inde flagella cocunt , hinc regem incendia caedunt , uapulat et rapidis flammis augusta potestas . 
hinc celer exiluit rapiens se Caesar et ardens , Martini genua amplectens pedibusque uolutans . 
sicque superbum hominem se agnoscere poena coegit , uilia regna probans et celsa cacumina curuans , imperiale caput sancti ad uestigia subdens . 
nec spectare preces patitur reuerentia iusti : praestitit ante tumens , quam supplex danda rogasset . 
regia rite parans conuiuia saepe beato obtulit inde fauens abeunti munera princeps ; paupertate potens sed reppulit omnia sanctus donaque despiciens meruit plus principe ab ipso , tanto maius habens quanto minus ambit auarus . 
omnia sunt soli qui nulla requirit habenda . 
Hinc quoque Romuleam regeret cum Maximus arcem , uir capiens apicem per publica gesta triumphis , saepius hic sanctum per celsa palatia ducit , hoc toto sermone loquens de luce futura , quis sit honor iustis , laus gloria palma corona . 
nec regina pedes cessat lacrimosa rigare , sternens membra solo , suspendens gaudia uoto . 
inde precatur ouans , conuiuia ut ipsa pararet : obtinet hoc bonitas quod non ualet alta potestas . 
ipsa manu sellam posuit mensamque parauit , dans manibus lymphas rursus regina ministrat laeta modesta suis palmis quas coxerat escas . 
quo residente sacro stetit illa immobile planta , fercula subducens et pocula porrigit ipsa , una ministra uiro suffecit ad omnia soli . 
cenula finiuit , sed adhuc regina satagit fragmina , reliquias , crustas et frusta recondens , omnia praeponens haec imperialibus escis . 
hoc Martinus agit quo clausos carcere laxet , exilio ductos laribusque reducat auitis . 
sed tibi , sancte pater , minus est Augusta quod explet : hoc magis obsequio creuit regina peracto . 
Est locus in Toronum fine et confine Biturgum , incola quem uicum uocitauit Claudiomagum : mansio forte fuit Martino praetereunti , ecclesiae domini qua secretalia pollent . 
uirgineique chori sancto abscedente requirunt , quo stetit aut sedit , iacuit genua atque reflexit : lambunt cuncta simul uel ad oscula singula ducunt , diuisere sui ueneranda stramina lecti atque leues paleas uirtutis pondere pensant . 
quam tetigit stipulam sanctus , non ibat inanis : denique post fragilis confregit fortia culmus . 
nam grauiter quendam ut rabiens inuaserat hostis et truculentus agens erroris spiritus iret , dum rapiendo rotat uaesano cardine praedam , hunc suspensa uiri collo fistuca fugauit immanemque hostem palearis arista remouit . 
tibia fruge ferax laruam iaculata sagittat et stipula exilis quasi dura falarica fixit . 
nec sic ullius ferri expauisset acumen , spicula nec tantum timuisset missa per arcum , lubrica pinnigero uenientia tela uolatu ; Parthica ceu timidum si transfodisset harundo , plaga ut uicino grauius lacerasset ab ictu , stramina sic metuit trepidans adamantinus hostis . 
ac uelut ex stipulis coqueret se flamma camini uir stetit incolumis fugiente uolucriter umbra , deserit et praedam lupus ingens et leo frendens . 
Inde reuertenti Treuerorum ex urbe beato obuia forte datur medio fera bucula campo , quam daemon dorso incumbens agitabat anhelo , pendulus aerio quatiens auriga flagello , pestifer arte noua cursor , boue nempe ueraedo , cornigeri pecudis propulsor mulio tristis , exagitator iners , residens per terga bubulcus . 
hic ubi millimodas animalis adegerat iras , ibat ubique fero furibunda iuuenca ministro , sub tortore graui per curua , per inuia cursans . 
accessit propius sancto furiatile cornu , elataque manu pecudem consistere mandat . 
quae stetit affixo minus improba bucula gressu . 
quem sacer instantem mox uidit comminus , inquit : " perge ferox , fuge saeue , redi male , cede cruente , innocuum pecudem desiste agitare , nociue . 
tunc animalis enim linquit fera belua tergum et recipit proprium mitissima bucula sensum . 
sternitur ante pedes sancti , ueneranter adorans , flexit et ipsa genu quae non habet intellectum , contra naturam discernens gesta beati , obsequiumque dedit , meriti quae nescit honorem , inde magis humilis , quia libera colla gerebat , ante ligata tumens , a peste soluta reclinis , quae stetit ore fremens , cecidit post uincula supplex et sine uoce fauet armo iactata priore . 
tum sacer antistes pecudem praecepit abire , moxque gregem repetit pastoris uoce reuincta . 
id gestum est illo sub tempore , quando beati per medias flammas nec fimbria senserat ignes . 
De minimis etiam referantur maxima rerum . 
tempore nam quodam , dum uicos circuit almus , obuia ( uenandi studio uolat agmen equorum ) nare sagace canum fit praeda reperta frutectis . 
transiliunt campos equites et uoce sequuntur , intendunt leporem fugitiuum agitare molossi . 
saltibus excussi latratu et dente minaci diffusi excurrunt celeres in amore rapinae , alter in alterius miscent uestigia saltus , iste sequax tacitus , petit hic clamoribus auras , hic frutice in uacuo delusus odore rotatur , motibus arboreis saltu suspenditur alter , capturae unius cunctorum frendet hiatus saepe super leporem morsu deceptus inani ; unguibus iniectis dum praeda uolubilis exit ac se turba premit , sic lubrica bestula fugit . 
non erat interea quo calle lepusculus iret : mons uallis petra silua frutex defecerat omnis per patulos campos fugienti tegmine nudo , poplite defecto , pede lasso , nare reclina . 
totus ab ore canis per singula murmura pendens sensit adesse tamen Martini signa beati , flexit iter trepidus hirsutas fraude per herbas . 
auribus acclinis , uagus exagitatus anhelus corruit ante pedes titubans lepus aduena supplex , si non uoce potest , flatu pro luce precatur . 
sic fera parua iacet Martini tegmine tuta et recubat dulci defensa sub arboris umbra . 
tum sacer ex solito miseratus more salubri imperat ut catuli cessent abeunte fugace . 
at sacer ille canum mox sermo cucurrit in aures , torpescunt agiles uerbo figente lyciscae , gressibus instabiles pendentes saltibus ipsi et rediere canes quasi per uestigia cancri . 
effugit incolumis per aperta lepusculus arua et cane seposito tutus terit alta uiator . 
hic fugit , ille redit , nullus perit : ecce salutem . 
sic quoque bestiolis pacem sacer intulit ipsis debilitasque canum facta est pietatis imago , qui potius uetito didicerunt parcere morsu ; et quia defuerant homines ubi mira facessit , nil de laude perit : miracula bestia sensit . 
Quanta etiam sancti sermonis gratia fulsit ! 
qui cum nuper ouem uidisset uellere tonsam , " haec euangelii " dicens " mandata peregit : namque duas tunicas gestans uuam obtulit insons et nudata suo de tegmine texit egentem . 
Inspiciens itidem sanctus per rura subulcum nudum , pellicia tantum sub ueste trementem : " ecce Adam , quondam paradisi sede repulsus , exul ab elysio pascit gregis ora suelli : deposito ueteris potius carnalis amictu Adam nempe noui nos induere instar oportet " . 
Hinc iterum cernens uernantia prata beatus ( pars pastus , pars fossus erat , pars floreus agger : sed sue confossus , boue pastus , flore comatus ) , comparat ergo tribus sanctus tria nomina rebus : " turpis adulterii species est fossa carectis , herbaque coniugii retinet detonsa figuram , est par uirginibus uiolis quae uernat imago , herbis luxurians , faeno apta et flore decora , digna deo , gemmis ratior , radiantior ostro " . 
Miles item monachum professus cingula linquens coniuge cum propria cuperet quia degere uitam , mutauit meliore uia transcurrere metam iure sacerdoti monitor hoc ordine dicens : " belligeratori ualeat ne femina iungi : sola aciem melius componit mascula uirtus . 
debilior teneat murorum claustra caterua et sexus fragilis sese intra saepta recondat . 
hoc satis , ut mulier timeat , res ipsa timori , miles ad arma potens pergat galeatus in agmen , loricae triplicis squama radiante coruscus , thoraca ex humeris indutus , nixus in hasta , adsuetus clipeo , transmittens uulnus ab arcu , hinc capulum uibrans , hinc torquens missile telum , ferratae tunicae riuos sub pondere sudans " . 
his dictis mulcens iuuenem resipiscere cogit , coniuge postposita et repetit heremita coronam . 
Iugiter interea quia salsa et sancta canebat , nec serie recipi neque possunt scripta teneri . 
quaenam uita sacri fuerit , quis singula currat , quanta fides animi , quam celsa et pura uoluntas ? 
ad quem non solum homines longo orbe uenirent , uerum etiam caelestis honor uisebat amanter angelicusque chorus properabat ad ora frequenter , colloquiis placidis ut fessum animaret amicum et quasi complexum recreet per uerba parentem . 
res probat ista sequens , quae gesta priora renarrat . 
Concilium allectum fuerat synodale Nemausum , quo sacer antistes mediator adesse recusat . 
ergo ratem scandens celerem parat ire per amnem , coetibus in mediis habitans heremita remotus ipse in puppe sedens : cunctos sua prora sequestrat ; angelus ecce tamen domini uenit aliger alno ( ipsa nempe die qua se conuentus abegit ) quidquid pontifices celebrarant ordine narrans , pro uice Martini peragens synodalia praesens . 
atque sui cura longinqua per aethera tranat . 
quem pendente uia nec in aera pinna fatigat , sed natat ala celer , donec noua nuntia portet , quae mandat dominus nihil absconsurus amico . 
rettulit ut prius . 
haec sacer et post cuncta probauit , nec frangunt praedicta fidem neque prodita fallunt . 
Accidit hinc demum foribus sedente Seuero compare cum Gallo , doctis et amore ministris : murmure multiuago completur cella beati , ostia clausa tenens . 
diei geminante sub hora ; audiuere loqui , sed quid nescire fatentur : senserunt strepitum neque uerba loquacia norunt . 
pars fuit haec meriti , uel sic sensisse superna : agnita si non sunt , satis est audita mereri . 
post sacer egrediens cellam maiore sereno , Sulpicio poscente diu quae gesta fuissent , uix motus precibus tandem rem ex ordine pandit : indicat hic Agnen , Theclam Mariamque locutam , sanctarum exponens uultus habitumque beatus , quae facies oculi gena pes manus arca figura ( lumine tam puro uidit saepe ora sororum ) , quis color atque decus , quae forma et gratia quanta , et sermone pari placidam dixisse salutem . 
hic petit ad fratres , illae petiere sorores : sed redit iste gradu , illae nam rediere uolatu . 
culmen apostolicum celsas et honore columnas saepe Petrum meruit Paulumque uidere licenter . 
Daemonicas etiam tolerans saepissime pugnas nomine quemque suo increpitans cogebat abire . 
maxime Mercurium infestum referebat adesse , brutum namque Iouem et hebetem memorabat haberi O sinceri oculi , nulla caligine pressi , mens radiata sopho , retinens sine nube serenum ! 
inspicis aeriam carnali lumine Theclam atque uides Agnen redimitam fronte corona , cernis et egregiam pretiosa luce Mariam . 
uidisti templum domini diademate fultum , uidisti thalamum sponsi super omnia pulchri , compositum gemmis auroque ostroque decorum . 
qualis iaspis erat pedibus laterique topazus ? 
qui digitis anuli uiridi fulgore uenusti ? 
quales armillae dextrae ardescente hyacintho ? 
quanto zona die lapidum radiabat honore ? 
cycladis aut qualis cataclyzis effora rasis ? 
quae palla ex umeris mixto chrysoprase beryllis ? 
quodue monile decens collo rutilabat in illo ? 
forsan erat nitidis amethystina uitta capillis , sculptilis impressis et in auribus alba sigillis , luminis ac uarios spargens diadema uirores ? 
quae frons ora oculi facies gena pes manus ulna ? 
unde repercussis florebant gramina gemmis ? 
dic , bone pastor , oui : quae fabula uestra cucurrit ? 
quid , rogo , quando Petrum ac Paulum tam saepe uidebas , prima ministerii radiantia uasa superni , aurea , pulchra nimis , gemmata uenusta corusca illa putas quanto rutilabant ora sereno , dogmata quae Christi totum sparsere per orbem , quae dixere prius : " tu es Christus filius almi altithronique dei dominantis et omnipotentis " ? 
ac super hac petra fundata ecclesia regnat , quam nec flabra mouent neque uertit turbo procellae nec trahit undiuagam pluuiatilis imber harenam , haec quia uiua tenet petra fundamenta salutis , contra quam portae inferni numquam arma ualebunt . 
quid sacer ille simul Paulus , tuba gentibus ampla , per mare , per terras Christi praeconia fundens , Europam atque Asiam , Libyam sale , dogmate complens ? 
et qua sol radiis tendit , stilus ille cucurrit : arctos , meridies hinc plenus , uesper et ortus , transit et Oceanum uel qua facit insula portum quasque Britannus habet terras atque ultima Thule , bucina concrepuit regiones una per omnes . 
dogmate tantorum Christi data munera pangit Hebraeus Graecus Romanus barbarus Indus , Israhelita canit , simul Atticus atque Quiritis , principibus geminis , fidei sub principe Roma , carnis apostolicae quo sunt duo celsa sepulchra : prima tenent terris et utrique priora supernis , dogmatis ore pares et sedis honore curules . 
ambo triumphantes spargunt noua dona per orbem , una nempe die quos passio sancta beauit , et sacra sic geminus signauit tempora consul . 
quis splendor paribus rutilabat ab ore coruscus ? 
lucifer ut radiis premeretur uultibus illis ( quippe nec ipsa micat tantum rota fulgida ) solis . 
O dulces oculi facies cernendo beatas ! 
uidistis Sion ternas quater ordine portas , quas amat omnipotens ultra omnia culmina Iacob , gemmarum uario redimitas lumine ualuas , sculptas bratteolis , inscriptas arte zmaragdis , chrysolithis rutilas , niueas stellantibus albis , quidquid amor potuit quo totum gratia fudit , omnicolora decens et in omnibus una topazos , per quas hinc populi genus illud nobile regni , intrant sideream meritorum gressibus urbem et sine fine manent transcripti in saecula ciues . 
inter quos proceres et culmina celsa potentum , patriciis mixtus generosis consulibusque proximus et regi resides , Martine , senator . 
cui dedit arma fides et cui fiducia rex est , miles amore cliens et factus honore coheres , qui potes , oro ; mei ueniam deposce reatus et uitiata tibi quod lingua remurmurat audi , ut de fonte pio fluat indulgentia laeso ac te orante , sacer , redeat medicata cicatrix . 
Post mare fluctiuagum repetens ad litora portum , floribus albicomis dum lilia pollice carpo , ungue recido rosas et per uiolaria curro , ruris amoeniferi uarios situs inter odores , obripit inde sopor , fessus quoque colla reclino fultaque gramineo iacuerunt membra grabatto . 
sed redit ecce dies et iam lucescit : eundum est , dum matutino nos ore salutat hirundo ac se nocte breui celerata crepuscula rumpunt quo torpore natent quamuis mea lumina , surgam euigilansque oculis detergam pollice somnum et quod iter repeti Gallus uocat ibo , sodales . 
fluctibus in trifidis tribus ii nauta libellis ac uelut ambiguas inter Symplegadis undas , Ionii Aegei Maleique sequace procella . 
me tamen in bibulis ne mergeret auster harenis , summa gubernauit Martini uita patroni , quam nitor scabridis indignus scalpere uerbis rusticus , arte rudis temptans formare monile , quod nec lima polit neque malleus addit acumen , non incudo terit fornaxque examinat igne nec mordax gemino forceps trutinauit obunco , sed magis incomptum profert mea lingua metallum . 
res tamen illa iuuat , sine qualibet ullius arte quod per se pulchram praefert sua gratia gemmam . 
attamen officii quae restant debita soluam et cui magna nimis modo debeo , parua rependo . 
Carnutis interea genitam pater anxius aegram , ex utero mutam profert sacro ore medendam , sex geminos grauiter hebetem sine uoce per annos . 
nec differt Martinus opem pietatis amicam . 
sternitur ergo solo , tacitus prece sidera pulsans , corpore fusus humi , uolitans super aethera sensu . 
sensit ut effectum fidei meruisse precatum , sanctificaturo ferri sibi poscit oliuum infunditque ori benedictum fruge liquorem , atque tenens digito linguam miserando puellae ipse patris nomen geniale requirit alumnam . 
mox resoluta mouet faucis lyra tinnile plectrum atque insueta canit camerati concha palati , dente relisa cauo producens uerba fritillo , responditque patris nomen pia filia dulce . 
uentre prius genita hic uisa est quasi uoce renata , reddit adulta uetus lactantes ore susurros , incipiens tenero proscindere uerba rotatu . 
motu pigra rudi decurrens lingua gradatim implicito sonitu rauca nouitare cicuta , donec plena suo cecinit symphonia flatu . 
tum genitor genua amplectens ueneranda beati , uociferans et uoce data sua gaudia plorans laetitiae uoto reboat praeconia Christo . 
Iudicis inde feri coniunx aegra Auitiani dirigit ad sanctum , morbi sperando medellam , uas olei uitreum lance aequa dimidiatum , unde salutifero depelleret unguine morbum . 
mox super ampullam fecit crucis ipse sigillum , surgit ad ora liquor spumansque exaestuat unguen ubertate noua uitrea sub cortice obortum , et uase in sicco generosus nascitur umor . 
currit in ascensum qui uergere nouit ad imum , fluxibus et liquidis olei petit alueus altum , sed quem non genuit radix oleagina sucum nec Syra baca dedit , merito uirtutis adultum . 
crescit et ad summum , patulo qua clauditur ore ; nec contentus agit liquor , ut uas expleat illud : nam cumulata olei mox defluit unda superne nec sese urna capit ( tanta est benedictio dextrae ) exundansque omnes pueri madefecit amictus et digiti de fonte ligans manauit oliuum . 
ac postquam irrigue fluuiali more cucurrit , uas plenum fidei merito matrona recepit . 
Nec minus inde subit rerum admiratio facti . 
idem uas uitreum benedictum nobile reddens , cum puer incautus posuisset in ore fenestrae , utpote carbaseo uenerans uelamine tectum , lintea dum retrahit fluitantia nescius alter , lapsa pauimento ampulla stat marmore tenso , sed nec saxa uitrum perdunt nec uasa liquorem : integra seruatur uolitans quasi pensile pluma aut subuecta leuis geminis descenderet alis , nullaque rima patet nec facta in uase cicatrix . 
sic liquor interior facit exteriora tueri et quem tutari decuit sua tegmina texit : ne uitra depereant , olei custodia seruat inclususque humor proprium defendit amictum ac fragmen fragile statuit benedictio forte . 
Cuius discipuli pariter dum comminus irent et canis horrificus latratu insisteret amplo , unus amore pio : " Martini in nomine " dixit " praecipio , taceas neque nos clamore fatiges " . 
mox praecisa canis rabidi uox ore pependit clamoremque uagum media de fauce resorbet et fragor ille ferox auido sub gutture obhaesit , stans rictu stupido frenata uoce molossus , cum furor urgueret , quia se nec hiare liceret . 
sic redit incluso tremula sine uoce susurro , profuit et nomen sancti quo defuit ore . 
Ergo iter inceptum lento pede pergere tendam , dum licet ire uiam , dum me uocat aura salubris et trahit hora dies uestigia tarda mouentem . 
moribus ut tumidus comes Auitianus agebat , terribili officio Toronos suffultus adiuit : agmina conueniunt et longa catena reorum , accrescente coma quorum caro tota fluebat et consumpta artum laxabant brachia ferrum , confectam macie uix declarante figuram . 
poenarum genus omne iubet plus more parari ( deflentem uideas populum spatiare per urbem ) indixitque , nefas , processum ad triste tribunal , unde truces oculi spectarent membra cremari . 
comperit ut sanctus feralia iussa satagi , tempore sub noctis saeua ad praetoria tendit et pietatis iter solus parat ire uiator . 
peruenit ut senior gressu miseranter anhelo , sternitur ante fores per limina dira benignus , qua recubat iudex torpente sopore sepultus . 
angelus interea penetrat mox aliger aulam , intonat et comiti dormitanti ore minaci : " te sopor hic retinet , Martinus stat foris " inquit , " tu requie frueris et sustinet ille labores . 
molliter ipse toro , iacet ille in marmore duro " . 
excutitur trepidus mox e somno Auitianus , Martinum exclamans foribus recubare sacratum , imperat et famulis , reserent ut claustra beato , ne seruum Christi uenerandum iniuria uexet . 
hinc famuli illudunt domino crepitante cachinno . 
dicentes stupidi se somnia uana uidere : prae foribus nullum residere uel esse uirorum . 
rursus praecipiti premitur somno Auitianus . 
angelus inde uirum uiolentior excitat urguens , concutit et grauiter , ne cederet ipse sopori . 
territus hinc iudex , ultra neque credulus ulli , postpositis famulis celer ad sua limina pergit atque ibi Martinum reperit , ceu senserat olim . 
tum ferus alloquitur sanctum his uocibus ultro : " quid , Martine , mihi facis hoc , uenerande sacerdos non mecum aequali , fateor , certamine pugnas : absoluendo reos uenis et me uerbere torques . 
an me pro cunctis poenas exsoluere mauis , eligis aut facinus mea per tormenta pacisci " sub tortore nouo mutantur tempora caedis : poena diurna reos cruciat , me nocte fatigas . 
serue dei , patuit quam sit tibi celsa potestas , quando flagellatur grauiter te iudice iudex . 
hinc tamen ipse probas , mecum sit qualiter actum , cum per me uenio nec amicum nec rogo seruum : non patitur differre moras quem poena coercet . 
nil opus est uerbis : tacito te nosco quod optas . 
cede , precor , discede loco , concede quod oro , ne tua me grauiter cito puniat ultio uindex . 
haec ait et propero pede discedente patrono Auitianus inops animi uocat officiales et reserare iubet tormenta ergastula claustra , cumque relaxasset , procul ipse recedit ab urbe et grauis ira fugit , sibi fit timor ipse timori , ordine peruerso et pacem fuga iudicis auget ac sine caede lupum saluo grege pastor abegit . 
Quique monasterio quotiens properaret ad urbem siue pedem cellae foris adueniendo tulisset , agmina laruarum trepidabant ore , rotatu ; et cum nescirent populi aduentare patronum , designabatur gemitu quoque daemoniorum . 
appropiante sacro pendentia membra uideres in sublime procul sublata per aera duci , ast alios , pedibus superactis uersus in altum et caput inferius , ueluti de nube ruentes ( nec tamen his uestes fluerent uerecunda tegentes ) , crimina uel merita edentes sub iudice missos et sua praecipites examine facta fatentes : ille Iouem stolidum , hic se testatur Anubem , uasa ministerii se daemonis esse nefandi . 
sed tortore pio feritas cruciata fugatur . 
Quin etiam Senonum pago quid gesserit edam . 
cum compacta gelu premeret sata grando quotannis cultoremque seges defrudaretur inanis nec messoris opus flauescens spica rogaret agricolaeque manum tritura uetaret adempta , incola maturis totiens deceptus aristis , cum ieiuna suo torperent iugera sulco ac lapidata cibum populis seges aegra negaret , mittitur ad sanctum legatio fida precatu , ut remoueret humo furibunda procella flagellum . 
celsa uiri quae mox oratio sola peregit . 
nam statim atque preces fudit bonus ore sacerdos , tempestate graues siccarunt nubila nimbos et uiduae segetes se fertilitate maritant . 
quaeque quater quinos , per quos super extitit annos , intemerata sacri uiguerunt dona patroni . 
uir tamen ipse dei ut sublatus ad astra recessit , oblitae incubuit rediuiua procella rapinae : praesule subducto uastat fera clades agellum ac male captiuas imber populatur aristas ; defensorque obit et mox praedam grando requirit : Martini abscessu repetunt elementa flagellum . 
Uir quoque iustus item cum occurreret Auitiano , aspicit instantem huic saeui daemonis umbram , horrificam facie , truculentam corpore pestem . 
quam procul intendens sanctus flatu oris abegit . 
iudex dum se ipsum putat exsufflasse beatum : " cur , bone pastor " ait " tua nos iniuria uexat indignosque facit despectio flatilis aurae ? 
quem pater egregius responso affatur amico : " haec tibi non facimus probrosi sorte reatus , sed , male quae incubuit ceruici , flauimus umbrae ; mox tamen illa fugit subsellia larua satelles et ceruice sedens inuasa sedilia liquit " . 
libertate noua surgunt colla Auitiani . 
exoneratus enim iudex reuocatur honori , mitior atque fuit , grauis implacabilis olim . 
Mirum aliud uico quod contigit Ambaciensi : idola turrito fuerant educta metallo , eximie saxis moles onerata politis , in sublime thronum procedens aede superba , falsa superstitio , deceptio uera precantum , grande opus ad facinus , faciens nihil esse colentes ; quod cum sanctus ouans mandasset rite ruendum humanis opibus neque hoc auerteret ullus , tum sacer antistes adsueta per arma recurrens , peruigil insistens nocturnis excubat horis , alloquiis domini taciturna silentia rumpens . 
sed cum mane recens auroram spargeret orbi tenderet et croceum per nubila Phoebus amictum , ecce repens oritur uariante fragore procella , stridula sidereo uolitatu et multa tumultu , auxiliis fremebunda tuis , Martine , satagens et tua castra mouens , armata ferocibus austris . 
quae fanum ut tetigit rapidae uertiginis ictu impulit ac fabricam furibundo impacta rotatu , idola comminuit molemque in puluere soluit , altaque turrigero ceciderunt moenia fastu . 
o sacer antistes , dulce et memorabile nomen , quis se non subdat tibi , pro quo et nubila pugnant Haec quoque mira loquar parili uirtute peracta . 
stabat celsa , rigens informis forma columnae , immanis habitu , tractu insuperabilis amplo , quae superimpositum simulacrum hostile gerebat . 
quam pius ut uoluit , ualuit neque soluere molem , rursus ad orandi uictricia signa cucurrit , belliger eliciens ad se arma potentia caelis , stratus humo recubans , precibus super astra relatus . 
quo exorante diu multoque in puluere fuso caelitus est oculis descendere uisa columna , molliter aerio dissulcans nubila lapsu , quae molem oppositam ut uibrato perculit ictu , fragmine dissiluit compago soluta columnae laxaque disperso pereunt simulacra metallo et mentita nouo feriuntur numina telo , falsa quidem ueram sumentia numinis iram : quae subuersa suis genuerunt lucra ruinis ac resoluta feris creuerunt templa fauillis . 
Pandere quin etiam decet illud honore beati : pallida cum mulier stillante rubore cruoris , cuius se irriguo siccarant uiscera fluxu , naufraga membra trahens se cum , uaga sanguinis unda , tempestate suae pluuiae defessa laborans , ipsa sibi generans secreti turbinis imbres fluctibus et propriis iam submersura ruebat nec super ullus erat portus sibi , norma salutis : cui semel ut tacta est benedicti fimbria fili nobilis ac summi palpantur stamina panni , exilit inde salus , digitos prius unguine complens . 
transit in arcanum fiducia tanta medellae . 
protinus irrigui siccatur origo fluenti , prona etiam patulos damnauit fistula cursus et restricta fluens redit in fontem unda cruoris , assidui fluxus fugiens caua uena meatus . 
ueste sacra medici solidantur glutine riui et uirtute uiri senserunt frena liquores incolumisque redit de furto femina felix atque salutis opem medico ignorante resumpsit . 
o Martine sacer , nescis et munera donas . 
Inde procul gressum celerans antistes abibat ; obuius ecce uenit serpens adnando per amnem , pectoris impulsu sulcans uada remige cauda , squamea terga mouens , spiris uaga caerula findens . 
quem sacer inspiciens ait haec : " in nomine Christi impero , dira , tibi : pete cursura , bestia , retro . 
quae procul in fluuium sinuamina lenta reflexit atque retorsit iter mox sarcina tanta ueneni ; inde petit bibulas ripae ulterioris harenas gurgite lapsa natans , totasque renauigat undas obsequiis famulans et uipera perdidit iras . 
imperiis iusti nec iniqua uenena repugnant . 
Forte dies aderant paschalia festa gerentes , in quibus antistes partem quoque piscis edebat addebatque bonus tum fercula reptile gustu . 
sollicitat monachos , si copia piscis adesset ; respondit cui cura fuit commissa minister , se toto piscante die captura negasse : nil ualuisse hamum saetis ab arundine iactum nec potuisse aliquam uel retia ducere praedam . 
cui constanter ait placido moderamine pastor : " perge modo ad fluuium , tibi nec captura negatur " . 
artificem spes certa mouet , petit impiger amnem , implentur pariter monachorum examine ripae , ut sacra Martini spectarent dicta prophetae , quem scirent non cassa loqui neque uerba refelli . 
proicit ut fluuio cassem de puppe magister molliter ac uitreo Ligeri trahit umida lina , mox ingentem esocem modico sub rete coercet et trahitur cognatus aquis ad litora piscis . 
non rete artificis , sed Martini ore ligatus , usibus et sancti se praeda natatilis offert , tali morte magis uitae pro munere currens . 
Nobile quin etiam ex praefecto Arborius effert signum quod uidit se teste fidelis in urbe . 
immaculata deo cum dona imponeret arae et pater attonitus ceremonia diua sacraret munera uel Christi benediceret ore sacerdos imposita altari rata corporis atque cruoris , emicuit subito manus alma decore superbo , nobilium uario lapidum splendore coruscans , undique uisa rotae spargens radiatile lumen , brachia purpureis uibrantia fulgura gemmis , lumen et ad solis radians lux fulua metallis , credula quo potius fierent miracula rerum : uir simul ipse potens se tunc Arborius inquit gemmarum grauium crepitantem audisse fragorem . 
sic geminante fide iusti pia dextera fulsit inque loco manicae micuit translata zmaragdus . 
o Martine decens , lapidum uelamine compte , quam noua palla tibi , cuius textura coruscans , trama topazos erat rutilans et stamen iaspis et tunicae insignes currunt pro uellere gemmae ! 
quae manus artificis cataclyzica fila rotauit ? 
quis fuit hic opifex , ubi lana hyacinthina currit ? 
quis potuit rigidas torquere ad licia gemmas ? 
haec uenerando magis poterunt quam fando referri . 
quid secreta petis nec in abdita luminis intrans ? 
est , homo , quod stupeas , ubi nectit gratia telas . 
Historiae nobis oritur hic longior ordo , sed breuiore uia data per compendia curram . 
Maximus imperii moderans quasi rector habenas praecipit Ithacium tum armorum iure tueri , ne quis eum peteret damnandum lege forensi , accusatorem ueterati Prisciliani . 
mittit ad Hispanos armata sorte tribunos , reliquias heresis qui quaerant et bona tollant inuentosque pares capitali crimine damnent , sic tamen , ut cunctos occasio saeua feriret . 
pluribus ergo malis bonitas impulsa beati , Leucadio pariter pro praeside prompta precatrix , occurrit Treueros , aliis quoque mota querellis . 
pontifices adeunt praedicti principis aures , ne Martinus eat , synodi nisi pace recepta . 
sed sacer asseruit Christi se in pace manere . 
quo prius abstinuit sanctus se coetibus illis . 
pontifices iterum occurrunt ad Caesaris aulam , cogat ut innocuum se participare nociuis . 
prouocat alloquio quem molliter induperator , ut sociaretur reliquis communio iusti , Theognistum etenim solum discesse querellans , cui non complacuit communio noxia fratrum . 
hinc quia non ualuit flecti uehementia sancti , abripit ex oculis se principis alta potestas . 
mox percussores gladio minitante relaxat , qui semel offensos iaculo figente trucident . 
comperit ut sanctus reseratae fraudis amictum , pollicitus regi , se participare sinistris , et pietate calens deponit amore rigorem : mens rea cuius abest , pars fit , communio culpae . 
hinc se proripiens propere Martinus abegit . 
aestuat interea gradiens grauis anxius angens , cur uel ad horale spatium consensit iniquis . 
inde iter emensum per uasta silentia ducens progressis sociis , ubi se Andethanna propinquat , ecce uiro insigni sacer obuius angelus adstat praesenti alloquio , confessus publice uultus , atque reuelata facie sic comminus infit : quam merito , Martine , loco compungeris isto ! 
nec poteras exire aliter , nisi iussa facessis , inter utrumque nefas mercatus acerba doloris . 
nunc age constanter repara uirtutis honorem et tibi te reuoca trepidum , ne noxia frangant , gloria ne pereat neu prospera lubrica perdant . 
utere more tuo , te deinde redisce magister . 
fortis athletae animos casus non obruit unus , acrius insequitur hostem manus icta dolore plagaque fixa solet mentes armare uiriles atque pudore recens crescit diro ulcere uirtus ac datur armigero uictoria uulnere crebro " fraterno alloquio sic angelus explicat ore et uice germani monitis animauit amantem . 
tanta est cura dei Martinum auellere lapsu . 
ulterius synodo neque se permiscuit insons uirtutisque suae damnis noua lucra parauit . 
Res probat ipsa tamen , sacro uenerabilis actu . 
namque ad pseudoforum cellae dum accederet aeger , quem male uexabat nimium fera daemonis ira ingenioque graui torquebat iniquior umbra , ante monasterii quam limina tangeret almi , Martini faciem refugit ferus hospitis hostis et benedicta uiri terror fuit ora uideri ; non sufferre ualens res obscurissima lumen nec uaga constantem fugit infida corde fidelem , saeua bonum , furiosa pium , truculenta benignum : sic quoque nigranti retimetur ianua lucis . 
en medicina sacri satis unica , cuius opimum hospitium uidisse fuit meruisse salutem : sanctus in aede latet , foris exit origo medellae et cura ante datur , medici quam forma uidetur . 
Nec satis est mirum dederit quid corpore praesens , nomine sub cuius sparguntur dona per orbem . 
denique cum quidam Tyrrenum curreret aequor , fert iter ad Romam quod uelificante uolatu , turbinis impatiens oritur uiolentia uenti , exiliunt fluctus , feriunt caua uela rudentes , nutat pinus iners , rapiuntur signa ceruchis , leuis et antemnae coeuntia cornua frendent ; artis inops stupidus resilit de puppe magister , stant undae , armatura cadit , fragor aequoris urguet , prora bibit dum nauta uomit , perit ars , iacet usus , spes fugit , ira premit , rapitur lux morsque minatur . 
casibus in dubiis certi uergente salute dum trepidant omnes , Aegyptius haec ait unus , qui nec dum Christi charismata senserat exsors : " Martini deus , eripe nos " . 
mox dira procella corruit et pelagi tumor altus ad ima resedit . 
sternitur unda rati , liquidi stetit area campi atque immota loci iacuerunt murmura ponti . 
gurgitis optati trabe curritur aequor amicum , litoris ora legunt flabris data uela secundis atque petens portum uada complet nauta celeuma . 
sic bene pro meritis famulo dat Christus honores , cuius eunte fide terras mare sidera supplet . 
Pangere gesta libet reliquo ueneranda relatu . 
indoles a patribus generosa Lycontius olim , clarus honore , fide , locuples ab origine currens ; cumque domum propriam lues exitialis adisset cunctaque tabifluus penetrasset acumine morbus , quo miserabilium famulorum siue clientum una strages erat diuisa , per ulcera languens , dicere quo posses prostrata cadauera telis ( res extrema etenim nil nobilitatis honorat ) , praesidii spes sola manet Martinus in orbe . 
mittitur ad sanctum ueneranter epistula cursu auxilium rogitans , hoc corde , hoc flagitat ore : " ni cito subuenias , rapit omnia pestis acerba , per spatium ferale trahens in Tartara cunctos . 
et grassata diu quid agant contagia perdunt . 
qui potes adfer opem pendenti in morte cateruis : desperata salus solacia fida requirit " . 
quae pius ut sensit diuino illata flagello , se nec posse timet facili exorare precatu . 
attamen excipiens uotum miserantis amici septem nempe dies , totidem sub sidere noctes peruigil incubuit , ieiunia nulla relaxans , continuata trahens per tempora iuge precatu , nec prius absistit , nisi supplicis illa Lyconti uota recepta daret domuique medella rediret et rediuiua salus fugitiuum expelleret ulcus . 
qui tamen ut didicit sancti obtinuisse laborem , aduolat et grates deuoto corde rependit ereptaque domo sua gaudia munere pensat , pro merito fidei donum uice centurionis , Israheli dominus quem praetulit ore potenti , et prius hausit opem genitae quam intraret in aedem . 
denique sancto offert argenti pondera magna , ter tricena , decem superaddita , merce patroni . 
addit et has uoces recreato pectore supplex : quid tibi , celse pater , uitae pro munere soluam . 
cum pretio non possit emi haec lux neque uendi , unius aut animae mercari uita ualebit ? 
cum uero illa meae domui lues una noceret nec superesset opis reliquum quod redderet ullum , praesidio ecce tuo mihi nempe tot agmina uiuunt , sexus et aetatis numerosa caterua meorum , cum stupeam solidae reuocata cadauera uitae et quibus obsequerer morientibus , ecce ministrant . 
nam statim ut tua uox penetralis ad astra uolauit et uisa est meritis curuare cacumina caeli , quo uicina tibi fierent oracula Christi expositaeque preces ante ora fuere Tonantis ac recitata fuit pia uox dominantis in aurem , mox bonitas indulsit opem praesente medella , corpora deseruit membratim tabes acerba , qui potuere mori subitae rediere saluti , et uiguere spe pede uiscere lumine uoce , ac languor moritur uiuenti in carne sepultus . 
unde , pater , modicum pro uiuis sume tributum , fenore uel minimo tolerans dum debita soluo " . 
sed neque suscepit neque reppulit ille quod offert , ante monasterii sed quam bene limen adiret , captiuis tribui redimendis pondera iussit . 
ac concordi animo cecinerunt gaudia plausu . 
Hoc idem est mirum , niteant si uerba relatu . 
occurrit cellae cum quidam e fratribus algens , carbone ingesto ardebat fornacula sancti . 
considet ergo celer , rapiens quasi lucra uaporis , inguine nudato , pede iacto , poplite panso . 
uir sacer inclusus de cella protinus inquit : " quis foris incestat nudus habitacula nostra corpore detecto , puro genu et inguine nudo " ? 
quid fuit hoc ? 
docti , uos dicite , quaeso , sophistae : Martini ante oculos paries quasi lintea lucet aut quas filo agilis contexit aranea telas , retia uel nexis per rara foramina filis . 
unde hic tam tenuis structura patescit hiulca ? 
an se saxa leuant aut reddunt scissa fenestram ? 
seu duri lapides lento se glutine soluunt ? 
an casa maceriae uitreo se margine tendit aut speculare dedit , quo sanctus lumine transit an leuior paries reuoluto cessit in arcu et stetit incolumis rapido suspensus in ictu ? 
nobilis aut acies oculorum et marmora transit , clarior ac uisus per cuncta obstacula pergit ? 
pinniger an clausi uolitauit ad ora minister ac per opertum aperit et in inuia nuntius intrat ? 
an quia lumen erat totum foris , intus habebat ? 
carne sedente loco uelox an spiritus ibat " pandite , doctiloqui comprendite clausa , diserti ! 
quid numeris , atomis , ratione potestis et ore ? 
hic fugit ars oculos : nisi Christum , nulla uidetis . 
quanta dei uirtus , Martini est gratia quanta ! 
hac ope mirificus homo complet quod homo nescit , explicat ac fidei merito quod et obstat origo . 
Quod superest etiam , memoretur honore patroni , consummanda suo properat quia pagina textu . 
forte sacer residens per dura sedilia ligni prospicit hinc laruas pendenti rupe gemellas , tegmine pullatas , tristi terrore sonoras , fraude laborantes , iaculantes spicula fellis , nequitiae artifices , rebus grauia arma sinistris . 
uoce uenenata uerba haec anguina rotabant : " quid ualet ira tumens ? 
eia te , Brictio , monstres " ! 
hoc iterum repetunt , donec male Brictio motus irruptis foribus sancto conuicia uergit , iurgia multa uomens turbata mente satelles , se meriti melioris ouans quam sanctus haberet . 
sic gestu rabidus neque se agnoscebat amarus , uitae gesta suae temerarius arbiter inflans , intolerabiliter per inania bombica iactans , uento motus iners simulans foliatilis umbrae , excussa ceruice rigens , leuitate rebellis , exagitans animum pede iacto . 
pectore tenso , irrationalis tumido gliscente cothurno nec se mente capax , sensu spatiante uacillans inque sacerdotem truculenter acerba redundans . 
sed quid in abiectum Martinum haec turbida uoluit ? 
quid humili placido tam dira superba minatur ? 
cur animae nimium dulci tot amara ministrat ? 
non decet haec audire pium neque ferre benignum . 
dirus erat grauiter qui melli absinthia miscet : ille tamen pietate calens nihil intulit hosti , excipit iratum placatus , amanter amarum , oblectans rabidum et per mollia famina mulcens , et nescit non esse pater sine felle uel hosti . 
qui tamen , exorante uiro laruisque fugatis , dum redit ad mentem furiosus Brictio pridem , pontifici occurrit uoto prece corpore supplex ; sed bonitate pii celer indulgentia fluxit . 
non apud hunc opus ecce diu lacrimando rigari aut prece multiplici ueniam sperare nocenti , qui magis expetiit culpas donare reatus credidit et damnum quidquid non praestitit ultro , haec sua lucra putans , dimittere debita noxae , obuius occurrens quaerenti munera pacis , irasci nulli cupiens , ignoscere cunctis , foedera sola ligans celer et delicta relaxans , effugiens ne quando sibi daret ultio damnum , rem pietatis agens ; satis est clementia uindex , quae pia dona metens fieri non indiget ultrix , omnibus aucta bonis , cui dos et gloria pax est . 
uir tamen ipse sacer , pietatis ab agmine miles , foedera semper amans et pacis in arma triumphans , supplicis ad uocem miserantia uiscera laxat inque sinu ueniae trepidum mulcendo reduxit atque reum solite patria pietate recepit . 
Haec tua , dulcis , erant holocausta sacraria templa , haec tibi diuitiae thesauri regna talenta flos odor esca sapor mera cinnama balsama tura , haec , sacer , omnis erat , haec tota , haec unica cura : Christum corde pio , Christum meditarier actu , reddere nolle uicem , misereri et parcere culpae . 
criminis indultor , ueniam memor , ara reorum , spes miserabilium , fuga laruarum , arma sequentum , praeda catenarum , errantum uia , cura medentum , omnibus una salus , amor omnibus , unus amator , quis tibi digna loqui ualeat quem mundus honorat ? 
quid , pie uir , satis est cui laudis debitor orbs est ? 
quaeque referre uolens neque totus id explicat axis . 
iugiter amplexu Christum corde , ore retentans nec sine te patiens dominum discedere quoquam , tecum semper habens uinctum pietate Tonantem ; adstrictus precibus neque se soluebat amator , cuius amica fides tantum tibi contulit arcis , ut solem radiis et lunam cursibus aeques , qui splendore nitens pulcher quasi Lucifer exis ac fulgore dei uir fulgidus ipse coruscas , tegmine uir niueus , miro diademate fuluus . 
Supplicis esto memor famuli exauditor , opime , Fortunati inopis , trepidi sibi sorte reatus , morbida quem rabide circum sua crimina latrant et fera delicti penetraliter ulcera mordent . 
intercede , precor , ueniam , uir adepte coronam , eripe , pastor , ouem , ne clauda uel extera restet , porrige , celse , manum , rege gressum , dirige sensum excessusque graues leuiore examine penses ac potius pietas opulens miserando precetur , mitis et exores placide fomenta medellae , inter et ipse deum atque reum mediator adesto . 
defixis genibus , tensis ad sidera palmis , uocibus inclusis , animis penetrantibus auras obtineas meritis , iudex cum uenerit orbis ( tu quoque iussus eris dextro residere sedili ) arbiter in populos , tribuum pauor ante tribunal , qualiter effugiam flamma stridente caminum . 
tu precor ut fragilem sacro uelamine celes et tua me trepidum defendat ab igne lacerna . 
scio posse reum quemuis tibi cedere Christum , quem sociat proprio mansura in saecula regno . 
sis precor in domino famuli memor , alme , per ipsum cuius erit tibimet lumen sine fine uidendum . 
da ueniam , dulcis pie blande benigne patrone , condere dum uolui quia laesi carmine flores . 
sed tua laus nullo breuiabitur ampla relatu , quem deus in terris pariterque tetendit et astris . 
Pone , libelle , modum , trepido uerecunde relatu ; multiplices faciens dissuto stamine rugas nec bene fila ligans nodo subit aspera tela , hispida , cameli rigido quasi uellere texta , serica cum decuit Martini pallia duci aut praetexta micans auro sub tortile necti uel toga permixtis hyacinthina curreret albis , pingere seu uariam rosa lilia gemma coronam . 
marcida lingua iacet , ueniam tibi posce , libelle . 
contentus tantum Turonum pete moenia supplex , qua Martinus habet ueneranda sepulchra sacerdos , cuius honor tumuli facit hic sua rura tueri ; qui pietatis opem tribuat , nam largus ubique scit nihil esse meum , sua sed sibi dona recurrunt . 
si tamen urgueris , ut adhuc temerarius intres . 
inde Parisiacam placide properabis ad arcem . 
quam modo Germanus regit et Dionysius olim . 
si pede progrederis , uenerato sepulchra Remedi atque pii fratris complectere templa Medardi . 
si tibi barbaricos conceditur ire per amnes , ut placide Rhenum transcendere possis et Histrum , pergis ad Augustam , qua Uirdo et Licca fluentant . 
illic ossa sacrae uenerabere martyris Afrae . 
si uacat ire uiam neque te Baiouarius obstat , qua uicina sedent Breonum loca , perge per Alpem , ingrediens rapido qua gurgite uoluitur Aenus . 
inde Ualentini benedicti templa require , Norica rura petens , ubi Byrrus uertitur undis ; per Drauum itur iter : qua se castella supinant . 
hic montana sedens in colle superbit Aguontus . 
hinc pete rapte uias ubi Iulia tenditur Alpes , altius adsurgens et mons in nubila pergit . 
inde Foro Iuli de nomine principis exi per rupes , Osope , tuas , qua lambitur undis et super instat aquis Reunia Teliamenti . 
hinc Uenetum saltus campestria perge per arua , submontana quidem castella per ardua tendens ; aut Aquiliensem si forte accesseris urbem , Cantianos domini nimium uenereris amicos ac Fortunati benedictam martyris urnam pontificemque pium Paulum cupienter adora , qui me primaeuis conuerti optabat ab annis . 
si petis illud iter qua se Concordia cingit , Augustinus adest pretiosus Basiliusque . 
qua mea Taruisus residet , si molliter intras , illustrem socium Felicem quaeso require , cui mecum lumen Martinus reddidit olim . 
per Cenetam gradiens et amicos Duplauenenses , qua natale solum est mihi sanguine , sede parentum , prolis origo patrum , frater , soror , ordo nepotum , quos colo corde fide , breuiter peto redde salutem . 
si Patauina tibi pateat uia , pergis ad urbem : huc sacra Iustinae , rogo , lambe sepulchra beatae , cuius habet paries Martini gesta figulis ; quoue salutis opus celso depende Iohanni atque suis genitis , sociis per carmina nostris . 
hinc tibi Brinta fluens iter est , Retenone secundo ; ingrediens Atesim , Padus excipit inde phaselo , mobilis unde tibi rapitur ratis amne citato . 
inde Rauennatem placitam pete dulcius urbem : pulpita sanctorum per religiosa recurrens martyris egregii tumulum Uitalis adora , mitis et Ursicini , parili sub sorte beati . 
rursus Apollinaris pretiosi limina lambe fusus humi supplex , et templa per omnia curre ; expete Martini loculum , quo iure sacelli iam desperatum lumen mihi reddidit auctor : munera qui tribuit , saltim , rogo , uerba repende . 
est ubi basilicae culmen Pauli atque Iohannis , hic paries retinet sancti sub imagine formam : amplectenda ipso dulci pictura colore . 
sub pedibus iusti paries habet arte fenestram : lychnus adest , cuius uitrea natat ignis in urna . 
huc ego dum propero , ualido torquente dolore , diffugiente gemens oculorum luce fenestris , quo procul ut tetigi benedicto lumen oliuo , igneus ille uapor marcenti fronte recessit et praesens medicus blando fugat unguine morbos . 
non oblita mihi mea lumina munere sancti , nam redit ante oculos oculorum cura fidelis , et memor illud ero dum luce et corpore consto . 
promptius affectu , precor , inde require sodales : si sociis loqueris , ueniam pietate mereris , porrigo materiam quibus hanc ego , ut ore rotundo Martini gestis florentia carmina pangant et claro ingenio texant spargenda per ortum : uir radians meritis licet ille nec indiget istis , gratia cuius ouans ac fama iter occupat orbis , arua capax , pelagus intrans , super astra coruscans , distribuens miras populis pro stipe medellas , qui domino famulando suo capit omnia dona . 
et quo Christus habet nomen , Martinus honorem . 
