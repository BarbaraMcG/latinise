Ne si forte suas repetitum venerit olim Grex avium plumas , moveat cornicula risum . 
Horatii , . 
, I , De hoc igitur primum , mox etiam de eo agemus , utrumne esse philosophum turpe ac malum sit : quod ubi docuerimus non esse , tum de nobis ipsis nonnihil deque nostra hac professione loquemur . 
Sed fingite esse me talem . 
Num ob id , quaeso , culpandus ? 
an vana an mala ars philosophia ? 
Ita certe visam scio nonnullis olim , praesertimque potentioribus . 
Agrippina illa Augusta Neronem filium dicitur ob id a philosophiae studio revocasse , quod inutilis esset imperantibus . 
Domitianus Urbe philosophos atque Italia pepulit , nullum ob crimen nisi quod philosophi erant . 
Atheniensem cicuta Socratem , parentem prope ipsum philosophiae , sustulerunt . 
Fortunatissima olim civitas Antiochia maledictis insectata et cavillis est Romanum principem Iulianum , nihil ob aliud nisi quod erat philosophus , ac barbam ( qui mos erat veterum philosophantium ) nutriebat . 
Quid quod et libros omneis comburere philosophorum tyrannus olim barbarus destinaverat ? 
Et fecisset , nisi eum Algazeles pio quodam commento , sed parum tamen specioso , revocasset ab incepto . 
Verum de his non miror , scelesti enim moribus et facinorosi , luxuriaque et deliciis corrupti , supercilium ferre non poterant philosophiae . 
Magis illud miror , toties eam a doctis quoque et alioqui bonis fuisse exagitatam ; et quidem , quod indignemur , secundo populo , hoc est magno successu , magna exagitantium laude . 
Nam et Romanus Hortensius , homo eloquentissimus atque idem nobilissimus , cum philosophiam vituperasset , meruit ut eius nomine librum Cicero inscriberet , et illustriorem eum traderet posteritati . 
Et Dion ille Prusieus , qui prior tulit oris aurei cognomentum , nulla in oratione , cum quidem plurimas ediderit , eloquentior habetur , quam in ea quae contra philosophos est . 
Et Aristophanes , antiquae auctor comoediae , nulla in fabula tantum veneris aut virium creditur exseruisse , quantum in illa cui titulum fecit , in qua lepidissime philosophum Socratem descripsit saltum pulicis metientem . 
Sed et Aristides ex ea oratione , quam adversus Platonem pro quatuor Atheniensium proceribus scripsit , multo illustrior mihi et celebrior videtur factus , quam e caeteris omnibus quas composuit plurimas ; cum tamen sit illa expers artificii , nec ulli rethorices formae satis congruat : verumtamen arcana quadam pulchritudine floret et gratia , nominibusque ipsis et verbis mirum quantum delectat . 
Quid ille autem Phliasius Timon , qui amarulentum composuit opus ? 
nonne magnum sibi et ipse nomen ex irrisu philosophorum comparavit ? 
Caeterum non continuo malum , videri debet , quod est a quibusdam reprehensum ; nam et dulcis sapor omnium creditur praestantissimus , qui tamen aliquibus , etiamque benevalentibus , parum gratus . 
Sermunculi isti hominum videlicet ac rumusculi similes umbrae sunt : ut autem crescente umbra vel decrescente , corpus tamen ipsum , cuius illa est umbra , neque crescit neque decrescit , ita nec melior fit quisquam dum vulgo laudatur , nec item peior dum vituperatur . 
Quod si philosophandum non est , secundum animi virtutem vivendum non est : at sicut animo vivimus , ita animi virtute bene vivimus ; quemadmodum sicuti oculis videmus , ita oculorum virtute bene videmus : igitur qui bene vivere non vult , is ne philosophetur ; qui turpiter vivere vult , is philosophiam ne sectetur . 
Veniunt ecce in mentem pythagorei Architae dicta quaedam prorsus aurea , de libro eius qui inscribitur selecta , quae , nisi molestum est , latine ad verbum referam . 
Sic inquit : Sapientia in rebus omnibus humanis excellit ; ut in sensibus visus , in anima mens , in sideribus sol : visus enim longissime tendit , plurimasque rerum formas amplectitur ; et mens , quasi regina , quodcumque opus est ratione excogitationeque perficit , ac visus quidam visque est rerum praeclarissimarum ; et sol ipse oculus est atque animus naturae totius , per quem scilicet omnia cernuntur , gignuntur , nutriuntur , augentur , foventur . 
Homo vero animantium omnium longe sapientissimus , vim quippe habet illam qua speculari omnia possit , ac scientiam prudentiamque ex omnibus elicere , ut in quo Deus ille maximus rationem quasi universam impresserit ac signaverit , ubi rerum species omnium distinguerentur , significationesque nominum forent et verborum , sic ut loca etiam certa vocum sonis assignata sunt . 
Hactenus Architas . 
Mihi autem videtur et illud , qui philosophari nolit etiam felix esse nolle . 
Nam si tunc felices sumus cum bona adsunt nobis plurima , sed adsunt ita ut et prosint , nec prosunt autem nisi utamur ; bene autem ut utamur , scientia una facit ; scientiam autem philosophia vel affectat vel possidet ; profecto ut felices efficiamur , philosophandum est . 
An , quaeso , nostra curabimus , hoc est corpus et opes ; nos ipsos , hoc est animum , posthabebimus ? 
ut autem medicina corpus , ita animum curat philosophia . 
Sed cum tres animi nostri seu partes seu vires , ratio ira cupiditas sint , prior illa divina , posteriores quasi brutae ; num , quaeso , ipsam quidem cupiditatem , idest belluam multorum capitum , praetereaque iram , ceu furentem leonem , molliter educabimus quasique corroborabimus ; rationem autem , quae proprie homo est , fame confici et esse imbecillam semimortuamque patiemur ? 
ut scilicet huc atque illuc a monstris geminis , velut ille in fabulis Hippolytus , raptetur et membratim quasi discerpatur ac dilanietur ? 
Quod si vitam refugimus solitariam ; civilem vero sequimur et urbanam , nonne intelligimus esse artes in civitate quae vitae commoda suppeditent , esse alias item quae illarum utantur opera , rursus alias quae famulentur , alias quae imperitent ? 
inque his , utpote nobilioribus , etiam bonum ipsum praecipue reperiri ? 
Sed quae sola iudicium teneat rectum , quaeque ratione ipsa utatur atque universum bonum contempletur , ea certe vel uti vel imperare omnibus suapte natura potest : talis autem , praeter philosophiam , nulla omnino est : cur igitur pudeat philosophari ? 
At , inquies , difficilis nimium philosophiae cognitio est . 
Immo vero , si vestigiis indagetur , nulla paene ars ingenua cognitu facilior . 
Semper enim quae priora sunt , notiora posterioribus ; et quorum natura melior , eorum quoque facilior intellectus , quarti quorum deterior . 
Sit huius argumentum facilitatis et illud , quod ad maximum incrementum brevi pervenit philosophia , nulla etiam proposita mercede ; et quotusquisque est ingeniosorum , cui non otium sit in votis ut philosophari liceat ? 
Hoc autem profecto non fieret , si philosophari labor ac non potius voluptas esset . 
Quid quod exercere id studium semper meditarique possumus , ut quod nullis extrinsecus indigeat instrumentis , ut cui nullus incongruens sit locus ? 
ubi ubi enim fueris , praesto erit veritas . 
Sed ut non difficillima perceptu philosophia est , ita nec obvia cuique tamen et exposita ; vigilantibus enim se , non dormientibus ingerit . 
Nos autem ita ridiculi sumus , ut vilissimae aeruginis gratia etiam trans Herculis columnas etiam ad Indos navigemus ; philosophiam vero ut adipiscamur , ne per hyemem quidem vigilias saltem pauculas toleramus . 
Sed quod voluptatem diximus esse in philosophia maximam , quo facilius intelligere possitis , fingite aliquem vobis cunctis affluentem deliciis , qui nihil omnino sapiat , qui prudentia penitus vacet : an quisquam vivere huius vitam volet ? 
equidem non puto ; sicuti nec semper ebrius , nec semper esse puer , nec dormire semper ad morena Endymionis , eligat quispiam . 
Quamquam enim aliqua etiam in somnis gaudia sunt , falsa illa tamen adumbrata imaginaria , non vera non solida non expressa sunt gaudia . 
Cur autem et mortem prope omnes expavescimus ? 
quoniam , puto , cuique terribile quod ignoratur , ut quod obscurum quod tenebricosum est ; sicuti contra amabile quod intelligitur , ut quod apertum quod illustre est . 
Inde etiam , arbitror , fit ut parentes nostros potissimum veneremur , quorum videlicet beneficio factura sit , ut hunc solem et stellas atque hanc publicam lucem intueamur . 
Quin rebus etiam delectamur potissimum quas consuetas habemus , eosque maxime diligimus quibuscum diutius versati sumus , ac vulgo amicos ipsos etiam notos appellamus . 
Si igitur quae nota sunt delectant , cur etiam nosse ipsum ac sapere non delectet ? 
at id maxime proprium philosophiae est ; aut igitur nihil agendum in hac vita , nihil expetendum est , aut in sola philosophia tanquam in portu requiescendum . 
Subiiciamus , quaeso , oculis hominum vitam . 
Quid ea est omnis praeter inanem umbram , vel , ut significantius ait Pindarus , umbrae somnium ? 
Homo bulla est , antiquum inquit proverbium . 
Nam quantum viribus ab elephanto , quantum celeritate vincimur a lepusculo ? 
Gloria haec autem fastosa , quae nos plerumque agit praecipites , ut nihil aliud est quam merae nugae ? 
ut nihil aliud quam nebula ? 
procul enim si spectes , magnum quiddam esse putes ; ubi propinques , evanescit . 
Forma porro et dignitas corporis pulchra ob id nobis et honesta , quod hebeti sumus obtutu : nam si lyncei essemus , ac penetrare oculis in corpora et introspicere possemus , etiam formosissimum quemque nauseabundi aspiceremus ; adeo nobis multa visu tetra et foeda prorsusque deformia occurrerent ! 
Quid obscoenas commemorem voluptates , quibus poenitentia semper comes ? 
Age vero , quid in rebus nostris omnibus vel solidum vel diuturnum ? 
nam ut stare aliquid aut durare nonnunquam putemus , imbecillitas nostra facit atque aevi brevitas . 
Ita quod veteres opinati quidam sunt , animas nostras , in corpora tanquam in carcerem coniectas , magnorum scelerum poenas luere , quanquam non omnino verum , tamen etiam nec absurdum plane videri potest . 
Nam cum sit anima iuncta agglutinataque corpori , ac per omneis artus omneisque sensuum quasi meatus extenta et explicata , non alio mihi videtur supplicio affecta , quam quo Mezentius ille Vergilianus miseros cives afficiebat : ita enim de eo canit Poeta noster : Mortua quin etiam iungebat corpora vivis , Componens manibusque manus atque oribus ora , Tormenti genus ! 
et sanie taboque fluentes , Complexu in misero , longa sic morte necabat . 
Vergilii , . 
, Nihil igitur , in rebus humanis , studio curaque dignum , praeter illam quam pulchre vocat Horatius divinae particulam aurae , quae facit ut in hoc caeco rerum turbine tamen vita hominum tuto gubernetur . 
Deus enim est animus nobis , deus profecto ; sive hoc Euripides primus dicere ausus , sive Hermotimus , sive Anaxagoras . 
At nulla , inquies , proposita est merces philosophantibus . 
Ego vero ne desidero quidem mercedem , quoties ipsum quod agitur sibi est merces . 
Ergo si comoedia in theatro agetur aut tragoedia , si gladiatores in foro committentur , omnis eo statim populus confluemus spectatum , nulla illecti mercede ; naturam vero ipsam rerum pulcherrimam spectare gratis non poterimus ? 
At nihil agit philosophia , tantum contemplationi vacat . 
Esto ; modum tamen cuiusque praescribit officio : sic autem et visus in corpore , quanquam ipse opus nullum peragit , dum tamen aut indicat unumquodque aut iudicat , ita opifices adiuvat , ut non plus manibus debere illi se quam oculis suis sentiant . 
At est philosophus homo rudis et secors , et qui ne viam quidem sciat ipsam qua itur in forum , nesciat ubi aut senatus habeatur aut populus coeat aut lites dirimantur ; leges , decreta , edicta civitatis ignoret ; studia candidatorum , conciliabula , convivia , comessationes ne somniet quidem ; quid alicubi agatur , quid cui bene cesserit aut male , cui sint uxoriae cui paternae maculae cui suae , magis prefecto ignoret , quam Quantus numerus Libyssae arenae Laserpitiferis jacet Cyrenis . 
Catulli , Adde quod nec vicinum quidem suum cognoscit ; nec scit utrum sit albus an ater , utrum sit homo an bellua . 
Sed nec illa ipsa cernit interdum quae sunt ante pedes . 
Itaque irrisus ab ancilla thressa milesius Thales dicitur , quod nocturnis intentus sideribus , in puteum deciderat : Stulte enim , inquit illa , o Thales , coelum videre studes , qui non videris quod erat ante pedes . 
Ergo si hominem hunc adducas in curiam aut ad praetorem aut item in concionem , iubeasque de iis dicere quae tractentur quaeque ante oculos interque manus sint , haesitet , titubet , stupeat , caliget , quasi volucris sit implicita visco , quasi ad solem vespertilio , risumque de se praebeat non uni thressae ancillulae , sed lascivis ipsis pueris abacum conscribellantibus , ita ut ab eis vix barbam quoque illam suam defendat baculo . 
Quod si quis eumdem convicio feriat , tacet , mutus est , nihil habet omnino quod respondeat ; etenim aliorum nescit errata , nec in cuiusquam vitia inquisivit . 
Tum si quis laudat sese praemodum atque effert , auscultante ipso , si quis regem tyrannumve aliquem beatum praedicat , si quis latifundia mille iugerum possidere se iactat , si quis generis claritudinem repetit a tritavo ; desipere hos omneis putat et effusius ridet , nescio utrum quia nimis insolens an quia delirus . 
Talis profecto est , inquies , praeclarus iste tuus philosophus , non minus credo a te sine causa quam sine fine laudatus . 
Quid ad haec dicam ? 
quid respondebo ? 
Equidem cuncta esse fateor veriora veris . 
Nescit forum philosophus , nescit lites , nescit curiam , nescit hominum conventicula , nescit flagitia : partim aliena putat haec a se , partim minuta nimis et pusilla ; quocirca despicit , ac turbae hominum sordidae relinquit , ut quibus idoneus esse possit etiam quilibet e populo . 
Themistocles ille dux magnus , cum caesas a se in littore barbarorum copias inspectaret , monilia forte quaedam et armillas aureas iacentes conspicatus , praeteriens ipse , comiti cuidam suo monstravit , et : - Tolle , inquit , illa tibi ; non enim tu es Themistocles . 
- Ita ergo et istis abstinet philosophus , ut vilibus , ut parum se dignis . 
Adeoque interdum nescit ea , ut etiam nescire se nesciat : peregrinatur enim semper illius animus , et , quasi ille Dircaeus Horatii Cycnus , ; ac coeli terraeque mensor , et naturae conscius , Dum totum longe et late circumspicit orbem , Effugiunt curas inferiora suas . 
Ovidii , . 
, An vero ille aliud regem putabit , quam subulcum aut opilionem aut bubsequam ? 
sed eo peiore conditione , quo peioribus imperat : peiores enim bestiis , etiamque immanibus , imperiti sunt homines . 
Itaque nihil ille aliud moenia civitatum quam septa aliqua putabit et caveas , quibus efferi illi greges includantur . 
An ei magna esse videbuntur agri mille iugera , cui terra ipsa puncti instar videtur ? 
An is non eum deridebit qui se generosissimum putet , quod avos quinque forte aut sex nobiles numeret et divites ? 
cum sciat in stemmate cuiusvis et serie generis prope innumeros inveniri et servos et barbaros et mendicos ; nec esse regem quemquam qui non sit e servis natus , nec item servum cui non origo sint reges . 
Omnia enim ista , quae distant , longa aetas miscuit . 
Sed imaginem volo vobis elegantissimam referre , Iamblichi illius platonici , quem veteris Graeciae consensus vocare divinissimum solet . 
Finge , inquit , tibi spatiosam quampiam speluncam , recedentem quam maxime introrsus , cuius excelsae ad lumen pateant fauces . 
In eius autem speluncae penetralibus fac esse hommes , qui ab ipsa usque infantia illic sederint , habiti semper in vinculis atque his ita adstricti , ut neque ad fauces illas convertere se neque ; commovere quoquam , sed nec intueri quicquam valeant nisi , quod a regione sit . 
A tergo autem , supraque eos , procul maximus quispiam luceat ignis , interque ignem ipsum et quos diximus vinctos via sit , quasi sublimis et alte pensilis , iuxtaque viam paries . 
Tum per eam viam gradiantur plurimi , vasa instrumentaque alia manibus gestantes et animantium effigies vel lapideas vel ligneas vel materia quavis alia : quae tamen gestamina omnia , dum transferuntur , extent supra eum quem diximus parietem ; qui autem homines illa baiulent , alii quidem taceant , ut fit , alii inter se colloquantur . 
Denique sit scena ista omnis , quasi cura praestigiatores , interiecto velo , supra id velum minutas quasdam nobis ostentat imagunculas quasique pupas , ridicule loquaces ac gesticulatrices , rixantes inter se concursantesque per ludicrum . 
Quid autem sibi , inquies , vult imago haec tam exquisita tamque absona ? 
Dicam . 
Credamus nunc eos homines , quos dixi , immobiles et adstrictos vinculis , esse haud absimiles nobis . 
Quid igitur hic videbunt ? 
Se quidem certe ipsos non videbunt : sed nec inter se vincti vinctos , nec item gestamina illa ; nam et sunt ipsi in tenebris , et respectare nequeunt . 
Puto autem videbunt umbras eas tantum , quas ille ignis , quem diximus , in adversam speluncae frontem iaculetur . 
Quod si colloqui etiam illos inter se contingeret , credo umbras ipsas veras plane esse res dicerent . 
Caeterum si vocis etiam imago illa ludibunda , quae graece Echo dicitur , colloquentibus iis qui praetereant , in ipsa illa antri fronte , resonet ac resultet ; an censes alium loqui putaturos quam ipsam illam umbram quae transeat ? 
Equidem non arbitrer . 
Immo vero opinor nihil omnino esse verum suspicaturos , praeter umbras . 
Sed agedum , solvamus nunc eos et eximamus vinculis , atque a tanta , si possumus , insipientia vindicemus . 
Quid eveniet ? 
Credo ubi cuiquam ipsorum manicas atque arcta vincula levari iusseris , ubi surgere ocyus ac respicere et ingredi et spectare lucem coegeris ; angetur primo et radiis oculos praestringetur , nec aspicere illa poterit quorum imagines hactenus aspexerat . 
Quod si quis hunc hominem sic alloquatur : Heus tu , nugas antehac vidisti , res ipsas nunc vides ; praeterea si res ei ostendens ipsas , interroget quid unaquaeque illarum sit ; nonne hunc tu putas haesitabundum diu et ancipitem , veriora fuisse illa tamen pertinaciter crediturum quae prius cernebat , quam quae nunc ostendantur ? 
Quid si quis eumdem cogat egredi aliquando ad puram lucem , nonne oculos ei credimus dolituros ? 
nonne aversaturum radios , coniecturumque se in pedes quantum queat , ut ad simulacra illa sua revertatur quamprimum ? 
quis dubitet ? 
Age , si quis per ardua illum et acclivia vi protrahat ad lumen , nonne indignabitur homo et reluctabitur ? 
Moxque sub auras plane evectus , torquebit aciem prorsus , ut ille Herculis Cerberus ; nec ferre diem , nec illa intueri quae dicantur bona poterit , nisi paulatim quidem assueverit . 
Ergo umbras primum cernet , dein solis in aqua simulacrum , tum corpora ipsa fulgoris immunia ; post haec autem etiam in coelum tollet oculos , ac noctu primum suspiciet lunam et stellas , mox etiam interdiu ad ipsum solem dirigere audebit obtutum : cogitabitque se cum , scilicet hunc esse qui tempora distinguat quique anni vices peragat , hunc eorum quoque esse auctorem quae ipse antea in antro illo tetro spectare erat solitus . 
Cedo , quid hic volutabit animo ? 
quid faciet ? 
quoties carcerem caecum , quoties vincula , quoties vere umbratilem sapientiam , recordabitur ? 
Equidem puto gratias diis aget magnas , ingentes , quod inde se emerserit tandem ; dolebitque vicem sociorum , quos in tantis reliquerit malis . 
Quod si etiam in spelunca laudari praemiisque affici et honoribus consuevissent quicumque simulacra illa acutius viderent , aut qui facilius meminissent quae priora ex his quae posteriora quaeve simul excucurrissent , aut item qui quasi addivinarent quae proxime subitura his forent , an eventurum putamus unquam , ut honores illos ut laudes ut praemia noster iste concupisceret , aut his denique invideret qui consecuti illa fuissent ? 
Non puto : quin potius credo , ultra Sauromatas fugere ei liberet et glacialem Oceanum , quam vel re gnare inter istos . 
Verum redeat iam hic idem , quasi postliminio , ad illam ipsam sedem inamoenam et caecam , nonne ipse iam caecutiet , a sole profectus in tenebras ? 
nonne si certamen forte ibi ponatur , quis omnium acutissime umbras easdem cernat , superabitur hic noster et erit omnibus deridiculo ? 
Sic ut uno ore vincti illi clament caecum revertisse in speluncam socium , periculosumque esse iter foras : tum si qui solvere iterum aliquem ex ipsis tentent atque ad lucem producere , resistat ille scilicet quisquis fuerit manibus ac pedibus , et trahentium sese etiam , si possit , in oculos involet unguibus . 
Interpretarer sane imaginis huius sensum , nisi apud vos loquerer , Florentini , magno homines ingenio magna solertia . 
Nunc illud tantum admonebo : vinctos in tenebria homines nullos esse alios quam vulgus et ineruditos ; liberum autem illum , clara in luce et exemptum vinculis , hunc esse ipsum philosophum de quo tamdiu loquimur . 
Atque utinam is ego essem ! 
non enim tam metuo invidiam crimenque nominis huius , ut esse philosophus nolim si liceat . 
Quarum sacra fero , ingenti perculsus amore . 
Vergilii , . 
, Quare , quoniam libros Aristotelis iampridem , proxime autem Porphirii , et Aristotelis eiusdem , cum illis Gilberti Poretani , libellumque qui dicitur ; tum velut extra ordinem , intactum ab aliis opus et pene inenodabile ; sum publice interpretatus ; vocant ecce me nunc eundem ad se Resolutoria duo volumina , quae vocantur , in quibus omnis recte ratiocinandi regula continetur . 
Qui quanquam libri spinosiores alicubi sunt et multis rerum Vorumque difficultatibus involuti , tamen ob id eos etiam libentius alacrius animosius aggredior , quod fere in omnibus gymnasiis a nostrae aetatis philosophis , non quia parum utiles sed quia nimis scrupolosi , praetereuntur . 
Quis mihi igitur iure succenseat , si laborem hunc interpretandi difficillima quaeque sumpsero , nomen vero aliis philosophi reliquero ? 
Me enim vel grammaticum vocatote , vel , si hoc magis placet , philosophastrum , vel ne hoc ipsum quidem . 
Caeterum volo ut hic iam noster sermo , simplex , ut videtis , et humi repens , quemadmodum a fabella coepit , ita desinat in fabellam . 
Siquidem , ut Aristoteles ait , etiam philosophus natura , idest fabulae studiosus est : fabula enim admiratione constat ; admiratio philosophos peperit . 
Sed audite iam fabellam . 
Aves olim prope universae noctuam adierunt , rogaruntque eam ne posthac in aedium cavis nidificaret , sed in arborum potius ramis atque inter frondes , ibi enim vernare suavius . 
Quin eidem quercum modo enatam , pusillam tenellamque adhuc , ostendebant , in qua scilicet molliter , ut aiebant , et sidere ipsa aliquando noctua et suum sibi construere nidum posset . 
At illa facturam se negavit : quin invicem consilium dedit iis , ne arbusculae illi se crederent ; laturam enim quandoque esse viscum , pestem , videlicet avium . 
Contempsere illae , ut sunt leve genus et volaticum , sapientis unius noctuae consilium . 
Iam quercus adoleverat , iam patula , iam frondosa erat : ecce tibi aves illae omnes gregatim ramis involitant , lasciviunt , subsultant , colludunt , cantillant . 
Interea quercus ea viscum protulerat , atque id homines animadverterant : implicitae ergo repente ibi omnes pariter misellae ; ac frustra eas sera poenitentia subiit , quod salubre illud consilium sprevissent . 
Atque hoc esse aiunt cur nunc aves omnes , ubi ubi noctuam viderint , frequentes eam quasi salutant , deducunt , sectantur , circumsidunt , circumvolitant ; etenim consilii illius memores , admirantur eam nunc et sapientem , stipantque densa caterva , ut videlicet ab ea sapere aliquando discant . 
Sed opinor frustra , immo vero etiam interdum cum magno ipsarum malo : nam veteres illae noctuae revera sapientes erant ; nunc multae noctuae sunt , quae noctuarum quidem plumas habent et oculos et rostrum , sapientiam vero non habent . 
Dixi . 
