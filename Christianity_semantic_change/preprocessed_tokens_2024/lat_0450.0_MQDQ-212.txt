Tu quem psallentem thalamis , quem matre Camena progenitum perhibent , copula sacra deum , semina qui arcanis stringens pugnantia uinclis complexuque sacro dissona nexa foues ( namque elementa ligas uicibus mundumque maritas atque auram mentis corporibus socias , foedere complacito sub quo natura iugatur , sexus concilians et sub amore fidem ) o Hymenaee decens , Cypridis qui maxima curas hinc tibi nam flagrans ore Cupido micat seu tibi quod Bacchus pater est placuisse choreas , cantare ad thalamos seu genetricis habes , comere uernificis florentia limina sertis seu consanguineo Gratia trina dedit : conubium diuum componens Calliopea carminis auspicio te probat annuere . 
Anxia cum trepidis nutat sententia rebus , fluctuat incertis aut sors ignota futuris , consultet mortale genus , quodque indiga ueri cura facit dubium uel spes incerta fatigat ; at nobis praescire uacum est , cunctatio nulla est : quod superi uoluere licet ; de pectore fixis praeoptare caret , si quod placet atque necesse est . 
sed tibi non quia dum uenit mansura uoluntas , consilium uis ferre meum : sic semper ab omni uelle capis socium , faciunt atque addita mentem est igitur prisci generis doctissima uirgo conscia Parnaso , cui fulgent sidera coetu , cui nec Tartareos claustra occultare recessus , nec Iouis arbitrium rutilantia fulmina possunt ; fluctigena spectans qualis sub gurgite Nereus , quaeque tuos norit fratrum per regna recursus , peruigil immodico penetrans arcana labore , quae possit docta totum praeuertere cura , quod superis praescire datum . 
quin crebrius in nos ius habet illa , deos urgens in iussa coactos , et quod nulla queat superum temptare potestas , inuito scit posse Ioue . 
stent ardua magno , alterutrum cumulat parilem meruisse iugalem . 
Certum est , Lauripotens decusque diuum , nostrum ex contiguis uenire pectus et quicquid socium ciere numen iunctus compererim probare rerum . 
sed numquam mage uelle disparamus et fit collibitum manere iussis , quam cum Deliaco meare fatu cura atque arbitrio monemur isto . 
hunc quippe ambiguum nefas putamus , et quaecumque fuit , perit uoluntas . 
quocirca officio decentiore paret praecluibus libens profatis Arcas in thalamos uenire iussus . 
sed tu Delie , quo Tonantis exstet compar propositum uolensque nutus , instes ; nam solitus ciere pectus et praeuersa uigil monere sensa illum contribuas fauere iussis , et coeptis sacra fulserit uoluntas . 
Possem minore ambigens fiducia solum Tonantem pignoris pro foedere bupaeda uixdum uel paterna contremens praecepta adire , ni iugata caelitum omen pararent prosperum consortia , tabensque diuum nunc moneret nexio . 
Iunone thalamos quis rogare conscia nollet deorum , cum futura Pronuba eadem profecto quaeque suffragabitur ? 
iugalis ergo blanda nutus praestrue nostrisque Suada quo allubescat nisibus . 
te nunc parentem principemque maximum fatumque nostrum ( quippe Parcarum chorus humana pensat , tuque sortem caelitum , tuumque uelle est ante praescientias , ac mente gestas , quicquid instabit deis ; cuiusque nutu gignitur necessitas , futura cuius illigat decretio ; instatque , quicquid uelle uel serum potes ) te te igitur illo , quo benignus numine es , deposco , caeli blanda temperatio piumque culmen , iure qui diuum pater , concede proli , quo nepotum prouehat numerum , supernis astra quem uibrant polis ; Maiae tuumque flagitat pignus sacrum , thalamis iugetur uirginis doctissimae . 
sed te parentis cura si stringit pia , par est deorum conuoces coetum potens conubium ipsa sanciens cum coniuge , quo prolis exstent lege supera nuptiae perpesque uinclum caelitum signet decor . 
Ni nostra , astrigeri , nota benignitas conferre arbitrium cogeret intimum et quicquid tacito uelle fuit satis id ferre in medium collibitum foret , possem certa meis promere ductibus , nec quisquam illicitis tollere nisibus concertans cuperet iussa deum patris . 
sed tristis melius censio clauditur , atque infanda premit sensa silentium , ne uulgata ciant corda doloribus . 
at , cum laeta patrem promere gaudia et certo deceat foedere pignora palam perpetuis iungere nutibus , cassum est nolle loqui sensa decentia . 
uobiscum ergo , dei , grata propinquitas , conferre studium est uota propaginis . 
aequum quippe puto foedere caelitum quae sectanda forent orsa probarier . 
nostis Maiugenam pignoris incliti in nostris merito degere sensibus . 
quae nec frustra mihi insita caritas , ut sueuit patria stringere pectora . 
nam nostra ille fides , sermo , benignitas ac uerus Genius , fida recursio interpresque meae mentis , ho noys sacer . 
hic solus numerum promere caelitum , hic uibrata potest noscere sidera , quae mensura polis , quanta profunditas , qualis sit numerus marmoris haustibus et quantos rapiat margine cardines , quaeque elementa liget dissona nexio , perque hunc ipse pater foedera sancio ; sed forsan pietas sola recenseat , auae parens probitas munera pensitet : qui Phoebi anteuolans saepe iugalibus in sortem famuli nonne relabitur ? 
hic quoque sic patruis seruit honoribus , ut dubium , proprium quis mage uendicet . 
illum conubio rite iugarier suadent emeritis saecla laboribus , et robur thalamos flagitat additum . 
at uirgo placuit docta quidem nimis et compar studio , sed cui terreus ortus , praepositum in sidera tendere ; plerumque et rapidis praeuolat axibus ac mundi exsuperat saepe means globum . 
cunae ergo officiant quo nihil editae ? 
censendum , superi ! 
quique crepundia terris recolitis uestra tenerier , quae occultant adytis sacra latentibus . 
iungantur paribus , nam decet , auspicis , et nostris cumulent astra nepotibus ! 
Sed purum astrificis caelum scandebat habenis Nox reuocans merso fulgentia sidera Phoebo . 
ardua tunc senior succendit plaustra Bootes , et spiris toruo nituerunt astra Draconi ; auratis etiam flagrans splendebat in armis , qui trahit aestifero fulgentem Sirion ortu , hoc quoque Nysiacis quod sparsum floribus ardet multiplici ambitum redimitur lumine sertum . 
uirginis interea trepidas perlabitur aures Fama Iouis , magno dum complet tecta boatu . 
Et iam tunc roseo subtexere sidera peplo coeperat ambrosium promens Aurora pudorem , cum creperum lux alma micat , gemmata Dione cum nitet , aurato uel cum fit Phosphoros astro . 
tunc candens tenero glaciatur rore pruina et matutina greges quatiunt in pascua caulas , languida mordaces cum pulsant pectora curae , et fugit expulsus Lethaea ad litora somnus . 
Scande caeli templa , uirgo , digna tanto foedere ; te socer subire celsa poscit astra Iuppiter . 
Sidereos coetus et culmina sacra polorum nil iam coniciens numine fisa uide ; olim disquirens nexos quid torqueat orbes , nunc praesul causas raptibus ipsa dabis . 
quae circos textura liget , quae nexio cludat , ambiat et quantos orbita curua globos , sidereos cursus quid cogat quidue retardet , quis Lunam flammet uel minuat radius , qui caelum stellet fomes et quanta reuoluat , quae sit cura deis uel modus aspicies . 
Semper complacitis amica Musis , cui Magnesia poculum fluenta et fons Gorgonei tulit caballi , uertex Aonidum uirens corollis cui frondet uiolas parante Cirrha ; tu uatum mela dulcibus Camenis et scis Pindaream chelyn referre , te dictante fides sacrumque plectrum nouit Threicium sonare carmen . 
o lux nostra , sacros probare cantus suesce atque organicis beare circis . 
Tandem laboris fructus aethram fulgidam diuumque sedes ac Iouis consortia prouecta carpis inditoque numine , cruenta dudum quae iugare rhytmica ac dissipare mixta sueta regula , mox quid iacente , quid iugata linea trigonus recuruet circulusque torqueat , melos probare ac tonos et crusmata artisque cunctas solita , quaeque caelitum possunt parare mente adacta culmina . 
Sueta cothurnatos scenis depromere cantus soccumque ferre comicum et reboare tua tulimus quae carmina cura melo fauente rhytmico : nunc tibi , uirgo , cano , spes atque assertio nostri , tenore uersa carminis . 
nam thalamum redimire iuuat , tu serta probato tuis placere ritibus . 
digna maritali semper uidearis Olympo decentiorque caelitum . 
Tu quae rhetorico clangere syrmate atque reum rabido absoluere pectore , quae nunc sensa ligans horrida nexibus soritas cumuli accessibus aggerans , nunc quid grammatica stringere regula , quid fandi ambiguis conterat ordinem sollers docticanis ludere censibus : nunc stellata poli conspice limina et candore sacro aetheris utere , quem uero pretium est noscere lumine . 
Caput artibus , inclita uirgo , cui panditur aula Tonantis , merito tibi subditur orbis rationibus ante repertus . 
sacra fulgura cur rutilescant , fragor intonet unde resultans . 
quid agat per aperta madorem modo nubibus imbrificatis , quid euntibus agmine nimbis reuocet nitidissima uerna et rotet omnia circulus anni properantia claudere saecla , quid habent rationis operta canimus tibi cognita soli . 
Laetor : honoris meritis conspicis astra , uirgo ! 
hoc tibi sollers peperit ingenium labosque , ista peritis tribuit cura uigil lucernis . 
perdia pernoxque sacris namque operata chartis quidquid agentes Stoici praescia dant futuri semper anhelis docilis fomitibus tulisti . 
nam Sabaeorum rapidis quid uapor edat aris , fumida quid turicremis aura paret fauillis , omina uel certa ferant uocibus auguratis , intrepidis nec dubitans fatibus anteuortis . 
nube remota cernere iusti numina caeli . 
iure senatum scande Tonantis , quam decet unam Mercuriali foedere iungi . 
Beata uirgo , tantis quae siderum choreis thalamum capis iugalem ac sic fauente mundo nurus adderis Tonanti . 
ac cuius esse diui tibi contigit maritam ? 
eius , meante penna qui solus astra mundi praeteruolans perexit rapidis uigil procellis , qui cum superna tranat freta , Tartarum recurrit . 
qui solus ante currum et candidos iugales alti potens parentis memorem ciere uirgam , qui fata succidentis reparat libens Osiris , sationibus grauari genitalibus repertis quem scit pater deorum ; cui lacteam papillam gaudens dedit nouerca , cuius uigente uirga dirum stupet uenenum , cui uirus omne fanti orbem facit gemellum . 
est doctus ille diuum , sed doctior puella . 
nunc nunc beantur artes , quas sic sacratis ambo , ut dent meare caelo , reserent caducis astra ac lucidam usque ad aethram pia subuolare uota . 
per uos uigil decensque nus mentis ima complet , per uos probata lingua fert glorias per aeuum . 
uos disciplinas omnes ac nos sacrate Musas . 
Continuoque nouo solidantur membra uigore , et gracilenta perit macies , uis terrea cedit aethereumque uenit sine mortis legibus aeuum . 
Ignoti uis celsa patris uel prima propago , fomes sensificus , mentis fons , lucis origo , regnum naturae , decus atque assertio diuum , mundanusque oculus , fulgor splendentis Olympi , ultramundanum fas est cui cernere patrem et magnum spectare deum , cui circulus aethrae paret , et immensis moderaris raptibus orbis : nam medium tu curris iter dans solus amicam temperiem superis compellens atque coercens sidera sacra , deum cum legem cursibus addis . 
hinc est quod quarto ius est te currere circo , ut tibi perfecta numerus ratione probetur : nonne hac principio geminum tu das tetrachordum ? 
Solem te Latium uocitat , quod solus honore post patrem sis lucis apex , radiisque sacratum bis senis perhibent caput aurea lumina ferre , quod totidem menses , totidem quod conficis horas . 
quattuor alipedes dicunt te flectere habenis , quod solus domites quam dant elementa quadrigam . 
nam tenebras prohibens retegis quod caerula lucet , hinc Phoebum perhibent prodentem occulta futuri , uel quia dissoluis nocturna admissa , Lycaeum , te Serapin Nilus , Memphis ueneratur Osirim , dissona sacra Mithram Ditemque Horumque Typhonem , Attis pulcher item , curui et puer almus aratri , Hammon et arentis Libyes ac Byblius Adon . 
Sic uario cunctus te nomine conuocat orbis . 
salue uera deum facies uultusque paterne , octo et sexcentis numeris , cui littera trina conformat sacrum mentis cognomen et omen . 
da pater aetherios mentis conscendere coetus astrigerumque sacro sub nomine noscere caelum . 
Transcursa , lector , parte magna fabula , quae tam morosis implicata ductibus , tenui lucernam palpitare lumine coegit instans innitens crepusculum , ac ni rosetis purpuraret culmina Aurora primo et conuenustam halitu surgens fenestras dissecaret lumine , adhuc iugata compararet pagina quocumque ducta largiorem circulum . 
nunc ergo mythos terminatur ; infiunt artes libelli qui sequentes asserent . 
nam fruge uera omne fictum dimouent et disciplinas annotabunt sobrias pro parte multa nec uetabunt ludicra . 
habes quid instet , si potestas caelitum faueantque Musae et chelys Latoia . 
Rursum Camena paruo phaleras parat libello et uult amicta fictis commenta ferre primum memorans frigente uero nil posse comere usum uitioque dat poetae infracta ferre certa lasciua dans lepori et paginam uenustans multo illitam colore ; " atquin prioris ille titulus monet libelli mythos ab ore pulsos Artesque uera fantes uoluminum sequentum praecepta comparare . 
" at haec iocante rictu " nil mentiamur " inquit " et uestiantur Artes . 
an tu gregem sororum nudum dabis iugandis , et sic petent Tonantis et caelitum senatum ? 
aut si tacere cultum placet , ordo quis probatur ? 
" " certe loquentur illae , quicquid erat docendum , habitusque consequentur asomato in profatu " . 
" haec nempe ficta uox est et deuius promissi es ; cur ergo non fateris ni figminis figura nil posse comparari ? 
" his me Camena uicit : fugis ? 
" iugabo ludum . 
Praestricta est cursim rationis regula primae , quae multis tendi sueta uoluminibus . 
in qua iuncturis quid nectat littera utrisque , quo admittat sociam uel faciat latere , quae quo transiliat conuersis legibus usu , et transformatum nomen habere uelit , quas oris sonitus uel quas modulatio linguae gignant et pulsu rupta labella suo . 
nunc iam compactis cursanda est syllaba formis , ut fastigetur longa breuisque fuat . 
haec duo percurram , iuncturas littera quippe praeueniens docuit sub ratione pari . 
hoc igitur subdens nectendum concipit ordo , si uestrum , superi , comprobat arbitrium . 
Expleta cursim syllabarum pagina est ; iuganda demum uerba . 
nam probabilis hic ordo rebus , quique disgregabitur in bina demum . 
prima nam proportio dicenda , Graii analogiam quam uocant . 
ac mox repulsa quae nouantur regula uulgoque docti quae anomala nominant , bis quarta fandi quis paratur portio , uel uulneratur ductus oris integer , quantumque solo inditum libellulo potest probare serium fastidium . 
Haec quoque contortis stringens effamina nodis , qua sine nil sequitur nilque repugnat item , in coetum superum ueniens primordia fandi aduehit et scholicum praestruit axioma ambiguis memorans uocem consistere uerbis , nil normale putans , ni fuat associum . 
sed licet ipse modos demum bis quinque profatus pallens afflictim uerset Aristoteles , Stoica circumeant ludantque sophismata sensus perdita non umquam cornua fronte ferant , Chrysippus cumulet proprium et consumat aceruum Carneadesque parem uim gerat helleboro , nullus apex tot proli uirum par accidit umquam , nec tibi tam felix sortis honos cecidit : inter templa deum fas est , Dialectica . 
fari et Ioue conspecto iure docentis agis . 
Perita fandi , iam progressum comprime , ne inflexa tortos stringat intimatio et multinodos perpeti anfractus diu Hymen recuset . 
editum est compendio quicquid decenter docta disputatio multo astruendum contulit uolumine . 
sat est , profundae fons decens scientiae , quae abstrusa promit nil morosum disserens praeteruolando nilque ignotum deserens . 
nam quae supersunt fraude multa consita , quis falsa captos circuit deceptio , dum ambage ficta praestruis sophismata captentulisue ludis illigantibus pellax soritas cumque sensim congeris , formasque mendas , comprobat quas ueritas , nefas Tonantis garriat sub auribus facinusque dirum , quippe summi caelites odere turpis omne falsum feminae . 
nam si reuoluas , quid cauilla saeuius ? 
dudum locuta circulatrix indecens fies profecto , decipula si astruseris . 
facessat ergo uersilis profunditas , reliquumque tempus liqueris sororibus . 
Uenerandus mihi fatus , reuerendosque secuta referam iussa pedem , atque ilicet exorsa silebunt . 
licet unam decuisset mihi permittere culpam , ut honoris pretio cederet inferre relatus , populum Cecropidarum bene quo palliatarum Bromius conciperet contumias nosse dolere , mage quam crediderat uipeream noscere posset , et iners Marsica dudum fieret praestigiatrix , neque me conspiceret somnificam uel temulentam loca passim blaterantem Iouialibus sub orsis . 
tamen uni famulandum est tibi , uirgo ; reticemus . 
Interea sonuere tubae raucusque per aethram cantus , et ignoto caelum clangore remugit : turbati expauere dii , uulgusque minorum caelicolum trepidat , causarum et nescia corda haerent , et ueteris renouantur crimina Phlegrae . 
tunc Amnes Faunique , Pales , Ephialta , Napeae respectant proceres nulloque assurgere motu cernunt attoniti uicibusque alterna profantes mirantur placidam per pectora sacra quietem . 
tum primum posita Siluanus forte cupresso percitus ac trepidans dextram tendebat inermem , Deliacos poscens arcus atque Herculis arma , Portuni trifidam suspirans flagitat hastam , Gradiui frameam non ausus poscere , falcem Saturni bello suetus disquirit agresti , diffidensque sui respectat tela Tonantis . 
Tandem loquacis terminata paginae asserta cursim , quae tamen uoluminis uix umbilicum multa opertum fascea turgore pinguis insuit rubellulum . 
qui si probatur et caret fastidio , nonnulla promet , quae nouella texuit , deditaque fient , quae uetustas praeterit . 
sin sanna typhi naris imum torseris , pigebit arma horruisse caelites , formidinisque tunc locus mouebitur , Siluane , falcem cum petis Saturniam . 
at tu reclamans rhetorum turbam tuba clangore uerso Tulliana percrepans in castra abibis , quo nec osor inuidens nec liuor ater te sequatur praecluem . 
Uirgo armata decens , rerum sapientia , Pallas , aetherius fomes , mens et sollertia fati , ingenium mundi , prudentia sacra Tonantis , ardor doctificus nostraeque industria sortis , quae facis arbitrium sapientis praeuia curae ac rationis apex diuumque hominumque sacer nus , ultra terga means rapidi ac splendentis Olympi , celsior una Ioue , flammantis circulus aethrae , heptas in numeris , prior igni , tertia Luna , quam docto assimulant habitu qui agalmata firmant hinc nam tergeminae rutilant de uertice cristae , quod dux sanguineo praesulque corusca duello , uel tibi quod fulget rapiturque triangulus ignis . 
hinc tibi dant clipeum , sapientia quod regat orbem , uel rationis opem quod spumea proelia poscant hasta etiam uibrans penetrabile monstrat acumen Lymphaseum magis est et scutum circulus ambit . 
hinc iam uernicomae frondent tibi munera oliuae artes cura uigil per te quod discat oliuo ; glaucam dant uolucrem , quod lumina concolor ignis , tuque ignis flos es cluis et glaucopis Athene . 
an mage noctiuidae tibi traditur alitis usus , quod uigil insomnes ducat sollertia curas ? 
pectore saxificam dicunt horrere Medusam , quod pauidum stupidet sapiens sollertia uulgum . 
arcibus urbanis ueteres tibi templa sacrarunt , quod ratio amplificet ( quodque est elatior ) urbes . 
hinc te patre ferunt sine matris foedere natam , prouida consilium quod nescit curia matrum , consultisque uirum praesis ; hinc dicta uirago . 
o sacra doctarum prudentia fontigenarum , sola nouem complens , Musis mens omnibus una , deprecor : ad proprium dignata illabere munus inspirans nobis Graias Latiariter artes . 
Constitit attonito spectans stellantia uisu , et decuit crinis puluereique pedes . 
ipsa etiam laeua sphaera fulgebat honora assimilis mundo sideribusque fuit ; nam globus et circi zonaeque ac fulgida signa nexa recurrebant arte locata pari . 
tellus , quae rapidum consistens suscipit orbem , puncti instar medio haeserat ima loco . 
hanc tener et uitreis circumuolitabilis auris aer complectens imbrificabat aquis . 
quae tamen immenso , quo cingitur illa , profundo interriuata marmore tellus erat . 
texerat exterior qui fulgit circulus ornis aetheris astrifico lumina multa peplo . 
hinc nitidus rutilum Titan succenderat orbem . 
moxque imitata pium lactea Luna diem . 
sic igitur furuae oculos splendescere noctis cerneres ex auro ut sacra flamma micat . 
sic Cypris Oceani perfuso sidere lymphis Lucifero annuerat lumina tota suo . 
omnia compar habet paribus sub legibus ordo , nec minus haec mira est quam domus alta deum . 
hanc mundo assimilem stupuit Trinacria tellus Archimedea astrificante manu . 
o felix cura et mentis prudentia maior corpore sub nostro aequiperasse Iouem . 
Dixerat , at Paphiae paulum contractior ore mora intricante laeditur nixaque mox famulis marcentia terga reclinat magis quod lassa pulchrior . 
hic dudum roseas inter resoluta puellas Uoluptas inquit anxia " unde haec tam duris immitis rustica membris peregit orbis circulum et tantos montis , fluuios , freta , competa currens delere uenti taedia ? 
hanc ego crediderim sentis spinescere membris neque hirta crura uellere ; namque ita puluerea est agresti et robore fortis , iure ut credatur mascula " . 
Postquam conticuit prudens permensio terrae , Innuba , sollertes curam quae instigat in artes , sic abacum perstare iubet , sic tegmine glauco pandere puluereum formarum ductibus aequor . 
altera tunc etiam gerularum accire iubetur germanam doctae , mundum quae admensa , sororis . 
nec mora digreditur . 
tunc rursus dia Uoluptas ipsius aetheria Cylleni immurmurat aure : " cum doctas superis admirandasque puellas approbat Armipotens , tu optati lentus amoris gaudia longa trahis captumque eludis honorem ? 
seria marcentem stupidant commenta maritum ? 
talia complacita spectat fastidia uirgo , nec te cura tori , nec te puer ambit herilis , nec mea mella rapis ? 
quaenam haec hymeneia lex est ? 
in Ueneris sacro Pallas sibi uindicat usum ; quam melius thalamo dulcis Petulantia feruit ! 
casta maritalem reprimit Tritonia mentem et nuptae non aequa uenit ; poscenda Dione est ! 
conueniensque tibi potius celebrare Priapum . 
Licet iurges Uoluptas thalamos inire suadens , tamen exeret peritas breuis ambitus puellas . 
demumque nec iugalis cessator intricatus tardabo fulcra lecti , et siquid illa nostrae Ueneris feret Uoluptas nec uobis abnegabo . 
furiis modo allubescat , et clam roseta paruae liliaque det papillae . 
ne nunc sensus iugalis ferat ista cura morsu et uulsa fellis atro laceros trahat capillos . 
Hos sat erit cursim numeros memorasse modosque , cetera Cecropias aequum perhibere cathedras , si tamen ullus inest nostris super halitus aris , aut rite in ueterem cultum replicantur abollae : me spatium admonuit iam claudere fatibus orsa , ne superum nostri capiant fastidia coetus , et uetus astrigero pellar Numeraria caelo . 
" sic ait ac reticens propriori adiuncta sorori . 
Tum uix senex reclusis creperum uidens ocellis circumspicit ridentes ictuque suscitante stupidum dolens tuetur frictuque palmulari madidata tergit ora . 
tunc motus increpante baculum rapit Lyaeo , ac dum mouere gressum cupit uocante Lyde , tandem recepta luce superum uidet senatum . 
percellitur repente , silicerniumque nutans temptat ciere cursum ; tunc motibus negatis magis inuolutus astat , cessimque formidantes abeunt pedes tremore titubansque moliensque haeret , redit , recurrit ; tunc uicta palpitansque turgens cadit senectus . 
fit maior inde risus , nescit modum Uoluptas , donec iubente Baccho Satyrus rapit iacentem scapulisque dat supinum uuidumque hiatimembrem colloque complicatum utribus narem reportat . 
Astrigerae iam sedis iter cursumque polorum et sacra multiuagos qua tollunt sidera flexus dicere tempus adest . 
uideo splendescere pulsu icta corusciferi subito laquearia caeli . 
illinc bis septem solitus seruare Triones pastor Hyperborea resplendet luce Bootes , hinc qua deuexo tellus subducitur axe , ignoto Canopos sese infert fulgidus astro . 
Phoebeos pariter currus rapidosque meatus et totiens uariae flammantia cornua lunae , quin etiam medios quos nectunt culmina circos obliqua , et rutulis quo se rapit orbita signis , cernere iam uideor . 
tu fingere ludicra praestas uiliaque astriloquae praefers commenta puellae ! 
Iam facibus lassos spectans marcentibus ignes instaurare iubet tunc hymenea Uenus : " quis modus " inquit " erit ? 
quonam sollertia fine impedient thalamos ludere gymnasia ? 
deriguit comis blandisque assueta Uoluptas , et noster pallens contrahit ora puer ; ipsa etiam fulcris redimicula nectere sueta Flora decens trina anxia cum Charite est . 
nec melicum reticens modulatur tibia carmen , nec dulcis temptat psallere Melpomene . 
omnia , quae tenero moris feruescere ludo , in cumulum doctae uocis honore tacent , nec Suada illecebris sponsalia pectora mulcet : nec Stimula incenso allicit aculeo . 
quin etiam interulos gaudens dissoluere nexus blandificaque libens stringere corda face nictantes oculos reprimit stupefacta pauore nec perferre ualet Gorgonos ora trucis . 
si erudita placent certe sponsalia diui , saltem docta ferat carmina Calliope ; nam simul oblectans uocis modulamine mentes taedia dulcisonis auferet illa tonis . 
quippe scruposis , fateor , lassata puellis insuetis laedor maestificata moris . 
Pronuba , sic uolupe est haec seria carpere , Iuno , nec cura astriferi te stimulat thalami , ast ego succubui , lepidisque assueta choreis non ualeo tristis cernere Cecropidas . 
Aurea flammigerum cum Luna subegerit orbem , rosis iugabo lilia . 
uirgo deusque sacro sociabunt foedera lecto : fulcris parate cinnama . 
Hesperus intactam seruet licet usque puellam , nuptam uidebis , Phosphore . 
nec matris lacrimae pressi nec uiribus ungues nexus ualebunt rumpere . 
ne thalamos metuas ; eris hoc , quod Iuno Tonanti est , quae nunc sorore dulcior . 
si placuit docti sollertia sacra mariti , magis placebunt oscula . 
Aurora exoriens roseis spectabit ocellis floris resecti praemia . 
ipse ego pallentem speculabor luce puellam sese occulentem uisibus . 
conscia iam Ueneris noua serta parate Napeae crocumque lecto aspargite inque torum uiolas certatim fundite conchis ; puluinar almum comite . 
crinale spicum pharetris deprome Cupido libens capillum soluere . 
flammea uirgineum quae obnubere sueta pudorem regina deme Pronuba . 
te blandum , teneri quae conscia sola doloris , Uenus decens solabitur . 
quae nunc dura nouo nescis committere amori , parabit illa pectora . 
tu modo , quae mando , oculos deiecta decoros reconde mentis intimo : doctilocum pulchris iuuenem complexa lacertis fecunda redde pignera . 
Nam Thrax quo duri rumpere regna Erebi quoque suam meruit immemor Eurydicen , quo cantu stupidae tigridis ira ruit , quo fertur rabidas perdomuisse feras , quo uidit rigidas glandibus ire comas Ismaros et siluas currere monte suas , carmine quo Strymon continuit latices , et Tanais uersis saepe reflatus aquis , quo impune accubuit rictibus agna lupi , et lepus immiti contulit ora cani : hoc nunc permulsit insonuitque melo accumulansque magis carmina sacra Ioui . 
quo Amphion rigido in corpore mentis iter quoque dedit montes sumere posse animas , quo sensus duris cautibus inseruit et docuit rupes carmina uelle sequi . 
( nam muros Thebis dulcisonis fidibus praesidiumque dedit carminis arbitrio . 
) sed nec Arioniam marmora surda chelyn tempsere , extremam cum flagitaret opem , et licet indomiti dira procella noti spumea Scyllaei uerreret ima maris , delphinas totis sollicitauit aquis , et melicos cantus belua grata tulit . 
o uere antistans numina magna deum , quae istorum laudes protulit Harmonia , quae domitare Erebum , marmora , saxa , feras et potuit rupes sensificare tonis . 
Te nunc astrisonum carmine , Iuppiter , quo gemmata poli uoluere sidera sueuit lege rata sacra recursio , praefandum ueneror , quippe potissimus nectis sceptrifero sub diademate omnigenum genitor regna mouens deum mundum perpetuo dum rotat ambitu mens , quam sidereo sufficis impete . 
te nam flammigeri semina fomitis spargentem referunt astra micantia ; te Phoebea sacro munere lumina , terris purpureum dum renouant iubar , testata ambrosium splendificant diem ; Cynthia noctis honos lampade menstrua auratis decuit praeuia cornibus ; sub te plaustrilucis luminat ignibus anguis Parrasias disiciens feras . 
sic solidi tenerum corporis abditum tellus . 
non prohibens axibus inditur alternisque regit et regitur polis ; sic Nerea freti noscere limitem sicque ignem superum lambere pabula , ut nullis scateant dissona litibus atque ita perpes ament dissita uinculum , ut semper metuant foedifragum chaos . 
tu rector superum , tu pater optumus complexuque pio sidera colligans natos perpetuo corpore uiuidas , salue , nostra cui perficitur chelys , bis plenum omnisona cui recinunt mela . 
iam uos uerenda quaeso caeli germina , quae multiforme scit ciere barbiton , affata nostris ferte corda cantibus , miscilla sacrae dum feruntur curiae , mulcere uestrum quae uelint consortium . 
iam uos uicissim proque lege numinum posthac sonabo disgregato plasmate suisque cunctos allubescentes tonis deducet , urget atque ciebit locis stimulosque rursum lene permulcet melos . 
nunc igitur alma quae senatum lumina deum uerendo culminatis uertice , bis sena quamuis uos Etrusci numina ritus frequentent atque opiment uictimis , tamen gemellis quae refulgent cursibus natura honoro protulit fastigio Phoebea uterque praeferens uocabula : Pallas corusca ac decens Latoie ! 
lunare quippe hac uenit consortium , Phaethontos ardens scandet axem Delius . 
nunc uos pudici nostra fratres culmina precabor ipsa , ne uerendos contrahant uultus iugandis quae ferent dis carmina , Hymenque nostrum inuehat fastidium ; psallente plectro concinentur nuptiae , fidibusque lusa fescennina prodient . 
iam nunc blanda melos carpe Dione , durus quippe rigor cedit amori . 
nouit nam tenerum probare carmen ipsum spumigenae salum Cytheres , Nerinaque chely mouet Camenam , dum conchis Galatea personantes nantes fluctigenas chorumque Phorci flagrans cura trahit , niualibusque inrestinctus aquis triumphat ardor . 
iam nunc blanda melos carpe Dione , durus quippe rigor cedit amori . 
carmen Maenaliae tulere pinus , percussaque modis sonat Lycaeis sollers Arcadiae nemus cicuta ; pernix semiferi puella Panos nam uersa in calamos sonat loquaces , quam dum forte deus premit labellis , suspirat uelut osculis canorem . 
iam nunc blanda melos carpe Dione , durus quippe rigor cedit amori . 
puer ipse uersiformis fidibus studet Cupido arcusque dulcinerues roseo ligans ramali feriata liquit arma calamos parante Musa . 
in carminis leporem curam negat sagittis tenerumque harundinetum nostrum in melos reliquit . 
nunc ergo corda mulcent uapor et canor iugati ; placet ac decet , uicissim cantemus atque amemus . 
iam nunc blanda melos carpe Dione durus quippe rigor cedit amori . 
prudens puella pulchrae mater fuit Lacaenae , inlecta sed canore nescit dolum cauere . 
nam candidus niuosis olor inuolutus alis ( argenteis minorem plumis uidens decorem nec posse purpuratis nimium placere ocellis ) teneros ciere cantus Phaethontiasque Musas coepit repente ficta fraudem parans senecta , sic admouetur ori roseumque circumactae rapit osculum puellae gremioque complicatus pretium tulit pudoris . 
iam nunc blanda melos carpe Dione , durus quippe rigor cedit amori . 
carmen Latmiadeum lucis diua secundae sacris praetulit astris ; antrum quippe secuta linquens culmina caeli pastoralibus ardens palmam dedit cicutis pulso et luminis auro pandit septa balantum sordentique adoperta pratis gaudet amictu . 
ac tunc Cynthia noctu pascit monte capellas , spectans sidera mundi mage percrepat flagello , nec curare deorum pensa aut ferre susurros illex carminis ampli aegram cura coegit . 
temnit noctis honorem , praefert antra subulci rupe et dura quiescit , et post regna Tonantis stramen dulcius herba est . 
Habes senilem , Martiane , fabulam , miscilla lusit quam lucernis flamine Satura , Pelasgos dum docere nititur artes cathedris uix amicas Atticis , sic in nouena decidit uolumina . 
haec quippe loquax docta indoctis aggerans fandis tacenda farcinat immiscuit Musas deosque , disciplinas cyclicas garrire agresti cruda finxit plasmate . 
hac ipsa namque rupta conscientia turgensque felle ac bili " multa chlamyde prodire doctis approbanda cultibus possemque comis utque e Martis curia ; Felicis " inquit " sed Capellae flemine indocta rabidum quem uidere saecula iurgis caninos blateratus pendere , proconsulari uero dantem culmini ipsoque dudum bombinat ore flosculo decerptum falce iam canescenti rota , beata alumnum urbs Elissae quem uidit iugariorum murcidam uiciniam paruo obsidentem uixque respersum lucro , nictante cura somnolentum lucibus ; ab hoc creatum Pegaseum gurgitem decente quando possem haurire poculo ? 
" testem ergo nostrum quae ueternum prodidit secute nugis , nate , ignosce lectitans . 
