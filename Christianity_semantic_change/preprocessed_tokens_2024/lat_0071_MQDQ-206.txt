Retia dum cessant latratoresque Molossi et non inuento silua quiescit apro , otia , Prisce , breui poteris donare libello . 
hora nec aestiua est nec tibi tota perit . 
Ad populos mitti qui nuper ab urbe solebas , ibis io Romam nunc peregrine liber auriferi de gente Tagi tetricique Salonis , dat patrios manes quae mihi terra potens . 
non tamen hospes eris nec iam potes aduena dici , cuius habet fratres tot domus alta Remi . 
iure tuo ueneranda noui pete limina templi , reddita Pierio sunt ubi templa choro . 
uel si malueris , prima gradiere Subura ; atria sunt illic consulis alta mei : laurigeros habitat facundus Stella penatis , clarus Hyanteae Stella sititor aquae ; fons ibi Castalius uitreo torrente superbit , unde nouem dominas saepe bibisse ferunt : ille dabit populo patribusque equitique legendum nec nimium siccis perleget ipse genis . 
quid titulum poscis ? 
uersus duo tresue legantur , clamabunt omnes te , liber , esse meum . 
Quod Flacco Uarioque fuit summoque Maroni Maecenas , atauis regibus ortus eques , gentibus et populis hoc te mihi , Prisce Terenti , fama fuisse loquax chartaque dicet anus . 
tu facis ingenium , tu , si quid posse uidemur ; tu das ingenuae ius mihi pigritiae . 
Longior undecimi nobis decimique libelli artatus labor est et breue rasit opus . 
plura legant uacui , quibus otia tuta dedisti : haec lege tu , Caesar ; forsan et illa leges . 
Quae modo litoreos ibatis carmina Pyrgos , ite sacra iam non puluerulenta uia . 
Contigit Ausoniae procerum mitissimus aulae Nerua : licet toto nunc Helicone frui : recta Fides , hilaris Clementia , cauta Potestas iam redeunt ; longi terga dedere Metus . 
hoc populi gentesque tuae , pia Roma , precantur : dux tibi sit semper talis , et iste diu . 
macte animi , quem rarus habes , morumque tuorum , quos Numa , quos hilaris possit habere Cato . 
largiri , praestare , breues extendere census et dare quae faciles uix tribuere dei , nunc licet et fas est . 
sed tu sub principe duro temporibusque malis ausus es esse bonus . 
Toto uertice quot gerit capillos annos si tot habet Ligeia , trima est . 
Terrarum dea gentiumque Roma , cui par est nihil et nihil secundum , Traiani modo laeta cum futuros tot per saecula computaret annos , et fortem iuuenemque Martiumque in tanto duce militem uideret , dixit praeside gloriosa tali : " Parthorum proceres ducesque Serum , Thraces , Sauromatae , Getae , Britanni , possum ostendere Caesarem ; uenite " . 
Palma regit nostros , mitissime Caesar , Hiberos , et placido fruitur Pax peregrina iugo . 
ergo agimus laeti tanto pro munere grates : misisti mores in loca nostra tuos . 
Habet Africanus miliens , tamen captat . 
Fortuna multis dat nimis , satis nulli . 
Parthenio dic , Musa , tuo nostroque salutem : nam quis ab Aonio largius amne bibit ? 
cuius Pimpleo lyra clarior exit ab antro ? 
quem plus Pierio de grege Phoebus amat ? 
et si forte sed hoc uix est sperare uacabit , tradat ut ipse duci carmina nostra roga , quattuor et tantum timidumque breuemque libellum commendet uerbis " Hunc tua Roma legit " . 
Omnia promittis cum tota nocte bibisti ; mane nihil praestas . 
Pollio , inane bibe . 
Genus , Aucte , lucri diuites habent iram : odisse quam donare uilius constat . 
Parcius utaris moneo rapiente ueredo , Prisce , nec in lepores tam uiolentus eas . 
saepe satisfecit praedae uenator et acri decidit excussus nec rediturus equo . 
insidias et campus habet : nec fossa nec agger nec sint saxa licet , fallere plana solent . 
non derit qui tanta tibi spectacula praestet inuidia fati sed leuiore cadat . 
si te delectant animosa pericula , Tuscis tutior est uirtus insidiemur apris . 
quid te frena iuuant temeraria ? 
saepius illis , Prisce , datum est equitem rumpere quam leporem . 
Quidquid Parrhasia nitebat aula donatum est oculis deisque nostris . 
miratur Scythicas uirentis auri flammas Iuppiter et stupet superbi regis delicias grauesque lusus : haec sunt pocula quae decent Tonantem , haec sunt quae Phrygium decent ministrum . 
omnes cum Ioue nunc sumus beati ; at nuper pudet , ah pudet fateri omnes cum Ioue pauperes eramus . 
Addixti , Labiene , tres agellos ; emisti , Labiene , tres cinaedos : pedicas , Labiene , tres agellos . 
Quare tam multis a te , Laetine , diebus non abeat febris quaeris et usque gemis . 
gestatur tecum pariter tecumque lauatur ; cenat boletos , ostrea , sumen , aprum ; ebria Setino fit saepe et saepe Falerno nec nisi per niueam Caecuba potat aquam ; circumfusa rosis et nigra recumbit amomo dormit et in pluma purpureoque toro . 
cum recubet pulchre , cum tam bene uiuat apud te , ad Damam potius uis tua febris eat ? 
Dum tu forsitan inquietus erras clamosa , Iuuenalis , in Subura aut collem dominae teris Dianae ; dum per limina te potentiorum sudatrix toga uentilat uagumque maior Caelius et minor fatigant : me multos repetita post Decembres accepit mea rusticumque fecit auro Bilbilis et superba ferro . 
hic pigri colimus labore dulci Boterdum Plateamque Celtiberis haec sunt nomina crassiora terris : ingenti fruor inproboque somno quem nec tertia saepe rumpit hora , et totum mihi nunc repono quidquid ter denos uigilaueram per annos . 
ignota est toga , sed datur petenti rupta proxima uestis a cathedra . 
surgentem focus excipit superba uicini strue cultus iliceti , multa uilica quem coronat olla . 
uenator sequitur , sed ille quem tu secreta cupias habere silua ; dispensat pueris rogatque longos leuis ponere uilicus capillos . 
sic me uiuere , sic iuuat perire . 
In thermis sumit lactucas , oua , lacertum , et cenare domi se negat Aemilius . 
Quare non habeat , Fabulle , quaeris uxorem Themison ? 
habet sororem . 
Municipem rigidi quis te , Marcella , Salonis et genitam nostris quis putet esse locis ? 
tam rarum , tam dulce sapis . 
Palatia dicent , audierint si te uel semel , esse suam ; nulla nec in media certabit nata Subura nec Capitolini collis alumna tibi ; nec cito ridebit peregrini gloria partus Romanam deceat quam magis esse nurum . 
tu desiderium dominae mihi mitius urbis esse iubes : Romam tu mihi sola facis . 
Quam sit lusca Philaenis indecenter uis dicam breuiter tibi , Fabulle ? 
esset caeca decentior Philaenis . 
Dentibus atque comis nec te pudet uteris emptis , quid facies oculo , Laelia ? 
non emitur . 
O iucunda , couinne , solitudo , carruca magis essedoque gratum facundi mihi munus Aeliani ! 
Hic mecum licet , hic , Iuuate , quidquid in buccam tibi uenerit loquaris : non rector Libyci niger caballi succinctus neque cursor antecedit ; nusquam est mulio : mannuli tacebunt . 
o si conscius esset hic Auitus , aurem non ego tertiam timerem . 
totus quam bene sic dies abiret ! 
Cum rogo te nummos sine pignore , " non habeo " inquis ; idem , si pro me spondet agellus , habes : quod mihi non credis ueteri , Telesine , sodali , credis coliculis arboribusque meis . 
ecce reum Carus te detulit : adsit agellus . 
exilii comitem quaeris : agellus eat . 
A latronibus esse te fututam dicis , Saenia : sed negant latrones . 
Poto ego sextantes , tu potas , Cinna , deunces : et quereris quod non , Cinna , bibamus idem ? 
Hermogenes tantus mapparum , Castrice , fur est quantus nummorum uix , puto , Massa fuit ; tu licet obserues dextram teneasque sinistram , inueniet mappam qua ratione trahat : ceruinus gelidum sorbet sic halitus anguem , casuras alte sic rapit Iris aquas . 
nuper cum Myrino peteretur missio laeso , subduxit mappas quattuor Hermogenes ; cretatam praetor cum uellet mittere mappam , praetori mappam surpuit Hermogenes . 
attulerat mappam nemo dum furta timentur : mantele a mensa surpuit Hermogenes . 
hoc quoque si derit , medios discingere lectos mensarumque pedes non timet Hermogenes . 
quamuis non modico caleant spectacula sole , uela reducuntur cum uenit Hermogenes . 
festinant trepidi substringere carbasa nautae , ad portum quotiens paruit Hermogenes . 
linigeri fugiunt calui sistrataque turba , inter adorantes cum stetit Hermogenes . 
ad cenam Hermogenes mappam non attulit umquam , a cena semper rettulit Hermogenes . 
Sexagena teras cum limina mane senator , esse tibi uideor desidiosus eques , quod non a prima discurram luce per urbem et referam lassus basia mille domum . 
sed tu , purpureis ut des noua nomina fastis aut Nomadum gentes Cappadocumue petas : at mihi , quem cogis medios abrumpere somnos et matutinum ferre patique lutum , quid petitur ? 
rupta cum pes uagus exit aluta et subitus crassae decidit imber aquae nec uenit ablatis clamatus uerna lacernis , accedit gelidam seruus ad auriculam , et " rogat ut se cum cenes Laetorius " inquit . 
uiginti nummis ? 
non ego : malo famem quam sit cena mihi , tibi sit prouincia merces , et faciamus idem nec mereamur idem . 
Siccus , sobrius est Aper ; quid ad me ? 
seruum sic ego laudo , non amicum . 
Hoc nemus , hi fontes , haec textilis umbra supini palmitis , hoc riguae ductile flumen aquae , prataque nec bifero cessura rosaria Paesto , quodque uiret Iani mense nec alget holus , quaeque natat clusis anguilla domestica lymphis , quaeque gerit similes candida turris aues , munera sunt dominae : post septima lustra reuerso has Marcella domos paruaque regna dedit . 
si mihi Nausicaa patrios concederet hortos , Alcinoo possem dicere " Malo meos " . 
O Iuliarum dedecus Kalendarum , uidi , Uacerra , sarcinas tuas , uidi ; quas non retentas pensione pro bima portabat uxor rufa crinibus septem et cum sorore cana mater ingenti . 
Furias putaui nocte Ditis emersas . 
has tu priores frigore et fame siccus et non recenti pallidus magis buxo Irus tuorum temporum sequebaris . 
migrare cliuom crederes Aricinum . 
ibat tripes grabatus et bipes mensa et cum lucerna corneoque cratere matella curto rupta latere meiebat ; foco uirenti suberat amphorae ceruix ; fuisse gerres aut inutiles maenas odor inpudicus urcei fatebatur , qualis marinae uix sit aura piscinae . 
nec quadra derat casei Tolosatis , quadrima nigri nec corona pulei caluaeque restes alioque cepisque , nec plena turpi matris olla resina Summemmianae qua pilantur uxores . 
quid quaeris aedes uilicosque derides , habitare gratis , o Uacerra , cum possis ? 
haec sarcinarum pompa conuenit ponti . 
Ut pueros emeret Labienus uendidit hortos . 
nil nisi ficetum nunc Labienus habet . 
Triginta mihi quattuorque messes tecum , si memini , fuere , Iuli . 
quarum dulcia mixta sunt amaris sed iucunda tamen fuere plura ; et si calculus omnis huc et illuc diuersus bicolorque digeratur , uincet candida turba nigriorem . 
si uitare uelis acerba quaedam et tristis animi cauere morsus , nulli te facias nimis sodalem : gaudebis minus et minus dolebis . 
Tamquam simpliciter mecum , Callistrate , uiuas , dicere percisum te mihi saepe soles . 
non es tam simplex quam uis , Callistrate , credi . 
nam quisquis narrat talia plura tacet . 
Libras quattuor aut duas amico algentemque togam breuemque laenam , interdum aureolos manu crepantis , possint ducere qui duas Kalendas , quod nemo nisi tu , Labulle , donas , non es , crede mihi , bonus . 
quid ergo ? 
ut uerum loquar , optimus malorum es . 
Pisones Senecasque Memmiosque et Crispos mihi redde , sed priores : fies protinus ultimus bonorum . 
uis cursu pedibusque gloriari ? 
Tigrim uince leuemque Passerinum : nulla est gloria praeterire asellos . 
Nasutus nimium cupis uideri . 
nasutum uolo , nolo polyposum . 
Hunc qui femineis noctesque diesque cathedris incedit tota notus in urbe nimis , crine nitens , niger unguento , perlucidus ostro , ore tener , latus pectore , crure glaber , uxori qui saepe tuae comes improbus haeret , non est quod timeas , Candide : non futuit . 
Odi te quia bellus es , Sabelle . 
res est putida , bellus et Sabellus , bellum denique malo quam Sabellum . 
tabescas utinam , Sabelle belle ! 
Mentiris , credo : recitas mala carmina , laudo : cantas , canto : bibis , Pontiliane , bibo : pedis , dissimulo : gemma uis ludere , uincor : res una est sine me quam facis , et taceo . 
nil tamen omnino praestas mihi . 
" mortuus " , inquis , " accipiam bene te " . 
nil uolo : sed morere . 
Non est , Tucca , satis quod es gulosus : et dici cupis et cupis uideri . 
Barbatus rigido nupsit Callistratus Afro hac qua lege uiro nubere uirgo solet . 
praeluxere faces , uelarunt flammea uultus , nec tua defuerunt uerba , Talasse , tibi . 
dos etiam dicta est . 
nondum tibi , Roma , uidetur hoc satis ? 
expectas numquid ut et pariat ? 
Facundos mihi de libidinosis legisti nimium , Sabelle , uersus , quales nec Didymi sciunt puellae nec molles Elephantidos libelli . 
sunt illic Ueneris nouae figurae , quales perditus audeat fututor , praestent et taceant quid exoleti , quo symplegmate quinque copulentur , qua plures teneantur a catena , exstinctam liceat quid ad lucernam . 
tanti non erat esse te disertum . 
Unice , cognato iunctum mihi sanguine nomen qui geris et studio corda propinqua meis ; carmina cum facias soli cedentia fratri , pectore non minor es sed pietate prior . 
Lesbia cum lepido te posset amare Catullo , te post Nasonem blanda Corinna sequi . 
nec derant zephyri si te dare uela iuuaret ; sed tu litus amas . 
hoc quoque fratris habes . 
Haedina tibi pelle contegenti nudae tempora uerticemque caluae , festiue tibi , Phoebe , dixit ille qui dixit caput esse calceatum . 
Difficilis facilis , iucundus acerbus es idem : nec tecum possum uiuere nec sine te . 
Uendunt carmina Gallus et Lupercus . 
sanos , Classice , nunc nega poetas . 
Boletos et aprum si tamquam uilia ponis et non esse putas haec mea uota , uolo : si fortunatum fieri me credis et heres uis scribi propter quinque Lucrina , uale . 
lauta tamen cena est : fateor , lautissima , sed cras nil erit , immo hodie , protinus immo nihil , quod sciat infelix damnatae spongea uirgae uel quicumque canis iunctaque testa uiae : mullorum leporumque et suminis exitus hic est , sulphureusque color carnificesque pedes . 
non Albana mihi sit comissatio tanti nec Capitolinae pontificumque dapes ; imputet ipse deus nectar mihi , fiet acetum et Uaticani perfida uappa cadi . 
conuiuas alios cenarum quaere magister quos capiant mensae regna superba tuae : me meus ad subitas inuitet amicus ofellas : haec mihi quam possum reddere cena placet . 
Crinitae Line paedagoge turbae , rerum quem dominum uocat suarum et credit cui Postumilla diues gemmas , aurea , uina , concubinos : sic te perpetua fide probatum nulli non tua praeferat patrona : succurras misero , precor , furori et serues aliquando neglegenter illos qui male cor meum perurunt , quos et noctibus et diebus opto in nostro cupidus sinu uidere , formonsos , niueos , pares , gemellos , grandes , non pueros , sed uniones . 
Daphnonas , platanonas et aerios pityonas et non unius balnea solus habes , et tibi centenis stat porticus alta columnis calcatusque tuo sub pede lucet onyx , puluereumque fugax hippodromon ungula plaudit et pereuntis aquae fluctus ubique sonat ; atria longa patent . 
sed nec cenantibus usquam nec somno locus est . 
quam bene non habitas ! 
Tam saepe nostrum decipi Fabullinum miraris , Aule ? 
semper homo bonus tiro est . 
Tempora Pieria solitus redimire corona nec minus attonitis uox celebrata reis , hic situs est , hic ille tuus , Sempronia , Rufus , cuius et ipse tui flagrat amore cinis . 
dulcis in Elysio narraris fabula campo et stupet ad raptus Tyndaris ipsa tuos : tu melior quae deserto raptore redisti , illa uirum uoluit nec repetita sequi . 
ridet et Iliacos audit Menelaus amores : absoluit Phrygium uestra rapina Parim . 
accipient olim cum te loca laeta piorum , non erit in Stygia notior umbra domo : non aliena uidet sed amat Proserpina raptas : iste tibi dominam conciliabit amor . 
Nummi cum tibi sint opesque tantae quantas ciuis habet , Paterne , rarus , largiris nihil incubasque gazae ut magnus draco quem canunt poetae custodem Scythici fuisse luci . 
sed causa , ut memoras et ipse iactas , dirae filius est rapacitatis . 
ecquid tu fatuos rudesque quaeris illudas quibus auferasque mentem ? 
huic semper uitio pater fuisti . 
Crine ruber , niger ore , breuis pede , lumine laesus , rem magnam praestas , Zoile , si bonus es . 
Gratis qui dare uos iubet , puellae , insulsissimus inprobissimusque est . 
gratis ne date , basiate gratis . 
hoc Aegle negat , hoc auara uendit sed uendat : bene basiare quantum est ! 
, hoc uendit quoque nec leui rapina : aut libram petit illa Cosmiani aut binos quater a noua moneta , ne sint basia muta , ne maligna , ne clusis aditum neget labellis . 
humane tamen hoc facit , sed unum , gratis quae dare basium recusat gratis lingere nec recusat Aegle . 
Aegrotas uno decies aut saepius anno , nec tibi sed nobis hoc , Polycharme , nocet : nam quotiens surgis , soteria poscis amicos . 
sit pudor : aegrota iam , Polycharme , semel . 
Cur saepe sicci parua rura Nomenti laremque uillae sordidum petam , quaeris ? 
nec cogitandi , Sparse , nec quiescendi in urbe locus est pauperi . 
negant uitam ludi magistri mane , nocte pistores , aerariorum marculi die toto ; hinc otiosus sordidam quatit mensam Neroniana nummularius massa , illinc palucis malleator Hispanae tritum nitenti fuste uerberat saxum ; nec turba cessat entheata Bellonae nec fasciato naufragus loquax trunco , a matre doctus nec rogare Iudaeus , nec sulphuratae lippus institor mercis . 
numerare pigri damna quis potest somni ? 
dicet quot aera uerberent manus urbis , cum secta Colcho Luna uapulat rhombo . 
tu , Sparse , nescis ista nec potes scire , Petilianis delicatus in regnis , cui plana summos despicit domus montis , et rus in urbe est uinitorque Romanus nec in Falerno colle maior autumnus intraque limen latus essedo cursus , et in profundo somnus et quies nullis offensa linguis , nec dies nisi admissus . 
nos transeuntis risus excitat turbae , et ad cubile est Roma . 
taedio fessis dormire quotiens libuit , imus ad uillam . 
Ancillariolum tua te uocat uxor , et ipsa lecticariola est : estis , Alauda , pares . 
Tantum dat tibi Roma basiorum post annos modo quindecim reuerso quantum Lesbia non dedit Catullo . 
te uicinia tota , te pilosus hircoso premit osculo colonus ; hinc instat tibi textor , inde fullo , hinc sutor modo pelle basiata , hinc menti dominus periculosi , hinc dexiocholus , inde lippus fellatorque recensque cunnilingus . 
iam tanti tibi non fuit redire . 
Martis alumne dies , roseam quo lampada primum magnaque siderei uidimus ora dei , si te rure coli uiridisque pudebit ad aras , qui fueras Latia cultus in urbe mihi : da ueniam seruire meis quod nolo Kalendis et qua sum genitus uiuere luce uolo . 
Natali pallere suo , ne calda Sabello desit ; et ut liquidum potet Alauda merum , turbida sollicito transmittere Caecuba sacco ; atque inter mensas ire redire suas ; excipere hos illos et tota surgere cena marmora calcantem frigidiora gelu : quae ratio est haec sponte sua perferre patique , quae te si iubeat rex dominusque , neges ? 
Uersus et breue uiuidumque carmen in te ne faciam times , Ligurra , et dignus cupis hoc metu uideri . 
sed frustra metuis cupisque frustra . 
in tauros Libyci ruunt leones , non sunt papilionibus molesti . 
quaeras censeo , si legi laboras , nigri fornicis ebrium poetam , qui carbone rudi putrique creta scribit carmina quae legunt cacantes . 
frons haec stigmate non meo notanda est . 
Antiqui rex magne poli mundique prioris , sub quo pigra quies nec labor ullus erat , nec regale nimis fulmen nec fulmine digni , scissa nec ad Manes sed sibi diues humus : laetus ad haec facilisque ueni sollemnia Prisci gaudia : cum sacris te decet esse tuis . 
tu reducem patriae sexta , pater optime , bruma pacifici Latia reddis ab urbe Numae . 
cernis ut Ausonio similis tibi pompa macello pendeat et quantus luxurietur honos ? 
quam non parca manus largaeque nomismata mensae , quae , Saturne , tibi pernumerentur opes ? 
utque sit his pretium meritis et gratia maior , et pater et frugi sic tua sacra colit . 
at tu sancte tuo sic semper amere Decembri hos illi iubeas saepe redire dies . 
Uncto Corduba laetior Uenafro , Histra nec minus absoluta testa , albi quae superas oues Galaesi nullo murice nec cruore mendax , sed tinctis gregibus colore uiuo : dic uestro , rogo , sit pudor poetae nec gratis recitet meos libellos . 
ferrem , si faceret bonus poeta , cui possem dare mutuos dolores . 
corrumpit sine talione caeleps , caecus perdere non potest quod aufert : nil est deterius latrone nudo : nil securius est malo poeta . 
Uincentem roseos facieque comaque ministros Cinna cocum fecit . 
Cinna , gulosus homo es . 
Formonsa Phyllis nocte cum mihi tota se praestitisset omnibus modis largam , et cogitarem mane quod darem munus , utrumne Cosmi , Nicerotis an libram , an Baeticarum pondus acre lanarum , an de moneta Caesaris decem flauos : amplexa collum basioque tam longo blandita quam sunt nuptiae columbarum , rogare coepit Phyllis amphoram uini . 
Bis quinquagenis domus est tibi milibus empta , uendere quam summa uel breuiore cupis . 
arte sed emptorem uafra corrumpis , Amoene , et casa diuitiis ambitiosa latet . 
gemmantes prima fulgent testudine lecti et Maurusiaci pondera rara citri ; argentum atque aurum non simplex Delphica portat ; stant pueri dominos quos precer esse meos . 
deinde ducenta sonas et ais non esse minoris . 
instructam uili uendis , Amoene , domum . 
Maiae Mercurium creastis Idus , Augustis redit Idibus Diana , Octobres Maro consecrauit Idus . 
Idus saepe colas et has et illas , qui magni celebras Maronis Idus . 
Matutine cliens , urbis mihi causa relictae , atria , si sapias , ambitiosa colas . 
non sum ego causidicus nec amaris litibus aptus sed piger et senior Pieridumque comes ; otia me somnusque iuuant , quae magna negauit Roma mihi : redeo , si uigilatur et hic . 
Sic tamquam tabulas scyphosque , Paule , omnes archetypos habes amicos . 
Lintea ferret Apro uatius cum uernula nuper et supra togulam lusca sederet anus atque olei stillam daret enterocelicus unctor , udorum tetricus censor et asper erat : frangendos calices effundendumque Falernum clamabat biberet quod modo lotus eques . 
a sene sed postquam patruo uenere trecenta , sobrius a thermis nescit abire domum . 
o quantum diatreta ualent et quinque comati ! 
tunc , cum pauper erat , non sitiebat Aper . 
Nil non , Lygde , mihi negas roganti : at quondam mihi , Lygde , nil negabas . 
Iugera mercatus prope busta latentis agelli et male compactae culmina fulta casae , deseris urbanas , tua praedia , Pannyche , lites paruaque sed tritae praemia certa togae . 
frumentum , milium tisanamque fabamque solebas uendere pragmaticus , nunc emis agricola . 
Heredem tibi me , Catulle , dicis . 
non credam , nisi legero , Catulle . 
Dum tibi Niliacus portat crystalla cataplus , accipe de circo pocula Flaminio . 
hi magis audaces , an sunt qui talia mittunt munera ? 
sed gemmis uilibus usus inest : nullum sollicitant haec , Flacce , toreumata furem et nimium calidis non uitiantur aquis . 
quid quod securo potat conuiua ministro et casum tremulae non timuere manus ? 
hoc quoque non nihil est , quod propinabis in istis , frangendus fuerit si tibi , Flacce , calix . 
Festinat Polytimus ad puellas ; inuitus puerum fatetur Hypnus ; pastas glande natis habet Secundus ; mollis Dindymus est sed esse non uult ; Amphion potuit puella nasci . 
horum delicias superbiamque et fastus querulos , Auite , malo quam dotis mihi quinquies ducena . 
Amphora uigesis , modius datur aere quaterno . 
ebrius et crudus nil habet agricola . 
Multis dum precibus Iouem salutat stans summos resupinus usque in ungues Aethon in Capitolio , pepedit . 
riserunt homines , sed ipse diuom offensus genitor trinoctiali affecit domicenio clientem . 
post hoc flagitium misellus Aethon , cum uult in Capitolium uenire , sellas ante petit Paterclianas et pedit deciesque uiciesque . 
sed quamuis sibi cauerit crepando , compressis natibus Iouem salutat . 
Nil in te scripsi , Bithynice . 
credere non uis et iurare iubes ? 
malo satisfacere . 
Donaui tibi multa quae rogasti ; donaui tibi plura quam rogasti : non cessas tamen usque me rogare . 
quisquis nil negat , Atticilla , fellat . 
Ne laudet dignos , laudat Callistratus omnes . 
cui malus est nemo , quis bonus esse potest ? 
Brumae diebus feriisque Saturni mittebat Umber aliculam mihi pauper ; nunc mittit alicam : factus est enim diues . 
Effugere in thermis et circa balnea non est Menogenen , omni tu licet arte uelis . 
captabit tepidum dextra laeuaque trigonem , imputet acceptas ut tibi saepe pilas . 
colligit et referet laxum de puluere follem , et si iam lotus , iam soleatus erit . 
lintea si sumes , niue candidiora loquetur , sint licet infantis sordidiora sinu . 
exiguos secto comentem dente capillos dicet Achilleas disposuisse comas . 
fumosae feret ipse propin de faece lagonae frontis et umorem colligit usque tuae . 
omnia laudabit , mirabitur omnia , donec perpessus dicas taedia mille " Ueni ! 
Derisor Fabianus hirnearum , omnes quem modo colei timebant dicentem tumidas in hydrocelas quantum nec duo dicerent Catulli , in thermis subito Neronianis uidit se miser et tacere coepit . 
Nolueram , Polytime , tuos uiolare capillos , sed iuuat hoc precibus me tribuisse tuis . 
talis eras , modo tonse Pelops , positisque nitebas crinibus ut totum sponsa uideret ebur . 
Pediconibus os olere dicis . 
hoc si , sicut ais , Fabulle , uerum est , quid tu credis olere cunnilingis ? 
Triginta tibi sunt pueri totidemque puellae : una est nec surgit mentula . 
quid facies ? 
Bis Cotta soleas perdidisse se questus , dum neglegentem ducit ad pedes uernam , qui solus inopi praestat et facit turbam , excogitauit homo sagax et astutus ne facere posset tale saepius damnum : excalceatus ire coepit ad cenam . 
Tongilianus habet nasum , scio , non ego . 
sed iam nil praeter nasum Tongilianus habet . 
Quod lana caput alligas , Charine , non aures tibi sed dolent capilli . 
Pro sene , sed clare , uotum Maro fecit amico , cui grauis et feruens hemitritaeos erat , si Stygias aeger non esset missus ad umbras , ut caderet magno uictima grata Ioui . 
coeperunt certam medici spondere salutem . 
ne uotum soluat nunc Maro uota facit . 
Communis tibi cum uiro , Magulla , cum sit lectulus et sit exoletus , quare , dic mihi , non sit et minister . 
suspiras ; ratio est , times lagonam . 
Saepe rogare soles qualis sim , Prisce , futurus , si fiam locuples simque repente potens . 
quemquam posse putas mores narrare futuros ? 
dic mihi , si fias tu leo , qualis eris ? 
Qua moechum ratione basiaret coram coniuge repperit Labulla . 
paruum basiat usque morionem ; hunc multis rapit osculis madentem moechus protinus et suis repletum ridenti dominae statim remittit . 
quanto morio maior est maritus ! 
Scribebamus epos ; coepisti scribere : cessi , aemula ne starent carmina nostra tuis . 
transtulit ad tragicos se nostra Thalia cothurnos : aptasti longum tu quoque syrma tibi . 
fila lyrae moui Calabris exculta Camenis : plectra , rapis nobis , ambitiose , noua . 
audemus saturas : Lucilius esse laboras . 
ludo leuis elegos : tu quoque ludis idem . 
quid minus esse potest ? 
epigrammata fingere coepi : hinc etiam petitur iam mea palma tibi . 
elige quid nolis quis enim pudor omnia uelle ? 
et si quid non uis , Tucca , relinque mihi . 
Musaei pathicissimos libellos , qui certant Sybariticis libellis , et tinctas sale pruriente chartas Instanti lege Rufe ; sed puella sit tecum tua , ne thalassionem indicas manibus libidinosis et fias sine femina maritus . 
Cum tibi nota tui sit uita fidesque mariti nec premat ulla tuos sollicitetue toros , quid quasi paelicibus torqueris inepta ministris , in quibus et breuis est et fugitiua Uenus ? 
plus tibi quam domino pueros praestare probabo : hi faciunt ut sis femina sola uiro ; hi dant quod non uis uxor dare . 
" do tamen " , inquis , " ne uagus a thalamis coniugis erret amor " . 
non eadem res est : Chiam uolo , nolo mariscam : ne dubites quae sit Chia , marisca tua est . 
scire suos fines matrona et femina debet : cede sua pueris , utere parte tua . 
Uxor cum tibi sit puella qualem uotis uix petat inprobus maritus , diues , nobilis , erudita , casta , rumpis , Basse , latus , sed in comatis , uxoris tibi dote quos parasti . 
et sic ad dominam reuersa languet multis mentula milibus redempta ; sed nec uocibus excitata blandis molli pollice nec rogata surgit . 
sit tandem pudor aut eamus in ius . 
non est haec tua , Basse : uendidisti . 
Baetis oliuifera crinem redimite corona , aurea qui nitidis uellem tinguis aquis ; quem Bromius , quem Pallas amat ; cui rector aquarum Albula nauigerum per freta pandit iter : ominibus laetis uestras Instantius oras intret et hic populis ut prior annus eat . 
non ignorat onus quod sit succedere Macro ; qui sua metitur pondera ferre potest . 
