Maiestate sua rutilans sapientia uibrat Discipulisque Deum , si possint cernere , monstrat . 
Aspice Iohannem recubantem in pectore Christi , Vnde Deum uerbum assumpsit pietate fateri . 
Angelus affatur Mariam , quae parca loquendi Ora uerecundo soluit suffusa rubore . 
Praestolatur ouans sponsam de gentibus Isaac , Ecce Rebecca uenit sublimi uecta camelo . 
Iacob fraude bona , patri dum suggerit escas , Praecipit eulogiam , per dulcia frusta lucratus . 
Ecce feri norunt sanctis deferre leones Atque famem cohibere metu uatemque uereri . 
Ioseph manipulus Christi crux , stellaque Christus , Quem sol , luna Deum caeli terrae quoque adorant . 
Praelati inuidia fratrum quoque pectora mouit Seruitioque datus patrio dilectus amore . 
Nil status inferior praeclaris moribus obstat : Deformem dominae condemnat seruus amorem . 
Aetherium spectare polum patriarcha iubetur Stellarumque modo subolem sperare micantem . 
Offert progeniem sanctis altaribus Habran , Patris ei est pietas , caro non parcere nato . 
Hospitio largus Christum quoque suscipit Habran , Sarra pudore latens fida pietate ministrat . 
Pascit oues Iacob uarias . 
Vos discite , uates , Diuerso populos uirtutum adsuescere cultu . 
Zacheus in ramo est , rapti iam prodigus auri , Feminaque immundum miratur stare cruorem . 
Disparibus uictum populis praenuntiat unum Isaias uates , socians armenta leoni . 
Hic est Hiermias sacratus matris in aluo , Hostia cui Dominus specie monstratur ut agnus . 
Helias ascendit equos currusque uolantes Raptus in aetheriam meritis caelestibus aulam . 
Arca Noe nostri typus est , et spiritus ales , Qui pacem populis ramo praetendit oliuae . 
Pendet Abessalon astrictus in arbore guttur , Ne caelum parricida ferus macularet humumque . 
Excipit innocuo uiuentem belua morsu Cetus et ad terram Ionam grauis adtulit aluo . 
