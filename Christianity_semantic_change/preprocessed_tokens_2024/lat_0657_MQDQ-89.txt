Obliquo memet uisu qui figis , ocelle , si mihi rite placet , quae tibi cura manet ? 
quamuis rancidulum rugata fronte susurres , non pauet Eugenius , non pauet Eugenius . 
nil ualet , infelix , nasutas fingere sannas atque animum coeptis tristificare bonis . 
inuide , iam cessa , iam cessa , perfide , cessa : prodest hoc animae , fac mihi crede , tuae . 
quod si liuor adest et adhuc te concutit , audi : nec nobis noceas nec tibi proficias . 
at tu , qui nostras tranquillo pectore nugas perlegis et blande rustica uerba foues , sis uita locuples et Christi munere diues sermone pollens ingenioque uigens suauibus effinges at nec uereare libris aemula flabra tuis . 
praesens incolomi transcurras tempore saeclum et faueat iugis pax tibi paxque tuis . 
Rex deus immense , quo constat machina mundi , quod miser Eugenius posco , tu perfice clemens : sit mihi recta fides et falsis obuia sectis , sit mihi praecipue morum correctio praesens , sim carus , humilis uerax , cum tempore prudens , secreti tacitus et linguae famine cautus . 
da fidum socium , da fixum semper amicum , da blandum sobrium parcum castumque ministrum . 
non me pauperies cruciet aut langor obuncet . 
sit comes alma salus et sufficientia uictus . 
absint diuitiae fastus et iurgia litis , inuidia luxus et uentris pensio turpis . 
crimine nec laedam quemquam nec crimine laedar . 
sic bene uelle queam , quo prauum posse recedat . 
nil turpe cupiam , faciam uel proloquar umquam . 
te mens desideret , lingua canat , actio promat . 
da , pater altitonans , undosum fletibus imbrem , quo ualeam lacrimis culparum soluere moles ; da precor auxilium , possim quo uincere mundum , et uitae stadium placido percurrere passu . 
cumque suprema dies mortis patefecerit urnam , concede ueniam , cui tollit culpa coronam . 
O mortalis homo , mortis reminiscere casus : nil pecude distas , si tantum prospera captas . 
omnia quae cernis uanarum gaudia rerum umbra uelut tenuis ueloci fine recedunt . 
praecaue , non felix , ne te , dum nescis et audes , quassans praecipiti dissoluat turbine finis . 
porrige poscenti uictum uel contege nudum , et te post obitum sic talia facta beabunt . 
dilige pauperiem , mordaces effuge gazas , nam reddunt cupidis post carnis dulcia flammas . 
quamuis perspicuus auro gemmisque nitescas , pauper et exiguus ibis et nudus ad umbras . 
id solum tecum post mortis facta manebit quod bono , quod iuste , quod recte feceris ipse . 
Nescia mens nostri fixum seruare tenorem ; nolumus et uolumus , non unum semper amamus . 
displicet ante placens atque olim complacet horrens , nunc rectum sequimur , nunc prauum corde tenemus : nunc sancti castique sumus , nunc scorta fouemus ; nunc pollent sobria , nunc marcent ebria corda . 
semper in ambiguo uoluuntur pectora cursu . 
quid iam plura loquar ? 
quot lucent sidera caeli , quot punctis horae , quot currunt saecla momentis , tot nostra faciem mutat sententia formis . 
Qui cupis infestum semper uitare chelydrum , cordis ab affectu pace repelle dolum . 
mens pace rutilat , quae Christum pectore gestat : quae pacem spernit , haec furibunda perit . 
pax animae uita , pax uirtus paxque medella , pax ordo rerum , pax bonitatis amor . 
pax fessis requies , pax denique certa laboris , pax blanda sociat , pax bona conciliat . 
pax lites reprimit , pax gaudia tota remulcet , pax pia corda regit , pax mala cuncta fugat . 
pax tria summa deus pacatis praemia praestet , iurgantes perimet pax tria summa deus . 
Criminum mole grauatus et reatu saucius carmen insonare nitor luctuosis questibus : lacrimis ora madescant , uerberentur pectora . 
mundus ecce nutat aeger et ruinam nuntiat , tempora grata fugantur , ingeruntur pessima , omnia mala propinquant et bona praeteruolant . 
Eugeni miselle plora : langor instat improbus , uita transit , finis urguet , ira pendit caelitus , ianuam pulsat ut intret mortis ecce nuntius . 
cur , inique , concupiscis falsa mundi gaudia ? 
cur caduca non relinquis , curris ad perennia ? 
dum petis tantilla lucra , dona perdis maxima . 
dic , miser , carne soluta quid tibi solacium ? 
nil boni portabis illic quo recedat ultio , poena te cremabit ardens , anxiabit spiritus . 
nemo te , miselle , crede , nemo consolabitur , non parentes aut propinqui , non sodales optimi ; cuncta te procul abibunt , quae amasti dulciter . 
corrige , crudelis , actus , terge noxam fletibus , sit tibi pro pane luctus , lacrimae pro gaudio , pande Christo probra cordis eiulando fletibus . 
o deus , bonum perenne , semper exorabilis , cerne fletum profluentem de medullis intimis , uincla criminum resolue , pone finem lacrimis . 
nolo me , pater , Auerni mancipes incendio , flamma quo iugis adurat membra citra terminum ; hic repende quod meremur , sit quies post transitum . 
o genus mortale , mecum lacrimas effundite , pauperi praebete uictum , " parce " Christo dicite ; forsitan iram refrenat , donat indulgentiam . 
Qui cupis esse bonus et uis dinoscere uerum , ut mortis socium sic mordax effuge uinum . 
nulla febris hominum maior quam uiteus umor immodice sumptus : uincit letale uenenum . 
sontior est igne , uiroso sontior angue . 
quantum uina nocent , non tantum uipera laedit . 
inde tremor membris , inde est obliuio mentis et gressus poplite nutans et uisio fallax . 
surdescunt aures , balbuttit denique lingua , perdens eloquium profundit semilatratum . 
dic mihi , dic , ebrie , uiuis an morte grauaris ? 
pallidus ecce iaces , ecce sine mente quiescis ; aegra quies oculos letali pondere clausit ; non bona , non mala , non dura , non mollia sentis . 
hoc tantum distas a fati sorte sepulto , quod tenuis miseros suppungit anhelitus artus . 
Propense stomachum qui farcit dape ciborum , uiscera crassa uehit , sed macra corda gerit . 
decrescit sensu , grandescit corporis auctu , carnea fit moles membra caduca ferens . 
gutturis aruina fauces angustat obesas et perdit liquidos uox male rauca sonos . 
cuncta soporifluo marcescunt ossa tepore ; ambulat et stertit , nec uigilare ualet . 
qui cupit ergo suam doctrinis crescere mentem , castiget uentrem , tunc homo doctus erit . 
Regula quos fidei commendat noscere libros , hos nostra praesens bibliotheca tenet . 
quinque priora gerit ueneranda uolumina Legis , hinc Iosue Sopthimque , hinc Ruth Mohabitica gesta ; bis bini Regum nectuntur in ordine libri atque bis octoni concurrunt inde Prophetae ; en Iob , Psalterium , Salomon et Uerba dierum . 
Esdrae consequitur , Esther , sapientia Iesu , Tobi et Iudith : concludit haec Maccabeorum . 
hic testamenti ueteris finisque modusque , nunc reserare libet carmine scripta noui . 
quattuor in capite sacrorum dicta librorum , quos euangelia recte dixere priores . 
haec conscripsere clara quos nomina produnt : Matthaeus , Marcus , Lucas sanctusque Iohannes . 
hic Pauli monita doctrinae flore coruscant , qui bis septena concludens fine uolumen corda pia mulcet et territat impia corda . 
Iacubus hic nitido praepollens ore renidet et Petri gemina resplendet epistula dictis ac triplex legitur magni doctrina Iohannis paruaque , sed prudens gestatur pagina Iudae . 
hinc et apostolicos percurrens inuenis actus , quos sanctus merito conscripsit nomine Lucas . 
hos sequitur plana uersis et plena figuris uisio Iohannis consummans omnia legis . 
haec sunt sacra dei , iuris haec mystica diui , haec seruare decet , haec temerare nocet . 
his lectis animus diuino munere crescit , illecebras mundi uincit amore dei . 
hinc prauum rectumque parat discernere doctus optima perficiens et male suasa cauens . 
hinc turgens ponit perculsa superbia fastus , frenatur luxus comprimiturque dolus . 
turbida clamosos amittit rixa tumultus acquiriturque fouens pacis amore quies . 
quid iam multa loquar ? 
uirtus hic proficit omnis , haec perimit totum lectio sancta malum . 
ecce haec , qui dominum prono uis cernere corde , haec meditare loquens , haec memorare tacens . 
nunc superest fari , quo sint praescripta iubente uel cuius studio in codice missa simul . 
summus et egregius congessit cuncta Iohannes rite ministerium pontificale gerens . 
Caesareae Augustae dum pastor praesidet urbi , haec ueneranda suo nomine dona dedit . 
credite iam cuncti post mortem uiuere functum , cuius post obitum magnificatur opus . 
Incolit hoc templum sat felix turba piorum , quorum promeruit sors benedicta polum . 
hic morte sacros , uirtutum culmine celsos unica ter senos continet urna uiros . 
fumea caenosi liquerunt gaudia mundi proque fide domini membra dedere neci . 
hic etiam compar meritis Encratia martyr sorte sepulcrali dissociata iacet ; huius inexhaustum testantur sancta triumphum palla cruore rubens , secta papilla fibris . 
nomina magnorum si mauis nosse uirorum , edicet cursim subdita summa tibi . 
sed quia cuncta simul metrum non suscipit unum , accipe diuersis haec uariata metris : Quintilianus adest , Euodius atque Cassianus , Felix , Lupercus Ianuariusque , Iulius , Urbanus , Apodemius , inde Primitiuus , Optatus , Publius , Caecilianus . 
hic Successus inest , hic Matutinus habetur , ecce Faustus , ecce Fronto postque Martialis . 
haec tibi turba potens concedat prospera , lector , et ueniam praestet haec tibi turba potens . 
Macte decus proprium , Uincenti martyr alumne , unica spes nobis , macte decus proprium . 
purpureus niueum meruisti sanguine caelum , et sequeris agnum purpureus niueum . 
passio sacra tuum prouexit ad aethera nomen , conseruet populum passio sacra tuum . 
hic iacet ille cruor , quem das pro corpore pignus , nare fluente tuus hic iacet ille cruor . 
hic tua nunc tunica quod Christi fimbria praestat , tactu nam saluat hic tua nunc tunica . 
hic ueniam culpae mereantur , uota fauorem ; gaudia summa ferat , qui petit hic ueniam . 
Quem maeror , quem culpa premit , quem denique morbi tabida , conuexans aut ualetudo quatit , huc festinus agat deuoto pectore cursum : anxia deponens prospera cuncta geret . 
certa salus aegris , spes et tutela misellis , et pater et genetrix Aemilianus adest . 
huius ad imperium dispulsus pectora daemon tenta diu linquit , cum retinere nequit . 
hic clodis gressus dantur et lumina caecis , reddit et incolumem lepra repulsa cutem . 
uita redit functis et langor pellitur omnis , seruit ad obsequium mox reparata salus . 
hic sua signa deus respectans crescere gaudet et daemon cernens hic sua damna gemit . 
quisque precator ades , fidenter poscere noris , impos namque redit qui dubitanter adit . 
cumque precum murmur te propter fuderis intus et gemitum toto prompseris ex animo , Eugenium , quaeso , propriis adiunge querellis : sic culpis ueniam promereare tuis . 
Ecce domus domini , quae ducit ad atria caeli : cordibus afflicti huc properate uiri . 
gaudia pro luctu referet laetusque redibit , fuderit hic tristis qui lacrimando preces . 
quattuor in titulis constat haec ianua templi , sed prima Felix culmina sanctus habet . 
hic fessis requies , hic uictus manet egenis , hic sacrum monachis extat ouile piis . 
hoc opus Aetherius cara cum coniuge fecit , cui nomen olim Teudesuintha fuit . 
quisque precator ades , horum memorare benigne , sic pater omnipotens sit memor ipse tui . 
Uae mihi , uae misero , qui semper fessus anhelo et fractus animo languida membra traho . 
morbus adest iugis , desunt fomenta salutis : hinc dolor ossa terit , cor pauor inde quatit . 
omnia quae prosunt ualidis , sunt noxia nobis , dum stomachus tenuis uiscera laesa gerit . 
frigida me laedunt nec semper feruida prosunt : dum male corpus habet , nec mea uita placet . 
da , Christe , quaeso , ueniam , da , Christe , medellam , nam taedet animum tot mala ferre simul . 
Impia iam miserum captat curuare senecta , inde dolore nouo carmina maesta cano . 
fletibus ecce rigo roranti uertice malas et lacrimosa petunt murmura nostra polum . 
ante tamen nostris ipsa pandetur iambis , quam noceat morbis intoleranda suis : Crudelis aetas , o senectus improba , quae cuncta pulcra fauce saeua deuoras , rictu uoraci nigra pandis guttura , mortale germen ut nouerca saucias et sauciatum mortis ense perforas . 
te proximante robur omne deficit , salus recedit , aegritudo prouenit , sensus hebescunt , pulcritudo deperit , tabescit aegrum pectus in suspiriis , gaudere taedet , eiulare complacet . 
tu frangis ossa , membra rugis asperas , comas recidis atque canos inseris , dentes retundis , mucculentos efficis , tremore foedo corpus omne discutis , febres minaris et dolores ingeris . 
per te podagra dura gignit tubera , anhela tussis expuit putriflua , cutem perurit uulnerum profusio , potus cibique nulla delectatio : lamenta sola conferunt solacium . 
haec taediosa mente dum recogito , libet , relictis omnibus quae transeunt , deum timere , sempiterna quaerere , terrena lucra deputare puluerem , orare semper atque flendo dicere : abite pessum uana mundi gaudia , opes caducae , lutulenta praedia , fasces , honores , blandimenta noxia ; iam finis instat et ruina proximat , iam mors cruenta nostra pulsat limina . 
O mors omniuorax , ad te nunc uerto querellam : cur miserum sequeris ? 
cur properata uenis ? 
tu facis ut rapido uoluantur tempora cursu accelerentque suos fata cruenta gradus . 
cum tu deproperas , tunc uitae gaudia cessant , umbra pauenda uenit , lux radiata fugit . 
omnia uitali priuantur uiscera motu , clauduntur oculi , garrula lingua tacet , surdescunt patulae trusis anfractibus aures , naribus occlusis non odor ullus adest , non spirat pulmo flabris uitalibus auras , frigida membra rigent nec cruor ipse calet . 
tabe fluunt carnes , corrodunt omnia uermes , sic species hominis fit putrefacta cinis . 
multa pauenda quidem cecini multaque tremenda , sed mage quid uerear , nunc lacrimando loquar . 
iudicis altithroni iam tristis cerno tribunal , cuius ad intuitum cuncta creata tremunt . 
substernit niueas caelorum turba coronas et titubante genu proruit ante thronum ; cernere sic ambit dominum , sic semper amare , ut pulset animum mixtus amore timor . 
quid faciet ergo uermis , putredo , fauilla , si Christi faciem corda beata pauent ? 
oppressi , rapui , nudaui , crimina finxi , pauperis ad uocem mens mea surda fuit , corrupi proprium lasciuo uulnere corpus : hinc miser , hinc pauidus , hinc tremulentus eo . 
nulla meas umquam uenia compescuit iras nec sine felle furens nec sine caede fui . 
inde pauet animus , similes ne perferat ictus aut poena laceret , quae sine fine nocet . 
nam licet hic modico patrentur tempore probra , longa tamen animam post male flamma cremat . 
talia dum rite paueo , dum corde tremesco , te te , summe deus , pro pietate peto ( te sine nemo ualet peccati tollere labem aut mentem uitiis emaculare suis ) : dimitte culpam misero , dimitte reatum , effice post lapsum , post mala tanta bonum . 
parce , precor , animae pulsanti , parce petenti , quae flammas metuit , dum sua facta gemit . 
gaudia tu sanctis , tu reddis praemia iustis , Eugenii miseri sit rogo poena leuis . 
Nosse quicumque cupis aut requiris , quae mei causa fuerit laboris , huius ut uitae mala funerarem , disce benigne . 
dum quaterdenos simul et nouenos uita non felix agitaret annos dumque me pigra peteret senectus praepete cursu , accidit lasso grauis aegritudo , quae ferae mortis minitaret ictum ac diu fessa cruciaret acri membra dolore . 
febris incerta terebrabat ossa , languida morbis caro defluebat , nulla quassatum recreabat esca , potio nulla . 
tanta me crebro mala dum ferirent , mortis horrendae trepidus pauore labilem cursum fugientis aeui carmine planxi . 
Nulla bona grataque senilis deuehit aetas , sed dura generat diraque cuncta parat . 
hoc solum praestat miseram tetigisse senectam , quod luxum carnis iam caro fessa cauet . 
Excipe , Christe potens , discretam corpore menteM , Ut possim picei poenam uitare barathrI . 
Grandis inest culpa , sed tu pietate redundaS . 
Elue probra , pater , et uitae crimina tollE , Non sim pro meritis sanctorum coetibus exuL , Iudice te prosit sanctum uidisse tribunaL . 
Uis , lector , uno qui sim dinoscere uersU , Signa priora lege , mox ultima nosse ualebiS . 
Mole culparum grauiter onustus , crimine summus , uitiis abundans , quem bona nusquam recoles amasse , occubat istic . 
uixit horrendo madidus tepore , tardus ad sanctum , celer ad malignum , ore , non corde monachi retentans religionem . 
imprecor inde tumulatus ipse : propter has culpas dominum precare quisque funesto relegis amarum carmine threnum . 
Qui me de nihilo formasti , conditor alme , tu pius in tumulo , tu mea membra foue . 
en cinis ad cinerem redii uitamque peregi , sed putres cineres tu reparare uales . 
ascendat , o Christe potens , post fata peracta Eugenius dextram laetus ad astra uiam . 
Spes mihi summa , deus , quod functus morte resurgo nec iam post tumulum sic moriturus ero . 
sed quia mortalis numquam sine crimine uixi , Eugenii miseri tu miserere pie . 
Compesce lacrimas , subduc suspiria lector , non iacet in tumulo res lacrimanda nimis . 
hic raptus recubat felici sorte sacerdos , quem laetum caelis intulit alma fides , nomine baptistam referens et mente Iohannem , doctrina pollens , uirginitate nitens , corde pius , uultu placidus et mente benignus , prudenter simplex , simpliciter sapiens . 
omnibus in studiis tantum celebratus habetur , cedat ut ingenio Graecia docta suo . 
non uerbo aut facto hic quemquam laesit iniquo cum bonitate pius , cum pietate bonus . 
non sibi multiplices auri congessit aceruos , sed praestans miseris largus ubique fuit et breuis immodicum tenuit sic corpore mundum , ut semper animo cerneret ille deum . 
nobilis hunc genuit clara de matre sacerdos factis egregius , nomine Gregorius . 
bissenis praesul primatum gessit in annis mercedem sanctis accumulans meritis . 
hic decimum reuoluit agens in tempora lustrum , mox animum caelo , membra dedit tumulo . 
iura sacerdotii germano liquit amato , qui uiuo gratum detulit obsequium . 
cuius et impensis tumulus constructus habetur ; persoluit uotum ille libens merito . 
ast ego te , sancte , quaeso , largire precanti , semper ut Eugenii sis memor heu miseri . 
digna tuis meritis non noui pangere uota : sint peto quae cecini digna tua uenia . 
Incipe luctificos anima perculsa dolore et gemibunda tuos concine maesta modos . 
concute singultu pectus , dio funus amarum et salso geminas perlue rore genas . 
non hic terrena deflentur carmine damna , non caro , non sanguis , non periturus amor ; plangitur en pietas probitas prudentia sancta et pudor et grauitas et bona cuncta simul . 
omnibus his opibus quondam Basilla referta transiit e mundo , uiuat ut ipsa deo . 
quis , Basilla , tua condigne promere gesta uirtutesque tuas enumerare queat ? 
tu priuata uiro primaeuo flore iuuentae ad Christum celeri religione uenis . 
m g a n a . 
. 
g n u q parauit hinc ueterana cupit . 
nulla tuos umquam superasset femina mores : semper amata bonis , maxima semper eris . 
auxiliare tuis , nunc te Pomponia quaeso , astris emeritis auxiliare tuis ; sit tibi perplacidum , quod te programmate signo , quodque loquor breuiter sit tibi perplacidum . 
Sparge rosas , lector , et lilia candida pone et rite sacrum sic uenerare locum . 
hic dilecta deo recubans Basilla quiescit , clara parentatu , clarior et merito , uirtutum gemmis et morum flore uenusta : hanc imitare uelis , si bonus esse cupis . 
Plangite me cuncti , quos terrae continet orbis , sic uestra propriis probra lauentur aquis , sic Christus uobis dimittat debita clemens , sic pateat summi fulgida porta poli . 
promite funereum contrito pectore fletum et facite luctum collacrimando pium , suspirate deo , gemitum producite maestum ac pro me misero dicite " parce precor " . 
Chindasuinthus ego noxarum semper amicus , patrator scelerum Chindasuinthus ego . 
impius obscaenus , probrosus turpis iniquus , optima nulla uolens , pessima cuncta ualens quidquid agit qui praua cupit , qui noxia quaerit , omnia commisi , peius et inde fui . 
nulla fuit culpa , quam non committere uellem , maximus in uitiis et prior ipse fui . 
en cinis hic redii sceptra qui regia gessi : purpura quem texit , iam modo terra premit . 
non mihi nunc prosunt biblattea tegmina regni , non gemmae uirides , non diadema nitens . 
non iuuat argentum , non fulgens adiuuat aurum , aulica fulcra nocent nec mihi gaza placet . 
omnis enim luteae deceptrix gloria uitae et flatus abiit , mox liquefacta perit . 
felix ille nimis et Christi munere felix , qui terrae fragiles semper abhorret opes . 
Si dare pro morte gemmas licuisset et aurum , nulla mala poterant regum dissoluere uitam . 
sed quia sors una cuncta mortalia quassat , nec pretium redimit reges nec fletus egentes ; hinc ego te , coniux , quia uincere fata nequiui , funere perfunctam sanctis commendo tuendam , ut cum flamma uorax ueniet comburere terras , coetibus ipsorum merito sociata resurgas . 
at nunc cara mihi iam Recciberga ualeto quodque paro feretrum rex Reccesuinthus , amato . 
coniuge defleta restat edicere summam , qua tenuit uitam , simul et conubia nostra . 
foedera coniugii septem fere duxit in annis , undecies binis aeuum cum mensibus octo . 
Quisquis Romulidum fasces clarumque senatum concelebrare cupis , quod uenereris , habes . 
si tibi bella placent aut te prudentia mulcet , perfer ad hoc tumulum funeris obsequium . 
Nicolaus ille , perpes quem fama loquetur , cuique reor similem saecula nulla ferent , postquam magnificos gessit ex hoste triumphos , dura sorte necis hic tumulatus inest . 
o felix uita ! 
o mortis sententia dira ! 
sic uixisse placet , sic abiisse dolet . 
Nobilis et magno uirtutum culmine celsE , Ingens consiliis et dextrae belliger actU , Care mihi genitor et uita carior ipsA , Hoc nati pietas offert post funera carmeN , Offerre incolumi quod mors infanda uetauiT . 
Lux tibi summa dei necnon et gratia ChristI Adsit , perpetuo nec desit temporis usU Omnipotensque tuis non reddat debita culpiS . 
Ecce patet aditus et sacri ianua templi , reddite uota deo , ecce patet aditus . 
hanc in honore dei supplex Euantius aulam , sacram fabricans hanc in honore dei hic patrios cineres praeciso marmore clausi , seruet ut omnipotens hic patrios cineres . 
Nicolae genitor , pro te deuotio summa est , hic tibi fructus erit , Nicolae genitor . 
iure mea tua sunt , quo non serente nec essem , sed qui sum fateor : iure mea tua sunt . 
Sum noctis socia , sum cantus dulcis amica , nomen ab ambiguo sic philomela gero . 
Insomnem philomela trahit dum carmine noctem , nos dormire facit , se uigilare docet . 
Dic , philomela , uelis cur noctem uincere cantu ? 
" ne noceat ouis uis inimica meis " . 
dic , age , num cantu poteris depellere pestem ? 
" aut possim aut nequeam , me uigilare iuuat " . 
Uox , philomela , tua cantus edicere cogit , inde tui laudem rustica lingua canit . 
uox , philomela , tua citharas in carmine uincit et superat miris musica flabra modis . 
uox , philomela , tua curarum semina pellit , recreat et blandis anxia corda sonis . 
florea rura colis , herboso caespite gaudes , frondibus arboreis pignera parua foues . 
cantibus ecce tuis recrepant arbusta canoris , consonat ipsa suis frondea silua comis . 
iudice me cygnus et garrula cedat hirundo , cedat et illustri psittacus ore tibi . 
nulla tuos umquam cantus imitabitur ales , murmure namque tuo dulcia mella fluunt . 
dic ergo tremulos lingua uibrante susurros et suaui liquidum gutture pange melos . 
porrige dulcisonas attentis auribus escas ; nolo tacere uelis , nolo tacere uelis . 
gloria summa tibi , laus et benedictio , Christe , qui praestas famulis haec bona grata tuis . 
En per frondisonas herbosi caespitis ulmos concentu pariles dulce queruntur aues : hic fessa gelidis tradamus corpora flabris promentes uerbis carmina dulcifluis . 
Non sensus , lector , quaeso , non uerba requiras , scribere nam uersus impulit ecce dolor . 
Christe , foue segnis torpentia carmina linguae , ut possim questus ipse referre meos . 
da guttas oculis , posco , da uerba querellis , nam flere requies , gaudia poena mihi . 
iunctus eram nimium dilecto mente sodali , cuius ab affectu carmina maesta canunt . 
non sic Euryalum Nisus dilexit amatum , nectebat ut nos pax in amore deus . 
concordes animos soluens discordia carpsit et cessit duris pax tenuata dolis . 
ut turtur solus percusso compare plango et frustra lacrimas penso perire meas . 
labor , io cari , labor , succurrite fratri , praebete socio cum pietate manum . 
pelle , precor , penitus pungentia iurgia , Christe , ut possim sacris laetus adesse tuis . 
Gaudia praepetibus concurrunt undique uotis et gestit animum pax recreare meum . 
uiuescunt sensus bello liteque repressi et uenit ad primum mens lacerata modum . 
crescit amore salus : procul , o , procul este dolores , nam iussit refugos iam stabilire deus . 
at tu , peruerse daemon et pestifer anguis , nil prodesse tibi nunc , periture , dole . 
non tua praeda sumus , quamuis pia pectora rixis punxeris ad modicum , non tua praeda sumus . 
sic semper rapidis uanescas tabidus auris et nos in Christo sic tueatur amor . 
Primus in orbe dies lucis primordia sumpsit , alter splendifluis caelum firmauit in oris , tertius undiuagum mare dat cum germine terrae , quartus habet Phoebum lunamque et sidera caeli , quintus plumigeras uolucres piscesque natantes , sextus quadrupedes , reptans hominesque sagaces , septimus est domino requies his rite peractis . 
Prima plaga Aegypti lymphas in sanguine uertit , altera ranarum crepitus tabemque creauit , tertia mordaces culices de puluere mouit , quarta dedit muscas ictu sonituque pauendas , quinta quoque morte damnat animantia cuncta , sexta putrescenti uesicas uulnere patrat , septima fulmineum murmur cum grandine uibrat , octaua frugi nocuas frondique locustas , nona parat piceas tactu palpante tenebras ultimaque decima prolis primordia truncat . 
Moyses primus Hebraeas exarauit litteras , mente Phoenices sagaci condiderunt Atticas ; quas Latini scriptitamus , edidit Nicostrata , Abraam Syras et idem repperit Chaldaicas ; Isis arte non minori protulit Aegyptias , Gulfila prompsit Getarum quas uidemus ultimas . 
Dissona uox hominis rugitum signat aselli grunnitumque suis et raucae murmura mulae ; quod bos mugitu fingit blateratque camelus quodque lupus ululat uel quod uulpecula gannit , quod pardus felit , quod raccat pessima tigris , quod gratit catulus , quod miccit saetiger hircus , absona cuncta sonat et dulcia nulla repingit estque feris socia , non nostrae uocis amica . 
desine iam talis incassum pandere labra , desine iam frustra pulmonum rumpere fibras , desine postremo miserum discerpere guttur : non deus hoc recipit , quod homuncio sanus abhorret . 
Haec sunt ambigena , quae nuptu dispare constant : burdonem sonipes generat commixtus asellae , mulus ab Arcadicis et equina matre creatur , tityrus ex ouibus oritur hircoque parente , musmonem capra uerueno semine gignit , apris atque sue saetosus nascitur ibris , at lupus et catula formant coeundo lyciscam . 
Partibus his constat humanae machina carnis , sed multipliciter quae numerentur habes : portio prima caput , collum ac brachia , truncus , intera , sensus iners , femora , crura , pedes . 
Unica sum Phoenix immensi temporis ales ; cum uolo , tunc morior et uitam morte resumo . 
Alcyon hibernum cum ponit litore nidum , spumea fluctiuagi frangitur unda sali . 
duc ergo celerem festinus nauita puppem : bis septem soles aequora tuta tenent . 
Arboreas exosa comas et rura relinquens uestrae tecta domus hospes hirundo colo . 
parce , precor , nostros dente contingere natos , est namque facinus hospita membra cibus . 
Utile coniugibus exemplum praebeo turtur : non repeto thalamum nec coniunx casta maritum . 
Fulgida pinna facit illustrem tegmine pauum ; aurea pluma nitet . 
sed caro dura manet . 
Psittacus et coruus , cornix et garrula pica , graculus et sturni uerba referre solent . 
Uitans plumigeras infelix bubo cateruas carmine fatali funera dira canit . 
Paruulus echenais ingentem pondere nauem fluctibus in mediis ore tenere ualet . 
Stellio guttatus nomen de corpore sumpsit stellata maculis languida membra trahens . 
Auditus , uisus , gustus , olfactio , tactus aure , oculis , ore , nare , cute corporis extant . 
Uer gignit flores , pinguescit messibus aestas , autumnus uuas , bruma succidit oliuas . 
Mane rubens caelum uenturos nuntiat imbres , uespere puniceum signat consurgere uentum . 
Cum terras nebulae pressant , lux clara propinquat ; aethera cum densant , imbribus arua rigant . 
Frigore constrictae pendent ut uellera lymphae et stat fixa loco cursilis unda gelu . 
Quae res progenerat quo demum gignitur ipsa ? 
unda gelu generat , gignitur unda gelu . 
Sum leuis et lenis piceo nigrore gagates ; ardeo tinctus aqua , restingor tinctus oliuo . 
Magnes ferricolor ferrum suspendere nouit : sit praesens adamans , quod tenet ille , cadit . 
Asbestos , calido si sit succensus ab igne , nec ualet extingui nec sua flamma perit . 
Praedurus adamans ferrum non suscipit omne ; hircino tactus sanguine mollis erit . 
Ut Phoebus specular intrans corrumpere nescit , sic Christum generans uirgo Maria manet . 
Candida conspicuum produxit massa catinum , quo parce nitidus transit in ora cibus . 
Congrua pulmentis introrsus grana geruntur concreta lymphis aut nutrita montibus . 
Officii nostri uincire est tegmina morsu , ut tensa pulcros palla premat umeros . 
Cum sim parua nimis , ingentia pondera porto , nititur et fabricae me super omnis onus . 
Regius hic lectus auro rutilante coruscans uertice tantundem uibrantia fulcra gerebat ; nam pars magna sui fusca mutilaque manebat , multa quoque raptim minuit audacia furax . 
sed cuncta reparans , rex Reccesuinthe , reformas , quae laetus habeas et longo tempore cernas . 
O IO uersiculos nexos quia despicis HANNES , excipe DI sollers si nosti iungere UISOS . 
cerne CA pascentes dumoso in litore MELOS , et POR triticea uerrentes germina CELLOS . 
AR sitibunda petunt lympharum pocula MENTA atque BU glandiferae recubant sub tegmine BULCI . 
nunc PAS lanigeras ducunt ad pascua TORES et FE consumunt fraudantes munera TURAE . 
PRO tibi ut nostro ueniat ex carmine FECTUS , instar Lucili cogor disrumpere uersus . 
Arula sex rebus semper candescit : asello , ignibus et lignis cum forcipe folle , batillo . 
Suspice , si rutilis refulgent aethera flammis . 
Lucida lucifluis perlucent sidera signis . 
Ignea nimbiuoma compressit nubila palla . 
Pars caeli claret stellis , pars pallet ab umbris . 
Circius aestiuo , uulturnus frigore gratus ; Circius aestiuos compescit flamine morbos . 
Uiuas innumero saeclorum tramite , rector , effracta uobis aemula colla premens ; sis regno felix et pacis munere pollens , sis pietatis amans iustitiaeque tenax . 
Omnibus effectis , quae poscit cura lauacri , praetende membris lintea clara tuis . 
ut haec candifico praenitent tegmina cultu , uestrum sic meritum promicet ante deum . 
Omnipotens rerum factor regumque creator , accipe propitius , quae tibi , summe , loquor . 
porrige uictricem pro sacro principe dextram , quae praestet uotis prospera dona suis . 
perferat insignes semper ex hoste triumphos nec cedat ullis te comitante malis . 
sit blandus famulis , sit lenis censor iniquis : sic nobis placeat nec tibi displiceat . 
ut multa breuiter paruo sermone perorem : sit bona tota gerens et mala nulla gemens te donante , precor , qui regnans trinus et unus texis in aeternum saecula cuncta deus . 
Inclite parentis alme Christe pignus unicum , membra , quae labore fessa nunc repono lectulo , cerne mitis et benignus atque clementissimus ; tolle monstra , stringe fibras et soporem tempera , improba ne dum quiete praegrauantur uiscera daemonum fraude maligna sentiant piacula . 
Imperat omnipotens : procul , o procul effuge daemon , ne fraude nostrum possis adire torum . 
ne somnos turbes nec mortis uincla ministres nec fallas animam sordibus ipse meam . 
Crucis almae fero signum : fuge daemon . 
Qui petit excelsa , debet uitare ruinam ; in terra recubans non timet unde ruat . 
Frons hominis mentem proprio depromit amictu : qualis uultus erit , talia corda gerit . 
Frigidus in bellis frustra praecingitur armis : nil ualet exterius , defit ubi propria uirtus . 
Ille iubere nefas , ille perhibetur amare , qui prohibere ualet nec prohibere uolet . 
Coniugis et nati uitia uix nosse ualemus quodque domi geritur postremi scire solemus . 
Cum coniux , natus uel seruus peccat alumnus , cantica uulgus habet , nos tamen ista latent . 
Pane suo uiuens , aliena negotia supplens , iste sanus aeger est . 
Carduus et spina cum pastum praebet asello , lactuca labris compar est . 
Ipse manus sibimet immundo stercore foedat qui canem cauda retentat . 
Esca fies canibus , fueris si furfure mixtus . 
Detrahit aduersus famam , componit amicus . 
Si barbae sanctum faciunt , nil sanctius hirco . 
semina nuptura seruorum crimina fingit . 
Uerba perdit et saliuam ponderoso incantitans . 
Tortus erit animo , fuerit qui corpore tortus . 
Sat melior uiuens catula quam functa leaena . 
Mendaces faciunt ut uerum falsa putemus . 
Mendax est promissa negans aut reddere tardans . 
Duplex nec bello fortis nec pace fidelis . 
Diuina bonitas ne saeuiat , exerit iram hicque pie cruciat , ne perpetualiter urat . 
Quisque bene loquitur et uita prauus habetur , hunc sua uerba ligant et uox quoque propria damnat . 
Omnia , quae metuunt homines , haec rite cauentur ; namque deum metuens post ipsum currit ab ipso . 
Uirginitas carnis intacto corpore habetur , uirginitas animae fidei integritate tenetur . 
Recta fides sensum pandit , non credere claudit . 
Mors prima pellit animam , secunda retentat , ut nolens subeat meritam de corpore poenam . 
Quinque trahit uoluens annorum tempora lustrum , quattuor ex annis numerus finitur Olympi , nam tribus impletis trieterida soluere mos est . 
Sanctorum meritis claro semperque beato Hesychio Eugenius uilis et exiguus . 
accipe conscriptos plebeio carmine uersus , quos dat , dilecte , pagina maesta tibi . 
cara mihi uestros aduexit epistola questus et me tristifico perculit inde sono . 
oblitum te namque gemis uilescere nobis inque meo uultum corde perisse tuum . 
crede meis uerbis , nam fas est credere nobis ; credere nempe licet , cum dubitare nocet . 
testor namque deum , sanctorum nomina testor affectum uestri non tepuisse mihi . 
ante polus solis ac lunae luce carebit quam sim conspectus immemor ipse tui . 
ante quoque nostro discedet pectore uita quam uestrae mentis dulcis amicitia . 
uoluent puncta dies , uoluentur mensibus anni : semper in ore meo nomen amorque tuus . 
en quia deprompsit affectum pagina nostrum , dilige me nimium , dilige me nimium . 
obsequio cordis persoluens iura salutis hinc precor ut miseri sis memor , alme , tui . 
Christus ubique tuis concedat prospera uotis et parcat culpis Christus ubique meis . 
Saepe tuam placide cupio quia nosse salutem , idcirco nostrum percipe laetus " aue " . 
ac ne longifluo grandescat epistula tractu , quod possum breuiter , dulcis amice , " uale " . 
Immensas domino laudes gratesque rependi , quod missa incolumem te mihi carta dedit . 
inde salutigerum deuoto pectore carmen mittimus et caro dicimus ore " uale " . 
Multa salus nobis , si sunt tibi dona salutis : at tu sospes aue , tu sine fine uale . 
Dura quae gignit et amara cunctis tempus aestiuum , resonare cogor Sapphico tristis modulante uersu , omnia passus . 
nunc polus Phoebi nimio calore aestifer flagrat fluuiosque siccat ; intonat tristis iaculansque uibrat fulmina dira . 
ingruit imber inimicus uuis , flore nam saeuit spoliare uites , spem quoque frugum populat niuosis grando lapillis . 
nunc sitis ora lacerat anhela ; febre tabescunt moribunda membra , corpora sudor madidans acora foetidat unda . 
bufo nunc turgens et amica siluis uipera laedit gelidusque serpens , scorpius ictu cruciat paratque stellio pestem . 
musca nunc saeuit piceaque blatta et culex mordax olidusque cimex , suetus et nocte uigilare pulex corpora pungit . 
tolle tot monstra , deus , imprecanti , pelle langorem , tribue quietem , ut queam gratas placido sopore carpere noctes . 
