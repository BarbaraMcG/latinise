DE LINEIS ANGULIS ET FIGURIS SEU DE FRACTIONIBUS ET REFLEXIONIBUS RADIORUM Utilitas considerationis linearum , angulorum et figurarum est maxima , quoniam impossibile est sciri naturalem philosophiam sine illis . 
Valent autem in toto universo et partibus eius absolute . 
Valent etiam in proprietatibus relatis , sicut in motu recto et circulari . 
Valent quidem in actione et passione , et hoc sive sit in materiam sive in sensum ; et hoc sive in sensum visus , secundum quod occurrit , sive in alios sensus in quorum actione oportet addere alia super ea , quae faciunt visum . 
Cum igitur in aliis dictum est de eis quae pertinent ad totum universum et partes eius absolute , et de his quae ad motum rectum et circularem consequuntur , nunc dicendum est de actione universali , prout ipsa recipit naturam inferiorum ; quae est subiectum susceptivum diversorum actuum , prout ad actionem in materiam mundi contingit descendere ; possuntque aliqua in medium adduci , quae erudire possunt procedentem ad maiora . 
- - Omnes enim causae effectuum naturalium habent dari per lineas , angulos et figuras . 
Aliter enim impossibile est sciri ; propter quid ; in illis . 
Quod manifestum sic : Agens naturale multiplicat virtutem suam a se usque in patiens , sive agat in sensum , sive in materiam . 
Quae virtus aliquando vocatur species , aliquando similitudo , et idem est , quocunque modo vocetur ; et idem immittet in sensum et idem in materiam , sive contrarium , ut calidum idem immittit in tactum et in frigidum . 
Non enim agit per deliberationem et electionem ; et ideo uno modo agit , quicquid occurrat , sive sit sensus , sive sit aliud , sive animatum , sive inanimatum . 
Sed propter diversitatem patientis diversificantur effectus . 
In sensu enim ista virtus recepta facit operationem spiritualem quodammodo et nobiliorem ; in contrario , sive in materia , facit operationem materialem , sicut sol per eandem virtutem in diversis passis diversos producit effectus . 
Constringit enim lutum et dissolvit glaciem . 
Virtus igitur ab agente naturali aut veniet super lineam breviorem , et tunc magis est activa , quia patiens minus distat ab agente , aut super lineam longiorem , et tunc minus est activa , quia patiens magis distat . 
Sed sive sic , sive non sic : aut veniet immediate a superficie agentis , aut mediate . 
Si immediate : aut per lineam rectam veniet , aut per obliquam . 
Sed si per lineam rectam : tunc est actio fortior et melior , ut vult Aristoteles V Physicorum , quia natura operatur breviori modo , quo potest . 
Sed linea recta omnium est brevissima , ut ibidem dicit . 
Item , linea recta habet aequalitatem sine angulo ; sed melius est aequale , quam inaequale , ut dicit Boethius in arismetica sua . 
Sed natura operatur breviori et meliori modo , quo potest ; quare melius operatur super lineam rectam . 
Item , omnis virtus unita est fortioris operationis . 
Sed maior unio et unitas est in linea recta quam in non recta , sicut dicitur in V Metaphysicae . 
Quare fortior erit operatio super lineam rectam . 
Sed linea recta aut cadit ad angulos aequales , quae est perpendicularis , aut inaequales . 
Si ad angulos aequales , est operatio fortior propter tres rationes praedictas , quia illa linea est brevior et aequalis et virtus uniformiter venit per eam ad partes patientis . 
Linea autem cadens ad angulos aequales super corpus aliquod cadit ad rectos , quando cadit super planum ; quando super concavum , ad acutos ; quando autem super sphaeram , ad maiores recto . 
Quod manifestum est , quia , si ducatur linea incidentiae transiens per medium sphaerae cum linea contingentiae , facit angulos rectos , et ex linea contingentiae cum sphaera causantur utrobique anguli contingentiae ; quare linea cadens super sphaeram faciet angulos duos cum eius superficie , quorum uterque est maior recto , quia valet angulum rectum et angulum contingentiae . 
- - Quando ergo cadit virtus ad angulos non solum aequales , sed omnino rectos , tunc videtur esse actio fortissima , quoniam omnino est aequalitas et uniformitas completa . 
Si vero sit linea non recta , sive curva , tunc , cum non sit circularis , quia agens naturale , non facit virtutem suam secundum circulum , sed secundum diametrum circuli propter brevitatem , manifestum est , quod talis linea habebit angulos . 
Et hoc non fiet , dum medium est unum , sive dum est unum corpus occurrens ; sed oportet , quod sint duo , unde in primo multiplicatur virtus super lineas rectas , in secundo super alias . 
- - Hoc autem non potest esse , nisi duobus modis : aut scilicet quod corpus patientis sit densum , ita ut impediat transitum virtutis , praecipue quantum ad sensum nostrum - - et tunc dicitur linea reflexa , ideo quod redit virtus - - aut corpus occurrens sit rarum , quod permittit transitum virtutis . 
Si primo modo , tunc virtus veniens ad corpus densum aut cadit ad angulos aequales sive perpendiculariter , aut ad inaequales . 
Si primo modo , tunc redit in se per eandem viam , per quam venit . 
Cuius ratio est , quia qualem angulum constituit linea cadens super corpus , talem et tantum constituit linea reflexa . 
Et ideo oportet , quod ad eosdem angulos reflectatur , super quos cecidit et per eandem viam redeat . 
Si enim rediret per alios angulos sive per aliam viam declinando a dextris sive a sinistris , impossibile esset , quod ad aequalem angulum cum angulo incidentiae rediret ; faceret enim maiorem vel minorem . 
- - Si vero cadit ad angulos inaequales , tunc redibit per talem viam , qua possit facere angulum aequalem cum superficie corporis resistentis angulo incidentiae , scilicet illi , quem constituit linea incidens cum illo corpore propter rationem praedictam . 
Universaliter enim angulus incidentiae et reflexionis facit angulos aequales , quod supponatur nunc . 
Cum ergo his duobus modis fiat reflexio , intelligendum est , quod virtus reflexa in se propter geminationem virtutis in eodem loco fortior est , quam virtus reflexa in aliam viam . 
Attamen , quantum est de ratione reflexionis , debilior est actio , ubi est reflexio in eadem via , quia , cum omnis reflexio debilitet virtutem , illa tamen , quae facit declinare omnino virtutem ab incessu recto , quem deberet habere , si per medium corporis transiret , magis debilitatur ; et haec est , quae est in eadem via , a qua venit . 
Haec enim via est omnino contraria et opposita incessui recto , quem deberet habere . 
Quod si fiat reflexio a corporibus politis habentibtis naturam speculi , tunc est optima reflexio et fortior actio ; cum vero a corporibus asperis , tunc dissipatur species et actio est debilis . 
Cuius causam assignat Commentator super tractatum de sono dicens , quod partes corporis politi et levis superficiei propter suam aequalitatem et uniformitatem concurrunt omnes in unam actionem in reflexione speciei ; et ideo tota integra , sicut venit , reflectitur a corpore polito . 
- - Sed partes corporis asperi sunt inaequales et quae altior est , primo reflectit speciem ; et ideo non concordant partes in unam actionem , et propter hoc dissipatur species in partes , et ideo non est bonae operationis . 
Quando etiam est reflexio a corporibus concavis , maior est actio , quam a planis et convexis , eo quod radii reflexi a superficie concava concurrunt in unum ; non autem sic de aliis . 
Si vero corpus concurrens non impediat transitum virtutis , tunc radius cadens ad angulos aequales sive perpendiculariter tenet incessum rectum et est fortissimus . 
- - Sed ille , qui cadit ad angulos inaequales , deviat ab incessu recto , quem habuit in corpore priore et quem deberet adhuc habere , si esset medium uniforme . 
Et ista deviatio vocatur fractio radii . 
Et haec est dupliciter : Quoniam si illud corpus secundum est densius primo , tunc radius frangitur ad dexteram et vadit inter incessum rectum et perpendicularem ducendam a loco fractionis super illud corpus secundum . 
Si vero sit corpus subtilius , tunc frangitur versus sinistrum recedendo a perpendiculari ultra incessum rectum . 
- - Et cum haec sint ita , intelligendum est tunc , quod virtus veniens super lineam fractam fortior est , quam super reflexam , quia linea fracta parum recedit ab incessu recto , qui est fortissimus , et reflexa linea multum recedit in oppositam partem , unde reflexio plus debilitat virtutem quam fractio . 
- - De virtute autem fracta dupliciter potest dici , quod virtus fracta a dextris fortior est quam ista a sinistris , eo quod ista , quae frangitur a dextris , magis accedit ad incessum perpendicularem , sive loquamur de illa perpendiculari , quae ducitur a loco fractionis , sive ab agente , a cuius puncto eodem exeunt linea perpendicularis et linea fracta . 
Praeter vero istas tres lineas essentiales est quarta accidentalis , super quam venit virtus accidentalis et debilis . 
Quae quidem venit non ab agente immediate , sed a virtute multiplicata secundum aliquam trium linearum dictarum ; secundum quod a radio cadenti per fenestras venit lumen accidentale ad omnes angulos domus . 
Ista autem virtus est omnium debilissima , quoniam non ab agente exit immediate , sed a virtute agentis fracta secundum lineam rectam , reflexam vel fractam . 
- - Haec igitur de lineis et angulis dicantur . 
De figuris autem duae species ad praesens considerandae sunt . 
Quarum una est necessaria propter multiplicationem virtutis , scilicet sphaerica . 
Omne enim agens multiplicat suam virtutem sphaerice , quoniam undique et in omnes diametros : sursum deorsum , ante retro , dextrorsum sinistrorsum . 
Quod patet per hoc , quod , qua ratione ab agente posito loco centri contingit protrahere lineam in unam partem , et in omnem secundum omnes differentias positionis ; quapropter oportet , quod sphaerice . 
Ita dicit Commentator super secundum de anima . 
- - Item ubicunque ponatur sensus , potest sentire tale agens in distantia debita ; sed non nisi per speciem sive virtutem venientem ab agente . 
Illa ergo virtus undique multiplicatur . 
Alia autem figura exigitur ad actionem naturalem , scilicet pyramdalis : quoniam si virtus veniat ab una parte agentis et terminetur ad aliam partem patientis et sic de omnibus , ita quod semper veniat virtus ab una parte agentis ad unam solam partem patientis , nunquam erit fortis actio sive bona . 
Sed completa est actio , quando ab omnibus punctis agentis sive a tota superficie eius veniet virtus agentis ad quemlibet punctum patientis . 
Hoc autem est impossibile , nisi sub figura pyramidali , quoniam virtutes venientes a singulis partibus agentis concurrunt in cono pyramidis et congregantur et ideo omnes fortiter possunt agere in partem patientis concurrentem . 
Possunt ergo infinitae pyramides exire ab una superficie agentis , quarum omnium una est basis , scilicet superficies agentis , et coni sunt tot , quot sunt pyramides , et cadunt in diversa puncta medii seu patientis undique ; et ad unam partem possunt infinitae exire , quarum una est brevior et alia longior . 
Sed illae , quae sunt aequalis longitudinis et brevitatis , non habent diversitatem , quia aequaliter agunt , quantum est ex parte sua , licet varietas possit esse a parte materiae recipientis . 
Quando autem una est brevior alia , et exeunt ab eodem agente , pulchra est difficultas , utrum conus pyramidis brevioris magis agat in patiens ? 
Et oportet ponere , quod pyramis brevior magis agat , quia conus eius minus distat a fonte suo , et ideo plus virtutis ibi invenitur , quam in pyramide longiori et ideo patiens a pyramide breviori est magis coniunctus agenti et ideo fortius alteratur secundum virtutem . 
Praeterea si radii , qui sunt de corpore pyramidis brevioris , qui veniunt a dextra parte , protrahantur ultra conum in continuum et directum , facient minores angulos cum radiis sinistris , qui sunt de corpore pyramidis , quam radii similes , qui sunt a parte pyramidis longioris , ut patet per illum , primi geometriae Euclidis et etiam ad sensum . 
- - Et eodem modo est de radiis venientibus a sinistra parte pyramidis , exeuntibus ultra conum in continuum et directum , qui magis coniunguntur cum radiis dextris , qui sunt de corpore pyramidis , quam consimiles faciunt a parte pyramidis longioris . 
- - Quapropter , cum omnis congregatio et unitio magis est activa , conus pyramidis brevioris magis aget et etiam alterabit patiens quam longioris . 
Si tamen obiciatur rationabiliter , quod , cum a tota superficie agentis venit virtus ad conum pyramidis longioris , ubi virtus magis congregatur , propter hoc quod conus ille magis est acutus quam in breviori , et omnis virtus unita est maioris operationis , atque addatur ad haec , quod radii pyramidis longioris magis sunt propinqui radiis perpendicularibus ductis ab extremitatibus diametri agentis , quare sunt fortiores , quia incessus perpendicularis est fortissimus : potest dici , quod istae rationes optime concludunt , quantum sufficiunt , et ideo procederent , nisi rationes fortiores essent in contrarium , quae praedictae sunt . 
Explicit tractatus Lincolniensis de fractionibus et reflexionibus radiorum . 
