Paulus , praeco dei , qui fera gentium Primus corda sacro perdomuit stilo Christum per populos ritibus asperis Inmanes placido dogmate seminans , Immansueta suas ut cerimonias Gens pagana deo sperneret agnito , Actus turbinibus forte nigerrimis Hibernum pelagus iam rate debili Et uim nauifragi pertulerat noti . 
Sed , cum caerulei proelia gurgitis Iussisset domini dextra quiescere , Ad portum fluitans cumba relabitur Exponitque solo litoris uuidi Contractos pluuio frigore remiges . 
Tunc de litoreis saepibus algidi Arentum propere bracchia palmitum Conuectant , rapidos unde focos struant . 
Fascem quisque suum congerit ignibus Expectans calidi luxuriam rogi . 
Paulus dum fragiles cogere surculos Et densere foci congeriem studet , Incautam cumulis inseruit manum , Torpebat glacie pigra ubi uipera Sarmentis laqueos corporis inplicans . 
Quae postquam intepuit fomite fumeo Laxauitque ferox colla rigentia , Iam flecti facilis rettulit ad manum Vibrato capite spicula dentium . 
Haerentem digiti uulnere mordicus Pendentemque gerens Paulus inhorruit . 
Exclamant alii , quod cute liuida Virus mortiferum serpere crederent . 
At non intrepidum terret apostolum Tristis tam subiti forma periculi . 
Attollens oculos sidera suspicit Christum sub tacito pectore murmurans Excussumque procul discutit aspidem . 
Abiectus coluber uerberat aera Atque oris patuli soluit acumina . 
Mox omnis sanies deserit et dolor Ceu nullo laceram uulnere dexteram Siccatusque perit uipereus liquor . 
Hydrum praecipitem dum rotat impetus Arsurum mediis intulit ignibus . 
Sic nunc post hiemem uimque trucis freti Quo iactata ratis tunc Sapientiae est Cum sub sacricolis territa regibus Vix panso poterat currere carbaso Adflictosque suos turbine saeculi Vectarat rabidis fluctibus innatans , Morsum uulnificum lex pia pertulit . 
Occultabat enim se prius abditum Virus nec grauidum protulerat caput Contentum inuolucris atque cubilibus Subter conprimere clausa silentia . 
Sed dum forte latens inpietas riget Dextram iustitiae pigra momorderat Succensi stomacho fellis inaestuans . 
Heu quam catholicam nil prope profuit Puppem nasse sacri remigio stili Quem Paulus uariis gentibus edidit ! 
Vix portu placido tuta quieuerat Victrix edomitis mille furoribus , Vix adstricta suis iam retinaculis Vectores stabili condiderat solo , Erumpit subito triste periculum . 
Nam dum praecalidos igniculos sibi Soluendis adolent et senio et gelu , Dum uirgas steriles atque superfluas Flammis de fidei palmite concremant , Vt concreta uagis uinea crinibus Siluosi inluuiem poneret idoli , Palpauit nimius perniciem tepor . 
Seps insueta subit serpere flexibus Et uibrare sagax eloquii caput ; Sed dextra inpatiens uulneris inritos Oris rhetorici depulit halitus . 
Effusum ingenii uirus inaniter Summa christicolis in cute substitit . 
Saluator generis Romulei , precor , Qui cunctis ueniam das pereuntibus , Qui nullum statuis non operis tui Mortalem , facili quem releues manu , Huius , si potis est , iam miserescito Praeruptam in foueam praecipitis uiri ! 
Spirat sacrilegis flatibus inscius Erroresque suos indocilis fouet . 
Obtestor , iubeas ne citus impetus Arsurum mediis inferat ignibus . 
Simon , quem uocitant Petrum , Summus discipulus dei , Lucis forte sub exitu , Cum uesper croceus rubet , Curuam uulserat ancoram Captans flamina linteis Et transnare uolens fretum . 
Nox uentum mouet obuium , Fundo qui mare misceat , Iactatam quatiat ratem . 
Clamor nauticus aethera Plangens atque ululans ferit Cum stridore rudentium Nec quidquam suberat spei Mergendis prope naufragis , Cum Christum procul aspicit PaVens turba periculis Calcantem pedibus mare , Ac si per solidam uiam Siccum litus obambulet . 
Haec miracula ceteri Vectores pauidi stupent , Solus non trepidus Petrus Agnoscit dominum poli Terraeque et maris inuii , Cuius omnipotentiae est Plantis aequora subdere . 
Tendit suppliciter manus , Notum subsidium rogat . 
Ast ille placide adnuens Puppi ut desiliat iubet . 
Iussis obsequitur Petrus , Sed uestigia fluctibus Summis tinguere coeperat Et lapsante gradu pedes Pessum mergere lubricos . 
Mortalem deus increpat Quod sit non stabili fide Nec calcare fluentia Nec Christum ualeat sequi . 
Tum dextra famulum leuat Sistitque et docet ingredi Tergum per tumidum freti . 
Sic me tuta silentia Egressum dubiis loquax Infert lingua periculis Non ut discipulum Petrum Fidentem merito et fide Sed quem culpa frequens leuem Voluat per freta naufragum . 
Sum plane temerarius , Qui noctis mihi conscius Quam uitae in tenebris ago , Puppem credere fluctibus Tanti non timeam uiri , Quo nunc nemo disertior . 
Exultat fremit intonat Ventisque eloquii tumet ; Cui mersare facillimum est Tractandae indocilem ratis , Ni tu , Christe potens , manum Dextro numine porrigas , Facundi oris ut inpetus Non me fluctibus obruat , Sed sensim gradiens uadis Insistam fluitantibus . 
