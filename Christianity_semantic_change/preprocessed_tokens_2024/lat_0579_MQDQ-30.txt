Mundus iste transibit , Cotidie decrescit . 
Nemo vivens manebit , Nullus vivus remansit . 
Totum humanum genus Ortu utitur pari Et de simili vita Fine cadit aequali : Differentibus vitam Mors incerta subripit , Omnes superbos vagos Meror mortis corripit ; Quod pro Christo largiri Nolunt , omnes avari Inportune amittunt : Post se colligunt alii ; Parvum ipsi viventes Deo dare vix audent ; Morti cuncta relinquunt ; Nihil de ipsis habent . 
Cotidie decrescit Vita praesens quam amant : Indeficiens manebit Sibi poena quam parant . 
Lubricum quod labitur Conantur colligere Et hoc quod se seducit Minus timent credere : " Dilexerunt tenebras Tetras magis quam lucem " . 
Imitari contempnunt Vitae Dominum ducem . 
Velut in somnis regnant : Una hora laetantur , Sed aeterna tormenta Adhuc illis parantur ; Caeci nequaquam vident , Quid post obitum restat Peccatoribus , impiis Quod impietas praestat . 
Cogitare convenit Te haec cuncta , amice . 
Absit tibi amare Huius formulam vitae : Omnis est caro foenum , Flagrans licet , florida , Sicque quasi flos foeni Omnis eius gloria . 
Orto sole arescit Foenum et flos deperit ; Sic est omnis iuventus , Virtus cum defecerit . 
Pulchritudo hominum Senescens delabitur ; Omnis decor pristinus Cum dolore eraditur . 
Vultus Christi radius Prae cunctis amabilis Magis diligendus est Quam flos carnis fragilis . 
Caveto , filiole , Feminarum species , Per quas mors ingreditur , Non parva pernicies . 
Plerique perpessi sunt Poenarum incendia , Voluntatis lubricae Nolentes dispendia . 
Poculum impiissimae Noli umquam bibere ; Inde multos plerumque Vides laetos ridere : Nam quoscumque videris Ridere inaniter , Scito , in novissimis Quod flebunt amariter . 
Conspice , carissime , Sic esse libidinem Ut morsum mortiferum , Quod vincit dulcedinem . 
Noli pronus pergere Per viam mortalium : Qua multis evenisse Conspicis naufragium . 
Perge inter laqueos Cum suspensis pedibus , Per quos captos ceteros Incautos conperimus . 
De terrenis eleva Tui cordis oculos ; Ama amantissimos Angelorum populos . 
Beata familia , Quae in altis habitat , Ubi senex non gemat , Neque infans vagiat , Ubi laudes Domini Nulla vox retinetur , Ubi non esuritur , Ubi numquam sititur , Ubi cibo superno Plebs caelestis pascitur , Ubi nemo moritur , Quia nemo nascitur , Ubi aula regia In qua male resonans Nulla vox audita est , Ubi vita viridis Veraque futura est , Quam nec mors nec meroris Metus consumpturus est . 
Laeti leto transacto Laetum regem videbunt : Cum regnante regnabunt , Cum gaudente gaudebunt . 
Tunc dolor , tunc taedium , Tunc labor delebitur , Tunc rex regum , rex mundus A mundis videbitur . 
