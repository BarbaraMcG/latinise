Quisquis ad haec properas uenerandi limina templi dona precaturus quae dat amore deus : haec in honore sacri Gabrielis culta coruscant , qui pia iussa dei rite minister agit , Zachariae ueniens qui nuntia detulit astris , Elisabeth datus est quando propheta potens , quique redemptorem e caelo regem omnipotentem post ait ut terris uentre Maria daret . 
quae sacer antistes noua tecta Gregorius effert , ut sibi caelestes restituantur opes . 
Emicat altithroni cultu uenerabile templum egregium meritis , nobilis arcis apex ; quo propria tunica dum operit Martinus egentem , gestorum serie fulgida signa dedit . 
namque idem antistes , sacra dum mysteria tractat , lumina gemmarum est uisus habere manu , ac de ueste fuit quantum sua dextera nuda tantum membra sibi gemma corusca tegit . 
sanctus item domini almum dum benediceret altar , de capite est uisus flammeus ire globus . 
quae modo templa sacer renouata Gregorius effert et rediit priscus cultus honorque suus . 
Fulgida praecipui nituerunt culmina templi postque usus ueteres praemicat aula rudis , in senium uergens , melius reuirescere discens " diruta , post casum firmius acta situ . 
Martini auxiliis operando Gregorius aedem reddidit iste nouus , quod fuit ille uetus . 
Clara supercilio domini delubra nitescunt : alma licet merito , sunt quoque celsa iugo : inuida subruerat quam funditus ipsa uetustas " ut paries liquidis forte solutus aquis , quam pastor studuit renouare Gregorius aedem , nec cecidisse dolet quae magis aucta fauet . 
Ambianis tremulum cernens Martinus egenum dimidiae chlamydis mos ope membra tegit . 
sed coram angelicis turmis se hanc nocte silenti pauperis in specie Christus habere refert . 
o sacer antistes , meritis referende sub astris ! 
unde tegis nudum , hinc tua palla deum . 
Inter opima deus figulus quae uascula fecit Martinus meritis uas in honore nitet . 
leprosi maculas pretiosa per oscula purgans , cui quod ab ore dedit pax medicina fuit . 
ulcera morbosi curans sic fauce beatus , quod Iordanis agit tacta saliua facit . 
Quam generosa fides Martini in saecula ciuis ! 
qui quocumque fuit , mors ibi perdit iter . 
denique cum extincto catechumenus ore iaceret , se superextendens effugat arma necis : sic uiduae genito laqueato , deinde reducto ; est uir ubi iste dei , non licet ire mori . 
Fanaticam pinum sanctus succidere cogens , iustum ibi supposuit rustica turba premi . 
caesa secure arbor cum iam daret alta ruinam , ad crucis imperium est ire coacta retro . 
quis uigor hic fidei , ualidae dum pondera pini quo natura negat crux facit ire uiam ! 
serpentis morsu tumido suprema regenti hic digitum ut posuit , pestis iniqua fluit collecto morbo huc et ab ulcere pollice tracto , dumque uenena cadunt erigit ille caput . 
unguentumque nouum , digitis traxisse uenenum et tactu artifici sic superasse neces ! 
Dum latro extinctus falso coleretur honore , uoce huc Martini cogitur umbra loqui , publice se referens scelerum pro mole peremptum se quoque nec iustum , sed magis esse reum . 
o uox sancta , loqui defuncta cadauera cogens , cui post fata iacens dat sua uerba cinis ! 
Pergeret in fluuio dum uipera lapsa natatu et prope litorei tangeret ora soli , Martini imperio liquidas reuocatur ad undas transactumque uiae lassa recurrit iter . 
quantus amor domini tali sub corde calebat , quando uenena potens ipsa retorquet aquis ! 
Martini meritis aliis quoque febre crematis sudores refluos pagina sicca dabat ; unde salutifero medicamine charta fouebat atque graues ignes littera tinguit aquis . 
gratia quanta dei huius sermone ligabat , febre ubi succensis fons suus ibat apex ! 
Alme , decus rerum , pie summe , Gregorius , arcis , tu cui das sedem dat tibi templa sacer . 
nam ueteri fuerant haec funditus eruta lapsu tecta , labore nouo quae modo culta cluunt . 
iure potestatis cui tu , bone conditor orbis , haec danti in terris culmina redde polis . 
Uicta uetustatis per tempora culminis arca diruit , ut melior surgeret aula solo , quo sacra Martinus domini mysteria tractans a capite igniferum misit in astra globum . 
ne tamen ipsa ruens miserando fine iaceret , pontificem meruit qui sibi ferret opem . 
quae rediuiua micans instante labore Gregori , decidua in senio , floret honore nouo . 
fundamenta igitur reparans haec prisca sacerdos extulit egregius quam nituere prius . 
nunc placet aula decens , patulis oculata fenestris , quo noctis tenebris clauditur arte dies . 
lucidius fabricam picturae pompa perornat , ductaque qua fucis uiuere membra putes . 
Pannoniae satio misit tibi , Gallia , fructum gignens caelestem terra maligna dapem , Martinum illustrem meritis , qui munere diuo culmen in aetheria sede senator habet . 
qui leprae maculas medicata per oscula purgat , curat et infectum pura saliua uirum . 
ad fluuium domini cui non fuit ire labore quod Iordanis habet , sanctus ab ore dedit . 
qui sacer ipse mihi te , pastor , agente , Gregori , Fortunato adimat tot maculosa reo . 
Dum chlamydem Martinus inops diuisit egeno , Christus ea memorat se bene ueste tegi . 
diues paupertas , dominum quae texit amictu , cui deus occurrit qui dedit astra faber ! 
Noscere qui mauis Martini gesta beati , hic poteris breuiter discere mira uiri . 
denique cum tunicam sacer ipse dedisset egenti ac sibi pars tunicae reddita parua foret , quod non texerunt manicae per brachia curtae uisa tegi gemmis est manus illa uiri . 
o nimium felix cui contigit in uice lanae nobilium lapidum lumine membra tegi , ut , cum adhuc cinere aspersus foret atque fauillis , artifice angelico gemmeus iret homo ! 
Quid deus in famulis operetur opimus amator , Martini gestis magna probare potes ; ducere qui meruit de morte cadauera uitae rettulit atque diem reppulit unde necem . 
Dum caderet Martinum arbor pressura beatum , mox facit ipse crucem , pinus abacta redit . 
quis non uirtuti diuinae commodet aurem , dum trabe conuersa dant quoque ligna fugam ? 
Idola dum cuperet Martinus sternere fulta , conterit haec caelis magna columna ruens . 
auxilium ad iusti dignando militat aether : quanta fides cuius currit ad arma polus ! 
Forte colebatur dum quis pro martyre latro , Martini aduentu se probat esse reum . 
uirtutis merito fidei radiante corusco nec tacet extincti nec latet umbra rei . 
Praecelsis dominis famulor dum corde pusillus fluminibusque uagis per uada pergo rate : ecce superuenit uenerandi in saecula ciuis Martini meritis luce perenne dies . 
qui modo de Gallis totum mire occupat orbem , et uirtus pergit quo pede nemo ualet . 
qui uelut alta pharus lumen pertendit ad Indos , quem Hispanus Maurus Persa Britannus amat . 
hunc Oriens , Occasus habet , hunc Africa et Arctos : Martini decus est quo loca mundus habet ; quique per Oceani discurrit marginis undas : omnibus ut praestet , circuit orbis iter . 
per cinerem ascendens , per dura cilicia caelos stat modo gemmatus , pauper in orbe prius , quo patriarcharum decus est radiantque prophetae , quo est sacra turba senum bis duodena patrum , inter apostolicum numerum rutilante senatu quo sedet ipse throno , rex sibi Christus amor , quo excellit cum claue Petrus , cum dogmate Paulus , fulget et in reliquis palma corona fides , quo loca martyribus uernanti lumine florent atque libro uitae est scriptus honore cruor , quo confessores gemmata palatia complent aeternumque tenent aurea tecta diem , stat quoque post lacrimas ubi nunc Radegundis opima , forsan et Eugeniam nunc tenet illa manu : hos inter Martinus habet diademata pulcher atque sacris lumbis fulgida zona uiret , cantat et egregios Christi de morte triumphos atque resurgenti plaudit amore deo . 
hunc quoque Martinum colitis quem , regna , patronum , uos hunc in terris , uos memor ille polis : uos intra angelicas turmas canat ille sub astris , cui uos ante homines fertis honore diem . 
nomina uestra legat patriarchis atque prophetis cui hodie in templo diptychus edit ebur . 
reddat apostolicos proceres reliquosque patronos quem uos hic colitis uel pia festa datis . 
pergat et ad Christum pro uobis ille precator cui uos in templis uota precando datis . 
ante poli referat sua haec sollemnia regem , dentur ut hinc uobis , regna , salutis opes . 
deputet et dominus uestrum hunc esse patronum , ut modo qui colitur uos colat huius amor . 
quisque dedit habitans miracula plurima terris , distribuat uobis hic quoque mira potens . 
cuius gemmata est tunc dextera uisa beati , uos simul et uestros protegat illa manus . 
qui tunc promeruit reuocare cadauera uitae , hic quoque pro uestra uota salute ferat . 
qui percusso homini abstraxit de carne uenenum , noxia de uobis ipse uenena uetet . 
qui serpentis iter fecit reuocare retrorsum , ipse graues casus hinc fuget ire retro . 
qui de peste domum saluam dedit esse Lyconti , haec domus incolumis floreat huius ope . 
cuius opima chlamys tremebundum texit egenum , eius apostolici uos tegat ala uiri . 
qui uiduae matri reuocauit ad ubera natum , ipse tibi hic tribuat pignora , mater , aua , ut Childebercthus maneat cum prole nouella , rex sua regna tenens et noua regna trahens , de genita ut uideas genetrix , ut dulcius optas , deque nuru cara quod tua uota rogant : unde hic felices habeant sua festa fideles et domini famulis sitis honoris apex , quo tibi plus libeat , Brunichildis , habere patronum , quando domum et dominos seruat in orbe pius . 
sic quoque te erudiat , regat et sic tramite ducat , actibus ipsa piis ut sibi iuncta mices . 
Si praestaretur praeconia pandere regum , non mihi sufficeret nocte dieque loqui , qualiter hic populus dominorum pendet amore et uestris oculis lumina fixa tenet . 
uos , quibus et speculum et lux et dulcedo manetis , carum ornamentum his simul estis honos . 
praecipuum donum placidum et placabile regnum , ac uestro in statu est culmen in orbe pium . 
hicque parentela et patria et tutela coruscat , hic decus atque gradus , hic pietatis opus , hic tranquilla quies , hic spes iucunda fideli , postque deum in uobis dona salutis habent . 
hic ego cum populo mea uota et gaudia iungo , quae pius amplificans crescere Christus agat . 
praestet cura dei uos longa in sede tueri , caelesti ac dono regna tenere diu . 
acquiratis adhuc noua uel possessa regatis ac pie participes has foueatis opes , ut tibi quae floret de nato et germine , messem maturam uideas , mater honore micans ; sic ut et ex genito genitisque nepotibus amplis altera progenies inclita detur auae . 
de Childeberctho dulcedine flore salute fructum habeas genetrix , plebs sua uota uidens . 
de nata atque nuru cumulet tibi dona creator cumque pio merito stes placitura deo . 
Regibus occurrens ubi Mettica moenia pollent , uisus et a dominis ipse retentor equo . 
Mosellam hinc iubeor percurrere nauita remo , accelerans tremulis pergere lapsus aquis . 
ascendensque ratem gracili trabe nauta cucurri , nec compulsa notis prora uolabat aquis . 
interea locus est per saxa latentia ripis litore constricto plus leuat unda caput ; huc proram implicitam rapuit celer impetus actam , nam prope iam tumidas uentre bibebat aquas . 
ereptum libuit patulos me cernere campos et fugiens pelagus ruris amoena peto . 
gurgite suscipior subter quoque fluminis Ornae , quo duplicata fluens unda secundat iter . 
inde per exclusas cauta rate pergimus undas , ne ueluti piscem me quoque nassa leuet . 
inter uillarum fumantia culmina ripis peruenio qua se uoluere Sura ualet . 
inde per extantes colles et concaua uallis ad Saram pronis labimur amnis aquis . 
perducor Treuerum qua moenia celsa patescunt , urbs quoque nobilium nobilis aeque caput . 
ducimur hinc fluuio per culmina prisca senatus , quo patet indiciis ipsa ruina potens . 
undique prospicimus minitantes uertice montes , nubila quo penetrans surgit acuta silex , qua celsos scopulos praerupta cacumina tendunt hispidus et tumulis crescit ad astra lapis . 
nec uacat huc rigidis sine fructibus esse lapillis : denique parturiunt saxaque uina fluunt . 
palmite uestitos hic respicis undique colles et uaga pampineas uentilat aura comas ; cautibus insertae densantur in ordine uites atque supercilium regula picta petit ; culta nitent inter horrentia saxa colonis : in pallore petrae uitis amoena rubet , aspera mellitos pariunt ubi saxa racemos , et cote in sterili fertilis uua placet quo uineta iugo caluo sub monte comantur , et tegit umbrosus sicca metalla uiror ; inde coloratas decerpit uinitor uuas , rupibus appensis pendet et ipse legens . 
delicias oculis habui dapibusque cibatus , haec iucunda tenens , nauita regna sequens hinc quoque ducor aquis qua se rate Contrua complet , quo fuit antiquum nobilitate caput . 
tum uenio qua se duo flumina conflua iungunt , hinc Rhenus spumans , inde Mosella ferax . 
omne per illud iter seruibant piscibus undae regibus , et dominis copia feruet aquis . 
ne tamen ulla mihi dulcedo deesset eunti , pascebar Musis , aure bibente melos : uocibus excussis pulsabant organa montes reddebantque suos pendula saxa tropos . 
laxabat placidos mox aerea tela susurros , respondit cannis rursus ab alpe frutex . 
nunc tremulo fremitu , modo plano musica cantu talis rupe sonat qualis ab aere meat . 
carmina diuisas iungunt dulcedine ripas , collibus et fluuiis uox erat una tropis . 
quo recreet populum , hoc exquirit gratia regum , inuenit et semper quo sua cura iuuet . 
Antonnacensis castelli promptus ad arces inde per accedens sarcina pergo ratis . 
sint licet hic spatiis uineta in collibus amplis , altera pars plani fertilis extat agri : plus tamen illa loci speciosi copia pollet , alter quod populis fructus habetur aquis . 
denique dum praesunt reges in sedibus aulae ac mensae officio prandia festa colunt , retibus inspicitur quo salmo fasce leuatur , et numerat pisces , cum sit in arce sedens ; rex fauet in mensa , resilit dum piscis ab unda , atque animos reficit quod sua praeda uenit . 
illuc fausta uidens . 
huc laeta palatia reddens pascens ante oculos post fouet ipse cibis . 
praesentatur item mensae Rheni aduena ciuis , turbaque quo residens gratificatur edens . 
ista diu dominus dominis spectacula praestet , et populis dulces detis habere dies : uultibus ex placidis tribuatis gaudia cunctis , uester et ex uestris laetificetur apex . 
Magna beatorum retinet haec terra talenta , diuinis opibus diues habetur humus . 
pars dextra angelico Gabrielis honore coruscat , gaudia qui mundo detulit ore sacro , quando aeternalem concepit uirgo salutem , dona redemptoris nuntius iste ferens . 
laeua est parte lapis tumuli , quem corpore Christus pressit morte breui , uictor eundo patri . 
hic quoque reliquiis micat ille Gregorius almis , qui probus igne redit nec pice mersus obit . 
sunt etiam Cosmas , Damianus et ipse , salubres non ferro artifices , sed medicante fide . 
est Iulianus item , gladio iugulatus amico , plebs quem Aruerna colens arma salutis habet ; Martinusque sacer , retinet quem Gallicus orbis , cuius Christum operit dimidiata chlamys , se tunica spolians nudum qui uestit egenum , unde datae sibi sunt alba topazus onyx , quae meruere aliqui hoc in corpore cernere sancti , gemmarumque sonus quod patefecit opus . 
additur hic meritis cum nomine Uictor opimis , munere martyrii qui tenet alta poli ; hic ueteris uirtute uiri noua palma Niceti , urbem Lugdunum qui fouet ore , sinu . 
horum pastor opem corde , ore Gregorius orat , uiuat ut altithrono uir sine fine deo . 
Cum uideam citharae cantare loquacia ligna dulcibus et chordis admodulare lyram ( quo placido cantu resonare uidentur et aera ) mulceat atque aures fistula blanda tropis : quamuis hic stupidus habear conuiua receptus , et mea uult aliquid fistula muta loqui . 
ecce dies , in quo Christus surrexit ab imo , infernae legis rumpere uincla potens , quando et uinctorum lacrimantia milia soluit et reuomunt multos Tartara fracta uiros . 
additur hic aliud , quod Martini aula beati emicat haec ubi nunc prandia festa fluunt , qui ualuit gestis aures pulsare Tonantis , obtinet et meritis quod petit alta fides , qui pie restituit defuncta cadauera uitae atque dei prompte praebet amicus opem ; cui successor ouans modo lite Gregorius extans , ille quod adquirit , hic regit ore , fide . 
qui rogat hic praesens , alibi licet insidet absens , exhibet atque cibos pastor in urbe bonus . 
nunc igitur celebrate diem sollemniter omnes quos deus omnipotens hic dedit esse pares , quos sibi Martinus collegit amore benignus et facit ecce escas hic epulare suas . 
ergo sub incolumi Childeberctho ac Brunichilde , quos tribuit celsos regna fouere deus , uos , quos miserunt , populum moderate fidelem et releuate inopes , si quis et extat egens ; ac bona de dominis noscendo et agendo benigna sint quoque laetitiae pabula uestra fide . 
quos inuitauit Martini mensa beati , sumite gaudentes quod dat amore dies . 
quae bonus antistes noscendo Gregorius expers plaudat et haec populus gaudia uestra canat . 
cuius et haec domus est a Christo exoret amator , reges . 
uos , populos ut tegat arce deus . 
Exemplo domini mihi uel uenerabilis orbi , qui minimas non uis perdere , pastor , oues , sollicitis animis curam per pascua tendens , ne desint caulis , circuis ore greges : hic igitur gerulus genitam flens impie demptam , captiuam subolem tempore pacis habens : Martinique pii successor honore , Gregori , qui pater es populi , hanc , rogo , redde patri . 
iugiter ille sacris meritis illuminat orbes : orbato hanc patri redde uidendo diem . 
Si rapidis oculis te semper , amice , uiderem , sic quoque uix auidum me satiaret amor ; qui , si praesentis non possum cernere uultum , te mihi uel scriptis , care , saluto libens . 
hunc etiam famulum commendo , benigne , uerenter , et si iusta petit , hunc tua lingua iuuet , qui tortus grauiter genitam sibi luget abactam , per uos ut redeat filia clausa , rogat , paupere ut audito , dum estis medicina dolenti , et uestris curis sit pia cura deus . 
Officiis exerte tuis , moderamine sollers , sollicitus studiis , utilitate , comes : more mihi solito , dulcis , tibi debita soluo ; qui colo deuinctus , reddo salutis opus . 
sit commendatus homo quem male torsit iniquus , perdidit et genitam , heu , miser iste suam . 
huic da iustitiam de uulnere corporis emptam et pie captiuam fac remeare suam . 
inter utramque necem cui lex et filia defit , unus in ambabus rebus adesto salus . 
Dum pergit hinc quisque uiam , mea pagina currat , prodat ut eloquio quod sibi debet amor . 
nunc quoque care mihi , bone semper , amice fidelis , pectore deuotus reddo salutis opus . 
commendo hunc etiam famulum , dure ante redactum , tortus qui legem nec meruisse gemit , illa dolens grauius quam uulnera corpore fixa , quod sibi subducta est filia parua , rudis . 
audiat hanc uocem pietas miserando benigne ; quae sibi cum tribuis , hinc tibi magna dabis . 
Pontifices summi , fidei uia , semita uitae , quos dedit omnipotens luminis esse duces custodesque gregi caelestis contulit agnus , uos bene pastores , ut foueantur oues : ecce uiator adest peragens iter inscius illud finibus Italicis , heu peregrina gemens . 
exulis auxilium , errantis uia , norma salutis ; ad reditum patriae sitis honore patres . 
semina iactetis , mercedis ut ampla metatis et redeat uobis centuplicata seges . 
Fortunatus enim humilis commender opimis ac per uos domino , culmina sancta , precor . 
Prouida disponunt reges solacia plebi pontificem dantes quem probat alma fides , ut colat Hilarium , quem dat Martinus alumnum , et confessoris protegat ala potens , dirigat hic populum successor honore beato et clerum ecclesiae qui moderetur ope . 
floreat arce decens rex Childebercthus in orbe cum genitis populo matre sorore iugo . 
gaudia laeta paret praesentia sancta Gregori et geminas urbes adiuuet una fides . 
qui modo discipulo Platone antistite summo sollemnem ecclesiae hic dedit esse diem . 
Felix bis meritis sibi Machabaea uel orbi ( nobilitas generis nobilior genitis ) , quae septem palmas caelo transmisit ab aluo , martyriique decus protulit ille uterus . 
tu quoque prole potens , recte Armentaria felix , nec minor ex partu quam prior illa suo . 
illa uetus numero maior , tu maxima solo : quod poterant plures , unicus ecce tuus . 
fetu clara tuo , geniti circumdata fructu , est tibi Gregorius palma corona decus . 
me Fortunatum humilem commendo uerenter ac mihi caelestem quaeso preceris opem . 
Finibus Italiae cum primum ad regna uenirem , te mihi constituit rex Sigibercthus opem , tutior ut graderer tecum comitando uiator atque pararetur hinc equus , inde cibus . 
implesti officium custos , reuocaris amico ; et mihi uel tandem iam mea cura redit . 
dic , meus , unde uenis post tempora plurima dulcis , magnus honore tuo , maior amore meo , promptus , in affectu , Sigoalde benigne , clientum et Fortunato nomen , amice , pium ? 
rex Childebercthus crescens , te crescere cogat : qui modo dat comitis , det tibi dona ducis . 
de domino tali uideant sua uota fideles , cursibus et fiat prospera uita uia . 
Actibus egregiis praeconia fulgida fulgent : laus tua , Christe , sonet , dum bona quisque gerit . 
unde genus hominum placeat tu , summe , ministra , nam nisi tu dederis , prospera nullus agit . 
diuitibus largus forte hinc et parcus egenis , se ut redimat diues quando fouetur egens . 
dulciter ista tui pia sunt commercia regni : dum escam sumit egens , diuitis auget opes . 
pauper uentre satur satiat mercede potentem : parua capit terris praeparat ampla polis . 
diuitibus plus praestat egens quam diues egenti : dat moritura cibi , sumit opima dei , dans terrae nummum missurus ad astra talentum , e modicis granis surgat ut alta seges . 
dent , iactent , spargant , commendent semina Christo , hic dare nec dubitent quae reditura manent . 
da : sic Christus erit tibi thesaurarius inde ; praesta inopi quidquid reddere Christus habet , hac animatus ope exposcens meliora Tonantis nec dubitante fide quod deus ista dabit . 
pro Childebercthi regis florente salute , surgat ut in solio qui fuit altus auo , fiat ut hinc iuuenis ualidis robustior annis , ceu uiguit proauus sic sit in orbe nepos , ergo suus famulus Sigoaldus amore fidelis pauperibus tribuit , regis ut extet apex . 
hinc ad Martini uenerandi limina pergens auxilium domini dum rogat ipse sui et dum illuc moderans rex pro regione laborat , ut precibus sanctus hunc iuuet , illud agit . 
denique procedens sacra festa tenere pauperibus Christi praebuit ipse dapem . 
dispensata placent alimenta per agmina Christi , pascitur et populus quem fouet arce deus . 
plurima caecorum refouetur turba uirorum , est quibus in tenebra lux deus atque uia . 
hinc alitur clodus quem dirigit ordine Christus quique sui domini pendulus implet opus . 
quis referat tantos memorare sub ordine morbos occurrens pariter quos sua cura fouet ? 
unde cateruatim coeuntia milia pascens erogat ut habeat , rex quoque cuncta regat . 
te Fortunatus comes , hinc , Sigoalde , salutans regis ut auxilio des meliora precor . 
Paschale hic hodie donum memorabile floret ; defensor parcit , quo comes ipse fauet . 
delicias domini quas tempora uota ministrant undique conueniunt flumine fruge polo . 
Childebercthi etiam dominatio longa refulgens te , Sigoalde , diu subleuet arce , gradu . 
sit regio felix felicis regis amore atque boni comitis crescat honore fides . 
Uenisti tandem ad quod debebaris , amice , ante comes merito quam datus esset honor . 
Burdegalensis eras et , cum defensor , amator : dignus habebaris haec duo digna regens . 
iudicio regis ualuisti crescere iudex , famaque quod meruit regia lingua dedit . 
debet et ipse potens , ut adhuc bene crescere possis , praestet ut arma ducis , qui tibi restat apex , ut patriae fines sapiens tuearis et urbes , adquiras ut ei qui dat opima tibi , Cantaber ut timeat , Uasco uagus arma pauescat atque Pyrenaeae deserat Alpis opem . 
aut ( quasi grande loquor ) facit hoc sacer unicus auctor : a domino eligitur paruus et altus homo . 
de tirone ducis uenit , et de milite princeps , ut reliquos taceam , Iustinianus erat . 
hoc et in ecclesia Christo tribuente refertur : de exorcista aliquo pontificalis honor . 
egregius merito Martinus testis habetur , qui fuit ante sacer quam sacra iura daret . 
hoc agit omnipotens , totum qui condidit orbem , magnaque sola putes quae facit ipse potens . 
laetior ergo , precor , maneas in culmine rector , maiora sperans , uir ratione sagax , rege sub hoc florens aeternaque regna requirens iustitia ac pietas tecum comitata coruscet : illa tuum pectus protegat , ista latus . 
alta fides etiam , dilectio fida nitescat , et Fortunato sis , comes , amplus amor . 
