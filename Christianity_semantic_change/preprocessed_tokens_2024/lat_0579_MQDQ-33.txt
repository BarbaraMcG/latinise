En silvis caesa fluctu meat acta carina Bicornis Hreni et pelagus perlabitur uncta . 
Heia viri ! 
nostrum reboans echo sonet heia ! 
Extollunt venti flatus , nocet horridus imber , Sed vis apta virum superat sternitque procellam . 
Heia viri ! 
nostrum reboans echo sonet heia ! 
Nam caedunt nimbi studio , caeditque procella , Cuncta domat nisus , labor improbus omnia vincit . 
Heia viri ! 
nostrum reboans echo sonet heia ! 
Durate et vosmet rebus servate secundis , O passi graviora , dabit deus his quoque finem . 
Heia viri ! 
nostrum reboans echo sonet heia ! 
Sic inimicus agit invisus corda fatigans , Ac male temptando quatit intima corda furore . 
Vestra , viri , Christum memorans mens personet heia ! 
State animo fixi , hostisque spernite strofas , Virtutum vosmet armis defendite rite . 
Vestra , viri , Christum memorans mens personet heia ! 
Firma fides cuncta superat studiumque beatum , Hostis et antiquus cedens sua spicula frangit . 
Vestra , viri , Christum memorans mens personet heia ! 
Rex quoque virtutum , rerum fons , summa potestas , Certanti spondet , vincenti praemia donat . 
Vestra , viri , Christum memorans mens personet heia ! 
