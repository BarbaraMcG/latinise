Eheu , quam paruo perfunctus tempore uitae Fraterno iunctus lateri nec morte reuulsus Inter maiorum cineres , Sedire , tuorum Conderis ! 
Octauum tibimet nam currere lustrum Coeperat ac triplicis prope metam uenerat anni , Cum te summa dies casu decepit acerbo : Belgarum columen , patriae caput , inclita uirtus , Nobilitatis apex , regimen regionis , amator Iustitiae , custos fidei , rationis abundans , Armorum rector , legum moderator , honore Sublimis , clarus meritis , pietate beatus , Integer , humanus , largus , districtus eodem Tete more gerens , quem non uidere superbum Prospera nec tristem tristis fortuna redegit , Cultor amicorum , spes non lacerta clientum , Ingenio , uultus specie , sermone , nitore Conspicuus , prudens , patiens , affabilis , altus , Consilio tectus , tacitus , doctissimus , omni Virtutum primus studio nullique secundus . 
Amissum te maesta ducem prouincia deflet , Castra gemunt , tristi miles torpore nitorem Negligit armorum , squalent rubigine tela . 
Concussi nutant populi , concurritur urbe , Iustitium ferale sonat : dolor omnibus unus . 
Prosequitur miseranda parens , cum coniuge nati Supremo maesti patrem comitantur honore . 
Omnipotens Christe trino nam nomine summum Credimus esse Deum non solum , sed tamen unum , Annue supplicibus solacia promereatur E tumulo ad uitae sacro sermone uocari , Audiat et uocem , meruit quam Lazarus , atque In gremiis patrum caelestis praemia regni Expectat laetus dextraque in parte locetur . 
Conditur hoc tumulo raptus florentibus annis Hermeno orbis amor , nimium dilectus amicis , Clarus , auis atauisque potens , insignis honore , Quem decorat genitor , multarum gloria laudum , Sarmatio , aeternae meruit qui praemia famae , Esse iter ad summum docuit dum culmen honorum A primo coepisse loco . 
Spectata laboris Successu placuit uirtus . 
In culmine summo Per cunctos uenisse gradus uergentibus annis Reddiderat uirtute parem patris atque parentum Adsimilem uotis . 
Nisi te fortuna tulisset , Solus tu patriis poteras praecellere rebus . 
Quamuis et proprio iam dudum nomine clarus Posses ornatus satis et sat honestus haberi , Attamen hunc titulum claris natalibus auget Matronale decus , uenusta stemmate , Manda . 
Quicquid praecipuum pulchrumque in moribus ambo Eximii tenuere patres , iam solus haberes , Fecisset si uita moras , qui tempore paruo Cuncta haec , quae longo uitae capiuntur in actu , Ante decem plenum compleras omnia lustrum . 
Post quadraginta sextum uix porrigis annum , Virtute egregius , nulli pietate secundus , Largus opum fandique potens , praesignis honore , Quod solus superesse potest . 
Te uota sequantur , Teque in paradisum sancti comitentur euntem . 
Magnorum sacrata Deo haec aula uirorum Membra tenet meritum titulis et nomina discis , Quo generis de fonte fluens non degener heres Hic , Seruande , iaces , maiorum iuncte sepulchris : Nobilis , eximius sensu uultuque uenustus , Moribus et gestis ostentans stemma parentum , Humanus , prudens , acer , conuiua facetus Heu , nimium breuiter ! 
Lustris nam quinque peractis Annum de sexto uoluebant saecla secundum , Ultima cum uitae posuerunt tempora finem . 
Omnipotens Christe , iudex custosque tuorum , Qui uenies magna cunctis uirtute tremendus , Perpetuam famulo dominus largire salutem , Seruandusque sacro seruetur munere semper . 
