Sceptrorum columen , terrae decus et iubar orbis , Hoc artus tumulo uult CARETENE tegi . 
Quo famulam tu , Christe , tuam rerumque potentem De mundi regnis ad tua regna uocas Thesaurum ditem felici fine secutam , Fotis pauperibus quem dedit illa deo . 
Iam dudum castum castigans aspera corpus Delituit uestis murice sub rutilo . 
Occuluit laeto ieiunia sobria uultu , Secretaeque dedit regia membra cruci . 
Principis excelsi curas partita mariti Adiuncto rexit culmina consilio , Praeclaram subolem dulcesque gauisa nepotes Ad ueram doctos sollicitare fidem . 
Dotibus his pollens sublimi mente subire Non spreuit sacrum post diadema iugum . 
Cedat odoriferis quondam dominata Sabaeis , Expetiit mirum quae Salomonis opus . 
Condidit haec templum praesens , quod personat orbe , Angelicisque dedit limina celsa choris . 
Laxatura reos regi quas saepe ferebat , Has offerre preces nunc tibi , Christe , potest . 
Quam cum post decimum rapuit mors inuida lustrum , Accepit melior tum sine fine dies . 
Iamque bis octona Septembrem luce mouebat Nomen Messalae consulis annus agens . 
Quisquis maestificum tumuli dum cernis honorem , Caespite concludi totum deflebis AUITUM , Exue sollicitas tristi de pectore curas . 
Nam quem plena fides , celsae quem gloria mentis , Quem pietas , quem prompta manus , quem fama perennat , Nil socium cum morte tenet . 
quin prospice sancti Gesta uiri , primum florescens indole quanta Spreuerit antiquo demissos stemmate fasces , Maturum teneris animum dum praestat in annis Et licitum mundi uoti uirtute relegat . 
Nec mora , pontificis sic digna insignia sumpsit , Augeat ut soliti felicia coepta laboris . 
Culmen dulcidini , non obstat pompa rigori ; Subicitur magnus , seruat mediocria summus : Distribuit parcus , pascit ieiunus , amando Terret et austeris indulgentissima miscet . 
Cunctantem suasu , iuuit solamine maestum ; Iurgia diremit , certantes foedere iunxit ; Dissona ueridicam fingunt quae dogmata legem , Hortatu , ingenio , monitis meritisque subegit . 
Unus in arce fuit quoquo libet ordine fandi : Orator nullus similis nullusque poeta ; Clamant quod sparsi per crebra uolumina libri , Quis uixit , uiuit perque omnia saecula uiuet . 
DOMNINUS , rem spemque deo qui mente deuota Omnigenam Christo dignis uirtutibus offert . 
Mente catus , set lege pius , facundia diues , Nescius iniusti doctusque rescindere culpas , Intemerata fide diuina in sede locandus ; Nil proprium cupiens redemit , quos possidet hostis ; Uestitum , pastum , potum tectumque ministrat . 
Solus eris iussu domini data morte superstes . 
Sanctorum uitam transactis cursibus aeui Scriptis posteritas cernere magna cupit , Ut ualeat similis ceris consistere ueris Atque procul tendat uiuere post obitum . 
Hoc igitur sancti conduntur membra sepulchro PANTAGATI patris pontificisque pii . 
Cuius uita fuit gemino sublimis honore , Fascibus insignis , religione potens . 
Arbitrio regum quaesturae cingula sumpsit , Stemmate praecipuus , plus probitate cluens . 
Dans epulas primis et largo munere gazas Pauperibusque dedit caelica regna petens . 
Ingenio sollers ingenti dogmate fulsit , Orator magnus uates et ipse fuit . 
His igitur studiis primaeuo flore iuuentae Inter summates esse prior studuit . 
Hinc subolem felix diuiso munere uidit : Pars sacrata deo , pars genitura manet . 
Post matura uiro quam cessit tempore uita , Culmen apostolicum contulit alma fides . 
Sic linquens mundum caelestem possidet arcem , Qui sit praesidium , celsa Uienna , tibi . 
Bis senum uitae compleuit tramite lustrum , Annis quinque super saecula nostra uidens , In quibus aeternae contemplans praemia uitae Lucem perpetuam promeruitque quiem . 
Praesulis iunctum tumuloque Auiti , Funus HESICI tegitur sepulchro , Qui cluens olim micuit honore Pontificali . 
Quique mundanis titulis peractis , Quaestor et regum habilis , benignus Ambiit demum habitare sacris Incola tectis . 
Cultibus Christi sapienter haerens Fautor et pacis studuit furentes Reddere ciues speciali uoto Mentis amicae . 
Temporum mensor numeros modosue Calculo cernens strenuusque doctor , Unde fraterna docuit libenter Agmina templis . 
Septenum necdum peragens bilustrum Corpus huic sedi posuit beatae : Mente cum iustis habitans refulget Luce perenni . 
Quem soror Marcella gemens obisse , Ultimum praebens lacrimis leuamen Nomen hic scalpsit titulumque fixit Carmine paruo . 
Humanos quicumque tremens sub pectore casus Ingemis et lustras oculo manante sepulchra Atque dolens nimio tecum maerore uolutas , Quod cunctos mors saeua uoret , quod saepiat umbra Perpetua leti nullum solutura per aeuum : Huc uultus conuerte tuos , huc lumina flecte Et cape solamen posito maestissime fletu , Aeternum quia uiuit homo , si iusta sequatur , Si teneat Christique libens praecepta facessat , Ut tenuit tumulo positus NAMATIUS isto . 
Qui cum iura daret commissis urbibus amplis , Adiuncta pietate modis iustissima sanxit Patricius , praesul patriae rectorque uocatus . 
Hinc spretis opibus titulis mundique reiectis Aeterno sese placuit submittere regi Et parere dei mandatis omnibus aptus . 
Sic postquam meritis seruata et lege superna Maxima pontificis suscepit munera dignus , Quin etiam sumpto mercedes addit honori : Pauper laetus abit , nudus discedit opertus , Captiuus plaudit liber sese esse redemptum ; Ciuis agit grates tantoque antistite gaudet . 
Inter se aduersos illata pace repressit , Perfugium miseris erat et tutela benignis ; Nobilis eloquiis et stemmate nobilis alto , Nobilior meritis et uitae clarior actu , Uiuat ut aeternum et Christi gratetur amore . 
Huius si quaeras aeuum finemque salutis : Septies hic denos et tres compleuerat annos , Post fasces posuit uel cingula Symmachus alma Iunior , et quintus decimus cum surgeret orbis , Ad summos animam caelos emisit opimam ; Corpus humi mandans terrae terrena reliquit . 
Quisquis lucifero sortitur munere saeclum , Occasu potius proditur ille suo . 
Cunctaque mundano currentia tempore gesta , Uel bona uel probra , omnia morte cadunt . 
Phoebus nempe nitens merito producitur ortu , Si pronus claro clauserit orbe diem . 
Consulibus atauis pollens hic SILUIA corpus Terrenum liquit caelica regna petens . 
Insignis gemino uitae quae sidere fulsit Culminibus saeclo , religione deo . 
Natorum splendore potens , subfulta uigore Gaudebat partu se reparasse patres . 
Unde sacerdotii claro dotatus honore Et celsum meruit cernere patricium . 
Ter quinum rapida uergebant tempora lustrum Et super adiectus tertius annus erat . 
Martius aurati redimitus sidere ueris Nono sole micans praemia tanta tulit . 
Haec suprema dies , caelesti in limite prima , Quam rapuit saeclo , hanc dedit ipsa polo . 
Pignora desistant lacrimis planctuque grauari ; Non placeat gemere , quod celebrare decet . 
Suscipe terra tuo corpus de corpore sumptum , Reddere quod ualeas uiuificante deo . 
Spiritus astra petit , leti nil iura nocebunt , Cui uitae alterius mors magis ipsa uia est . 
Pontificis summi hoc clauduntur membra sepulchro Qui innumeris semper uiuit ubique bonis . 
Esuriem dapibus superauit , frigora ueste , Atque animas monitis texit ab hoste sacris . 
Implebatque actu , quidquid sermone docebat , Esset ut exemplum mystica uerba loquens . 
Ad Christum Anglos conuertit pietate magistri Acquirens fidei agmina gente noua . 
Hic labor , hoc studium , haec tibi cura , hoc pastor agebas , Ut domino offerres plurima lucra gregis . 
Hisque dei consul factus laetare triumphis ; Nam mercedem operum iam sine fine tenes . 
Christicolas inter populos animasque sacratas , Quis patet angusti peruia porta poli , IULIUS unigenae diui uenerator AUITUS Siderea fruitur lege pari domibus ; Corporeamque solo faecem tabemque relinquens Purpureum domini purus adit solium . 
Accipe sublimem , gratantum turba piorum , Consortemque tene , casta corona , uirum . 
Illi perfidiae perpes metus ac fuga fraudis , Fucis et maculis mens inimica fuit . 
Seruator recti semperque probator honesti Fecunda largi fruge boni uiguit . 
His laudum titulis ingentes addidit auctus Consilium felix diues et eloquium . 
Conditur hic regum genetrix et regia coniunx , Praecellens lumen patriae , lux orbis et aulae , AUSTREGILDE potens regis decus , gloria mundi , Principis inuicti quae magnum auferre furorem Sueuerat et pulsis absoluere corda periclis . 
In qua magnorum praecessit culmen honorum Omnipotentis amor , cuius dum sedula iussis Paret et aeterni sequitur praecepta magistri , Ad caelos praemisit opes dextrisque rogantum Terrenum statuit transferre ad sidera regnum . 
Sed tantis prouecta bonis sunt tempora uitae In spatio breuiata suo , cui pulchrior aetas Ter denos tribuens geminos superaddidit annos , Magna sed angusto deducens saecula cursu . 
Olim quae propriis laetata es , Gallia , regnis Inque nouos luctus gaudia prisca rapis , Conueniunt lamenta tibi , est et causa doloris , Gloria qui potuit nominis esse tui . 
CHLODOMERIS enim excellens regia proles Migrauit regnum raptus ad aetherium . 
Qui teneris annis , animis dum uincitur aetas , Tempora praecurrens coeperat esse puer . 
Cuius praecipuis crescens infantia rebus Ipsaque iam uerbis murmura mixta dabat Uerbaque maiorem necdum monstrantia sensum Certabat magnis paruulus ingeniis . 
Lactea mellifluis reserabat pectora dictis Erumpens tenero cordis ab ore uigor . 
Hunc rapuit mox saeua dies , cum quarta tumescens Densaret gelidas horrida bruma niues . 
Iungitur hic tumulo fratris germanus et almo Dulcia consocians tradidit ossa loco , Ut caelo reddens animam , sic membra sepulchro , CHLOTHARIUS magni nomine dictus aui . 
Abstulit hunc decimus mundanis cursibus annus Festinus celsis addere lucra polis . 
Francica sic patrium senserunt regna dolorem , Qui quoque cum populis perculit et proceres . 
Concussit et sceptra simul patrisque tribunal . 
Quamuis immotus principis esset honor . 
Heu ! 
nullae uires poterunt , non ulla potestas , Uitare morsum , mors inimica , tuum . 
Nunc quia regis amor nescit deponere luctus , Uincit et inuictum sors miseranda uirum . 
Catholica , sollers , cauta , moderata , uenusta , Prompta peregrinis , parca , modesta sibi , Moribus ornata , uultu speciosa decoro , Libera colloquio , casta , benigna , decens , Morigera coniunx fido sociata iugali , Enutriens subolem seueritate pia : Moribus his uiuens decessit tempore fixo , Undecimam ducens uidit Olympiadem . 
Coniugii dulcis hoc est commune sepulchrum , Quod nec post fatum liquit amicus amor . 
Quos pietate pares etiam post funera iunctos Unus et affectus et locus unus habet . 
DINAMIUS hic nam , pariter EUCHERIA coniunx Martyris Hippolyti limina sancta tenent . 
Stemmate sublimes quamquam , sed moribus ortum Uicerunt probi nobilitate sua . 
Hos pietas , hos prisca fides , hos gloria perpes , Pacifer hos sensus fecit ubique bonos . 
Hos iunxit sic castus amor , ut mente sub una Alter in alterius corde maneret homo . 
Lustra decem felix tulerat post terga maritus , Cum dedit hanc sedem morte suprema dies . 
Cuius iam geminis priuata lumine lustris Uixisti , coniunx , uita abeunte minus . 
Non lugete pios placide post facta parentes , Uita breuis quorum praemia longa dedit . 
Patricium te culmen habet , tu rector in orbe es , Sit tibi perpetuo tempore laeta dies . 
DINAMIUS parua lacrimans haec carmina fudi , Nomen aui referens patre iubente , nepos . 
