Rex aeterne deus , auctor rectorque serenus quem tremit omne solum , qui regis igne polum , sidera flamma dies quem sol nox luna fatentur auctorem , dominum saecula cuncta probant , omnia permutans , nullo mutabilis aeuo , posthac semper eris , qui es modo uel fueris , nil addit demitque tibi tam longa uetustas : omnia tempus habent , nam tibi tempus abest ; tu mentes hominum quasuis per singula ducis effingisque bonis candida corda uiris , qui facis iratus homines contraria uelle propitiusque iubes ut bona cuncta gerant . 
quicquid agunt homines , bona prospera sancta modesta , te faciente fiunt , quo bona cuncta fiunt . 
econtra aduersa probrosa maligna inhonesta tu fieri pateris , qui mala nulla facis . 
haec tua lex docuit Moyse praescripta notante , cum perduratum cor Pharaonis ait . 
sic mea corda , deus , lingua patrante reatum noxia culpa ligans traxit ad illicita , ut , qui facta ducum possem narrare meorum , unde mihi possent dona uenire simul , praemia despicerem tacitis tot regibus almis et peterem subito certa pericla miser . 
quo , nisi caelestis domini conceptus ab aethra aspera cuncta premat , prospera nulla iuuant . 
irascente deo mentes mutantur et artus , uertuntur sensus , uertitur et species . 
Persarum regem Babylonica regna tenentem post decus imperii nouimus esse bouem . 
tunc diademalem turparunt cornua frontem , mugitus pecudis uerba fuere ducis , errauit per prata uagus , mala gramina pastus , et qui bos fuerat , de boue factus homo est . 
liquit et antistes uerus pater ille Ioannis elinguisque fuit uoce tacente silens . 
ast ego peccando regi dominoque deoque peior sum factus deteriorque cane . 
uulnera uexati curat sua lingua molossi : heu me , quippe mihi uulnera lingua dedit . 
sed qui restituit pecudis post membra tyrannum , ut fieret rediens in sua regna bonus , quique reformauit taciti modulamina uerbi , ut mutilata sonos lingua ligata daret , ipse meis parcet erratis atque iubebit , ut me respiciat restituatque pius . 
culpa quidem grauis est , uenia sed digna , reatus , quod sine peccati crimine nemo fuit . 
nam deus omnipotens potuit dum conderet orbem tristibus amotis optima sola dare , sed diuersa creans et discordantia iunxit et bona mixta malis et mala mixta bonis . 
sic elementa potens contraria miscuit auctor umida cum siccis , ignea cum gelidis . 
littera doctiloquax apibus cognata probatur , quis datur ut habeant uulnera mella simul ; cera dat ingenium pueris , primordia sensus , inde fit ut praestet littera uel noceat . 
aspis habet mortem , habet et medicamina serpens , uipera saepe iuuat , uipera saepe nocet . 
cerua salutaris pasto serpente medella est , conficiunt pelluntque ipsa uenena neces . 
materia ferri simplex et noxia constat : impius inde nocet , rusticus inde placet . 
ipsa parit gemmas pretiosos terra lapillos , ipsa dat et uepres spinea ligna rosas . 
delicias mortesque parat mare fluctibus altum et generat pelagi concula diuitias . 
aera temperies auris uitalibus aptat , quae corrupta dies corripit atque animas diras uel placidas retinet natura uolucres : blanda columba auis est , aspera uultur auis . 
nubibus aggestis pluuiae nix grando pruina gignuntur uicibus ordine lege poli . 
dat temperies , species gratissima mundi , cuncta creanda parans , cuncta creata fouens , per quam fetat humus flores et messis aristas ; sole perustus ager putris arena iacet . 
corpora sol reficit radiis et corpora uexat , solibus alternis itque reditque salus . 
omnia nec mala sunt nec sunt bona sidera caeli : Lucifer hoc docuit , Sirius hoc docuit . 
temperies caeli medium nec possidet orbem , nam de quinque plagis uix habet ipsa duas . 
quod caelum , quod terra , fretum , quod purior aer non meruere simul , hoc homo quando habet ? 
culpa mihi fuerat dominos reticere modestos ignotumque mihi scribere nec dominum , qualis et ingratos sequitur , qui mente profana , cum dominum norint , idola uana colunt . 
Israhelitarum populum sic culpa tenebat , quando oblita deum plebs uitulum coluit et tamen indulgens ueniam poscentibus auctor contulit et legem post mala facta dedit . 
te precor , omnipotens , quem sat decet esse benignum et quem nulla iuuat ultio , sed uenia ; cuius sancta manus sustentat corda regentum et pius inclinas mox ubicumque iubes ; coram te primum me carminis illius orsa quod male disposui paenitet , en fateor ! 
post te , summe deus , regi dominoque reus sum , cuius ab imperio posco gemens ueniam . 
imperet armato pietas tua , prospera mandet , rex , deus omnipotens , semper ubique pius , sed mihi dissimilis quam quod solet omnibus esse , sit pietate sua , sit bonus et placidus . 
te nunc , summe , precor , magnorum maxime regum , pectore mente rogans , uoce manuque petens , da dextram misero , ueniam concede fatenti : tempore tam longo non decet ira pium . 
nemo cadet sub iure tuo sub morte cruenta , scit se uicturum , qui uolet esse tuus . 
sic leo terribilis fremit , horridus ore cruento , unguibus excussis , dente minante neces ; acriter ardescit crispato lumine ferri et , mora si fuerit , acrius inde furit ; at si uenator trepidans uenabula ponat territus et iaceat , mox perit ira cadens : temnit praedo cibos , quos non facit ipse cadauer , ac ferus ignoscit , ceu satis accipiat , et dat prostrato ueniam sine uulnere uictor ore uerecundo deiciens oculos . 
sic tua , regnator , non impia frangitur ira , cum confessus erit crimina gesta reus ; ignoscendo pius nobis imitare Tonantem , qui indulget culpis et ueniam tribuit . 
principis imperium simile est ad regna superna , ut canit ad populos pagina sancta dei , sacrilegis referens caelestia iura cateruis , uinctus apostolica discipulante manu . 
nonne dei praecepta iubent ne sol cadat intrans irascente alio , ne malus extet homo ? 
rex inimicorum populis mucrone pepercit Dauid et sceleris certus adulter erat : confessus facinus ueniam pro clade meretur noxius impune uel sine morte reus , insuper et Salomon eadem muliere creatus : qui scelus admisit , munus honoris habet . 
non fuit hic Salomon casta de coniuge natus , sed sceleris fructus sceptra paterna tenet . 
ecce quid impendit patris clementia parcens ut sibi regna daret , haec daret et suboli . 
ipse inimicorum Salomon non colla poposcit , cum peteret dominum , sed sapientis opem : extitit hic prudens , quia noluit esse cruentus , pacificusque fuit consiliique tenax . 
Stephanus ante alios lapidum sub grandine martyr pro hostibus orabat sponte suis ueniam ; haec bona simplicitas praestat ieiuna cruoris : uir sine morte furens nil habet ipse necis . 
Caesar ubique potens hosti post bella pepercit ( et , quod erat peius , ciuis et hostis erat ) : sponte facultatem retinens reparauit honores , inde uocatus abit , dignus honore , pater . 
cuius ab imperio surgens et origine Caesar Augustus meruit tempus habere pium ; tempore namque eodem natus de uirgine Christus , cuius et emicuit stella per astra poli . 
dux princeps Romanus erat de principe Titus , si non praestaret , dicere saepe solens " perdidimus hac luce diem " , si nulla dedisset mox exoratus praestita supplicibus . 
alter item princeps modico sermone profatur Commodus Augustus , uir pietate bonus " nobile praeceptum , rectores , discite post me : sit bonus in uita qui uolet esse dei " . 
ecce quid impendit homini clementia simplex , ut praestet uitam conferat atque animum . 
fama ducum mos est bellis collecta cruentis , ex quibus occurrit saepe reatus atrox . 
gloria bellorum ducibus populisque triumphus , in commune datum diuidit omnipotens ; nam ducibus tantum praestat clementia laudem , non habet haec comitem participemque negat . 
dicit " in arma simul fuimus cum principe " miles , " me pugnante comes uictor ab hoste redit " numquid ut ignoscat rector , pars militis instat ? 
soli qui ignoscit gloria laudis erit . 
rex , qui dat ueniam subiecto et temperat iras , plus quam turba facit , qui sua corda domat . 
te deus aspiciens effundere nolle cruorem , ut sine peccato , non sine laude daret , contulit absenti terrae pelagique triumphos : Ansila testatur , Maurus ubique iacet . 
quod pereunt hostes , regis fortuna uocatur ; quod pereunt populi , temporis ordo gerit . 
omnia tempus agit , cum tempore cuncta creantur , tempora sunt uitae , tempora mortis erunt . 
sex sunt aetates hominum cuiusque senectae et distincta tenent tempora quaeque sua . 
numquid adulterii strepitus infantia simplex uindicat aut fremitus pigra senecta gerit ? 
non catulastra gerit puerilia , non puer audet attrectare tener Martia tela manu . 
non furit in uenerem nondum pubentibus annis nec fetum partus femina reddit anus . 
maturus tractat , gemit et tremebunda senectus nescia feruoris uel leuitatis inops . 
numquid nata seges homines mox armat agrestes floribus aut genitis fructus inest subito ? 
nouimus astra poli confectos perdere cursus transactasque simul sic repetisse uias . 
tempore luna suo crescit uel deficit orbe , cuius ad aetatem plurima saepe fiunt . 
nam luna crescente fretum incrementa resumit , qua minuente polis est minor unda maris . 
Cynthia dum crescit , fontes et flumina crescunt et minuuntur item , Cynthia dum minuit . 
ipsa medulla latens obseruat cornua lunae , seruant et lunae tecta cerebra globos . 
sol oculus caeli radians fuscatur ab umbra et tamen ad solitas itque reditque plagas . 
accipiunt facies crispas lucemque resumunt ordine cuncta suo sidera fixa polo . 
damna uel augmenta rebus elementa dederunt : tempus habent noctes , tempus et ipse dies ; accipiunt augmenta dies noctesque uicissim et minuunt cursus perpete lege poli . 
tempora sic flores , retinent sic tempora messes et cum lege redit uitis amoenus honor . 
