Quem ad modum in caelis unaquaeque stellarum a ceteris omnibus claritudine differt ( cf . 
. 
, ) , et hic in terris , species propria et forma florem in campis a flore distinguit , sic et in Ecclesia sancta Christi , terra nempe simul et caelo iustorum , admodum inter se sancti studiis , moribus , virtutibus , vitae ratione , auctore sane adorando Dei Spiritu , differunt ; et id , quidem , ut non modo summa ipsorum sanctitas , pietas , religio ; spectaculum ; fiat Angelis et hominibus ad amplissimam Dei gloriam ( cf . 
. 
, , ) , sed etiam ut tanta exemplorum varietas et Christi fideles ad virtutem moveat , et in tanto de vita aeterna certamine fautores et adiutores exhibeat . 
Sidus pulcherrimum et illustre , in quod hodie mentem et cogitationem figimus , quodque in Beatorum ordinem referimus , Maria ab Apostolis est . 
Cuius profecto quae fuerint propriae ac praecipuae virtutes inquirere placet , postquam scilicet ordine et brevitate eius vitae casus memoravimus . 
Terra felix , quae protulit , Germania est , Rhenania regio , urbs Gladbach . 
Locus fuit castrum ab incolis , sua ipsorum lingua , Myllendonck cognominatum ; dies denique , quo puellula vitam hanc ingressa est , fuit undevicesimus febr . 
, anno millesimo octingentesimo tricesimo tertio . 
Patri eius nomen erat Theodoro vos Wullenweber , Baronis , ut dicunt , dignitate florenti ; matri , Elisabeth Le Fort , e Lotharingia , in Gallia ; qui ambo cum antiqua generis nobilitate parem domesticarum virtutum laudem coniungebant . 
Eos praeterea casta in Deum pietas et religio ita insigniebat , ut egregia esset apud omnes eorum virtutis opinio . 
Pater enim integerrimus , antiqua virtute et fide , officiorum suorum diligentissimus ; blanda et amabilis mater , eademque liberalis in pauperes . 
Haec autem omnia , virtutes scilicet et eximiae laudes parentum , plurimum momenti et auctoritatis habuisse ad filiae educationem , nemo est quin intellegat . 
Cui nimirum , postridie sacro Baptismate respersae quam nata est , nomina indita sunt : Maria , Theresia , Francisca , Iosepha , Elisabeth , Constantia , e quibus Theresia in usum receptum est , obsequio nempe et studio in clarissimam illam atque sanctissimam mulierem , Hispaniarum decus , quam semper Theresia nostra et imitari contendit , et suae causae patronam adhibuit . 
Puerilis disciplina , ingenua , liberalis , sine deliciis . 
Ceterum , pietate sancta in Deum imbuebatur , ad amorem veritatis instituebatur , ad benevolentiam erga omnes , maxime in servos , ad caritatem . 
Scilicet non aberant ab eius vita vitia , levissima quidem , in quae natura vivacior delaberetur ; at puella , egregia animi firmitate , et ilico dolebat , et ab iis summo opere declinabat , parentibus ducibus ac magistris , Spiritu Dei rectissima quaeque inspirante . 
Tertium autem decimum annum cum ageret , primum , ut tunc mos ferebat , Christi Corpus suscepit ; quod tam gratum fuit illi , quam ros aut pluvia campis . 
Ex eo enim sive pietas alita , sive continentia aucta , sive studium virtutis acrius factum . 
Rem fovebat gravissimorum librorum lectio , ex qua profecto magis ac magis intellexit quam pulchrum esset Deum prae ceteris diligere , quamque necessarium humilitatem tenere . 
Quae autem semper sanctum habuit parentibus obedire , anno millesimo octingentesimo quadragesimo octavo , Leodium , quae est urbs in Belgio , petiit , ut ibi , in sacrarum virginum domo a S. Benedicto nuncupatarum , ad humanum civilemque cultum diligentissime formaretur ; hac enim parentes eius mente erant , ut cum sua nobilitate congruentem institutionem persequeretur , et ita maiorum honoribus responderet . 
Et res quidem feliciter incessit ; tamen ingenium eius et indoles , ad ea magis erant inclinata , quae summi Numinis gloriam respicerent , quam ad ea , quae essent florentis aetatis propria . 
Ministrata praeterea hoc tempore unctio illo sacra , qua animi vires ad arcana certamina muniuntur , animum confirmavit . 
Post autem duos annos cum domum suam rediisset , tum patri adiumento fuit ad bona administranda , tum matri astitit in negotiis domesticis conficiendis ; quibus in rebus tam diligens fuit ac nava , ut parentes eius et vehementer comprobarent , et magna admiratione tenerentur . 
Interim autem ardor quidam sanctissimae religionis nostrae propagandae in eius mentem facile irrepere , et cotidie gliscere , et , fovente gratia , in flammam vertere . 
Pietatis vero exercitia , quibus faciendis per id tempus operam dedit , tantos stimulos adhibuerunt ignesque admoverunt , Patribus e S. J . 
auctoribus , ut ad id perficiendum quod animo intenderat , urbem , quam Germani Blumenthal appellant , ilico peteret , ubi religiosa domus patebat , a Sophia Magdalena Barat condita , et a S. Corde Iesu vocata . 
Neque tamen consilium Dei fuit ut eo vitae instituto , quamvis optimo , degeret . 
Quam ob rem , illius ipsius servae Dei consilio usa , Societate a S. Corde relicta , se iterum castro patrio reddidit , suetae vitae ac pietatis officia obitura . 
Speciem autem illam eximiam sanctitatis persequens , quae animo insidebat , christiani nominis nempe propagandi , sperabat fore aliquando ut aptam ad id societatem inveniret . 
Quare primo Sorores adiit a Visitatione , in urbe Muhlheim , anno scilicet millesimo octingentesimo sexagesimo tertio ; deinde Sodales a SS . 
Sacramento ( Sacramentinas vocant ) , in Belgio , per annos duos apud eas commorans . 
Rebus vero et hic haud prosperius procedentibus , non enim hae sacrarum virginum societates ad missiones natae erant , domum rediit , illud Pauli quam crebro usurpans : ; Domine , quid me vis facere ; ? 
( . 
, , ) ; cum interea , quia mater pie ad Deum iam pridem excesserat , Theresia sororum suarum natu maior , matris quoque munera obiret , diligentissime . 
Ut autem nutibus Dei serviret , se Curioni suo , Ludovico von Essen , moderandam tradidit , eius dicto ad amussim parens in omnibus . 
Hic autem ut erat prudens , hortatus est eam Tertio Franciscali Ordini adhaereret , atque paupertatem vehementius coleret . 
Neque Theresia non obsecuta est libenter . 
Quin etiam , cum nulla esset Sodalitas sacris missionibus mulierum faciendis , cumque hanc eandem rem et ipse Curio intenderet , consilio , rationibus , argumentis adductis , incitavit ut talem ipsa conderet . 
At ea , etsi gaudio exsultavit , horruit tamen tum quia negotio tanto impar erat , suo quidem iudicio , tum quia lex civilis obstabat , religioni ea tempestate alienissima . 
Ut autem cum Deo , intus monenti , tum Parocho hortanti morem gereret , vetere castro in pago Neuwerk pecunia sua comparato , initium fecit operis sui . 
Qua re , nonnullis piis mulieribus se cum congregatis , eo contendit ut , dum caritatem in pauperes exerceret , divini honoris studio eas mire incenderet . 
Nihilo tamen minus , et hic , quamquam bene de pueris erudiendis , de matribus eorum hortandis ad virtutemque movendis , de divino cultu Deo diligentius tribuendo , de iis qui utroque parente orbi essent , meruit , non omnino pulchre ei fuit . 
Etenim quas se cum societate coniunxisset mulieres , eae , alia post aliam abeuntes , de castro decesserunt , eiusmodi vitae impatientes ; Parochus , in diversam inclinatus sententiam , frigescebat ; res saepe adversae ; eo usque ut spes omnes ad irritum cecidisse viderentur , ac iam nihil reliquum sibi , quam uni Deo confidere . 
Qui , ut semper est benevolus , fractum animum tristeque cor ita allevavit , ut sol flores herbasque teneras erigit amicus , quas pruina momordit . 
Etenim anno millesimo octingentesimo octogesimo secundo , cum Pascha sanctum ageretur , provide factum est ut , casu , scripta pagina , vento rapta , cuius esset index : ; Il Missionario ; , intra castri saepta caderet . 
Quam cum legisset , tanto gaudio exsiliit quanto numquam . 
Nuntiabat enim folium illud constitutam esse Romae societatem quandam apostolicam , quam ; instructivam ; , ut verbo eodem utamur , quo auctor , cognominari placuisset , cuius proprium esset Christi fidem et religionem proferre , domi , foris , ad proprias et exteras gentes . 
Quod quid erat aliud , quam quod Theresia tantis iam annis exoptavisset ? 
Missa ergo statim epistola Ioanni Jordan , qui vir , Germanus patria , eam Romae sodalitatem condiderat , significavit se iam pridem de eadem causa diu frustra cogitasse . 
Se , igitur , suaque omnia ipsi praesto esse ut , si videretur , ad mulierum coetum condendum missionalium , quomodocumque uteretur . 
Ille , condicione accepta , ac postea urbe Neuwerk petita , plane intellexit Theresiam ad negotium natam esse , quod ipse aggrederetur , ad idemque instructam et ornatam . 
Neque illa , occasione oblata , omisit religiosa vota nuncupare , sumpto nomine Maria Theresia ab Apostolis , quod paulo post cum Maria ab Apostolis commutavit . 
Itane iam caelum apertum et sol splendidus ? 
Minime . 
Per annos enim sex Theresiae Mariae praestolandum fuit , donec notae difficultates perrumperentur ; quae quantum virium , quantum nervorum , quantum facultatis ac roboris postulaverint , id Deo uni notum . 
Tandem affuit promissa dies , cum licuit Romam proficisci , quinque sociis comitantibus ; in quam sane immortalem urbem cum ingrederetur beata Dei famula , laetitia gestiens , exclamavit : ; Hic pax mihi in aeternum ; ! 
Atqui ea verba sunt ad irritum redacta . 
Cum enim cautum esset in legibus Vicariatus Urbis ne ullae possent novae Sodalitates religiosae Romae sedem suam collocare , nisi probatae fidei et per certas condiciones , idcirco vix attacta Roma abscesserunt , Tibur petentes , quae est urbs pervetusta neque a christiani imperii capite longe posita , sex per annos ibi commoraturae . 
Ab Episcopo autem loci omni genere humanitatis exceptae , huiusmodi vitae rationem susceperunt , ut in summa paupertate transigerent ; copiis familiaribus exiguis , supellectile vili , spatio haud aequo . 
Accedebat quod essent advenae , linguam nescirent , populi mores alii , ac patrii . 
Ceterum , Deum sancte et pie colebant ; exemplo ad virtutem aliis praelucebant , iuventutem ad christianas leges instituebant , occasione data cum puerorum parentibus necessitudinem coniungentes , virtutum semina animis spargebant ; verbo : quaecumque vera , pudica , iusta , sancta , amabilia , bonae famae essent , et cogitabant , ad beatissimi Pauli sententiam ( cf . 
. 
, , ) , et omni ope quaerebant , Maria Theresia nempe praeeunte , quae et mater sacrarum virginum harum fuit , et prudens magistra . 
Ubi vero tempus accessit , Romam petere licuit , in qua nempe beatissima Dei famula quattuordecim annis vixit , in filiis suis informandis tota , in re videlicet immensi operis multique certaminis . 
Ut enim Deus solet adesse piis gratia et benevolentia sua , sic Satan iis solet esse infestus . 
Magnis ergo incredibilibusque infractis difficultatibus , quibus fuerat affecta et afflicta , ipsa operi incepto instare , nova domicilia constituere , invisere saepe , missiones instruere , et laetissimam bene factorum messem facere , si quidem viginti quinque missionales domos et exstruxit , et florentes reliquit . 
At mors , quae omnes una manet , iam iam aderat , diuturno morbo praenuntio , eoque cotidie ingravescente ; agebatur autem de ea aegrotatione , qua gravis tardusque spiritus expeditur ( Itali dicunt ; asma ; ) , quaeque eo adduxit , ut die vicesimo quinto mensis decembris , anno millesimo nongentesimo septimo , die ipso nativitatis Domini ; dum medium silentium tenerent omnia , et nox in suo cursu medium iter haberet ; ( Domin . 
infra Octav . 
Nativ . 
) , placide ac sedate , ut sanctorum est ritus , ex his tenebris ad sempiternam lucem excessit . 
Quod si nunc paucis exquiramus , quae virtus in tanto numero fuerit praecipua , ceterarum videlicet quasi radix et origo , sie statuimus eam fuisse caritatem erga Deum , amplificandae divinae gloriae causa animum exedentem . 
Quae profecto efficiebat ut non solum ipsa summo Numini studiosissime inserviret , verum etiam ut multam curam operamque ad hoc tribueret , ut reliqui etiam homines , quantum posset maxime , Deum penitus cognoscerent , diligerent , colerent . 
Huius enim unius rei gratia , sancta mulier quam mature institutum omnibus nervis exploravit suis consiliis idoneum ; et plures ingressa domos religiosas , totidem dereliquit , utpote quae cum proposito , quod tenere optabat , non congruentes . 
Haec autem crebra domiciliorum permutatio praeterquam quod eam angebat et sollicitabat , in contumeliam quodam modo vertebat : videbatur enim multis , et ipsi patri suo , qui in oculis filiam habebat , ea talis esse , ut numquam rebus suis acquiesceret , quidve vellet ipsa nesciret . 
Quae sciebat quidem perspectumque habebat , sed nullibi inveniebat , quia nullibi erat . 
Cum vero primum de Ioanne Jordan cognovit de eiusque opere , subito , quasi renovata iuventa , et vires redintegravit et ad novas spes exarsit . 
Tandem , ut propositum opus plane perficeret , se ab aetatis initio studiose comparavit : castissime scilicet vivendo , cupiditates coercendo , quibus iuventus trahi solet , in omnium rerum abundantia nimium parce usa , Deum summe amando , pietate , sanctitate , religione pectus imbuendo . 
Dicto Evangelii parens ( cf . 
. 
, sqq . 
) , et patrem reliquit , et sorores , et domum , et omnia , ut Christi sponsa ac serva fieret , atque tanto paupertatis amore , ut cum dives nata esset , pro Christo inopia vexaretur ; et , quod maius est , iis aequo animo libenterque paruit , quos nomine Dei agere intellegeret , idque semper , in omnibus , etsi duris , tristibus , adversis rebus . 
Ita factum est ut semen , ad ipsius Evangelii voces ( cf . 
. 
, - ) , marcesceret quidem , ab ea morte tamen vita oriretur , id est eius ipsius sanctitas et gloria , ac uberrima atque odorata messis in Ecclesia . 
Pro qua re immortali Deo laudes ac grates iucundissimae habeantur , ut , qui in creatura sua hac tam fuerit admirabilis ( cf . 
. 
, ) , et alias , eius gratia , excitet cum Ecclesiae sanctae commodo , maxime inter eius filias . 
Inclitae vero huius mulieris famam sanctitatis , in dies percrebrescentem , Deus caelestibus signis visus est comprobare . 
Quapropter , Causa de Beatorum Caelitum honoribus eidem decernendis coepta est agitari , atque post ordinarios , quos dicunt , processus Commissio introductionis Causae , apud Sacram Rituum Congregationem instituendae , a Pio XII , Decessore Nostro , f . 
r . 
, die primo Martii , anno millesimo nongentesimo quinquagesimo quinto , obsignata . 
Apostolicis deinde inquisitionibus rite absolutis , de virtutibus theologalibus et cardinalibus venerabilis Mariae ab Apostolis , seu Mariae Theresiae von Wullenweber , Instituti Sororum a Divino Salvatore fundatricis , fuit disceptatum ; quas , omnibus expensis atque perspectis , a famula Dei heroum in modum cultas esse , Ipsi , die decimo quinto mensis iulii , anno millesimo nongentesimo sexagesimo quinto , decreto ediximus . 
Exercita postea quaestione de miraculis , quae eiusdem nomine invocato a Deo ferebantur patrata , omnique re in suetis consiliis exquisita , Nos , die quarto mensis Iulii , hoc anno millesimo nongentesimo sexagesimo octavo de duobus pronuntiavimus constare . 
Unum igitur superfuit discutiendum , an famula Dei inter Beatos tuto esset recensenda . 
Quod quidem omnes purpurati Patres , sacris ritibus tuendis praepositi , atque Praelati Officiales Patresque Consultores suffragio , scriptis litteris dato , fieri posse affirmaverunt . 
Nos tamen pro rei momento mentem Nostram distulimus aperire , quo maiorem caelestis auxilii copiam ad eam ferendam sententiam , enixas preces Deo adhibentes , impetraremus . 
Itaque , die tandem undevicesimo mensis Septembris proximi , postquam sacris sumus operati , ad venerabilis famulae Dei Mariae ab Apostolis sollemnem beatificationem procedi posse ediximus . 
Quae cum ita sint , Nos , vota Instituti Sororum a Divino Salvatore implentes , harum Litterarum vi et auctoritate Nostra apostolica facultatem facimus ut venerabilis famula Dei Maria ab Apostolis nomine in posterum nuncupetur , eiusque corpus ac lipsana , seu reliquiae , non tamen in sollemnibus supplicationibus deferendae , publicae Christifidelium venerationi proponantur , atque etiam ut Beatae eiusdem imagines radiis decorentur . 
Praeterea eadem auctoritate Nostra concedimus , ut stato die quotannis recitetur Officium de Communi Virginum cum lectionibus propriis per Nos approbatis , et Missa de eodem communi cum orationibus propriis approbatis celebretur , iuxta Missalis et Breviarii Romani rubricas . 
Huiusmodi vero Officii recitationem Missaeque celebrationem fieri dumtaxat largimur in dioecesi Aquisgranensi , cuius intra fines Beata ipsa orta est ( olim autem erant fines archidioecesis Coloniensis ) , atque Romana , ubi diem obiit supremum , itemque in templis et sacellis ubique terrarum sitis , quibus Institutum Sororum a divino Salvatore utitur , ab omnibus Christi fidelibus , qui horas canonicas recitare teneantur , et , quod ad Missas attinet , a Sacerdotibus omnibus , ad templa seu sacella , in quibus eiusdem Beatae festum agatur , convenientibus . 
Largimur denique , ut sollemnia Beatificationis venerabilis Mariae ab Apostolis , servatis servandis , supra dictis in templis seu sacellis celebrentur , diebus legitima auctoritate statuendis , infra annum postquam sollemnia eadem in Sacrosancta Patriarchali Basilica Vaticana fuerint peracta . 
Non obstantibus Constitutionibus et Ordinationibus apostolicis nec non Decretis de non cultu editis ceterisque quibusvis contrariis . 
Volumus autem ut harum Litterarum exemplis , etiam impressis , dummodo manu Secretarii Sacrae Rituum Congregationis subscripta sint eiusdemque Congregationis sigillo munita , etiam in iudicialibus disceptationibus , eadem prorsus fides adhibeatur , quae Nostrae voluntatis significationi , hisce ostensis Litteris haberetur . 
Datum Romae , apud S. Petrum , sub anulo Piscatoris , die tertio decimo mensis Octobris , anno MCMLXVIII , Pontificatus Nostri sexto . 
ALOISIUS Card . 
TRAGLIA Franciscus Tinello Iosephus Rossi , Ep . 
tit . 
Palmyrenus , Iosephus Del Ton . 
