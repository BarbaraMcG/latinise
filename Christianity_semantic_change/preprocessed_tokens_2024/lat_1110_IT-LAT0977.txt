De speculationibus itaque , hoc est intellectibus , disserturi , statuimus , ad diligentius eorum documentum , ipsos primum a caeteris animae passionibus siue affectionibus disiugere , his uidelicet quae ad eorum naturam maxime uidentur accedere ; deinde ipsos quoque ab inuicem propriis separare differentiis , prout necessarium doctrinae sermonum existimamus esse . 
Sunt autem quinque a quibus diligenter eos disiungi conuenit : sensus uidelicet , imaginatio , existimatio , scientia , ratio . 
Cum sensu autem intellectus tum origine tum etiam nomine coniunctus est . 
Origine quidem , quod quislibet quinque sensuum rem quamlibet attractando , ipsius nobis intelligentiam mox ingerit . 
Videndo quippe aliquid , uel audiendo , siue odorando , aut gustando , seu tangendo , ipsum quod sentimus mox intelligimus . 
Adeoque a sensibus ad intellectus surgere humana imbecillitas compellitur , ut uix aliquid intellectu formare possimus , non ad corporalium similitudinem rerum quas sensuum experimentis didicimus . 
Vocabulo etiam nonnumquam sensus pro intellectu abutimur , cum uidelicet sensum uerborum dicimus pro intellectu ipsorum . 
Visum quoque pro intellectu , tam Aristoteles quam plerique alii frequenter ponunt , eo fortassis quod huiusmodi sensus similior intellectui uideatur quam caeteri . 
Eam quippe rem quam intelligimus sic animus ante se collocat , quomodo rem nobis antepositam aut proximam aut longinquam cernere consueuimus . 
Cum itaque tam origine quam nomine sensus et intellectus coniuncti sint , necessarium duxi eorum differentiam assignare , tunc etiam cum simul in anima fiunt . 
Differunt autem quod sensus perceptio rei corporalis est corporeo indigens instrumento , hoc est talis animae applicatio , quam in rem corporalem dirigi atque agere necesse sit et per corporeum aliquod exerceri instrumentum , utpote per oculos , uel per aures , uel quamcumque aliam corporis animati portionem sine qua nullatenus haberi ipse possit . 
Intellectus uero , hoc est ipsa animi excogitatio , nec corporei exercitio indiget instrumenti quo uidelicet ad excogitandum utatur , nec etiam uirtute rei existentis quam excogitetur , cum aeque scilicet et existentem et non existentem rem , siue corporalem siue incorporalem , animus sibi per intellectum conficiat , uel praeteritorum scilicet reminiscendo uel futura prouidendo , uel ea etiam nonnumquam confingendo quae numquam esse contingit , utpote centaurum , chimaeram , hircoceruum , sirenes , et alia multa . 
Et haec quidem clara est sensus et intellectus differentia . 
Praeterea sensus nullam uim deliberandi aliquid habet , hoc est attendendi aliquid secundum aliquam naturam aut proprietatem ipsius . 
Unde aeque tam irrationalibus quam rationalibus communis est animalibus . 
At uero intellectus esse non potest , nisi ex ratione aliquid iuxta aliquam naturam aut proprietatem attendatur , etiam si sit intelligentia cassa . 
Quippe cum centaurum sibi animus confingit tamquam animal partim ex homine partim ex aequo compositum ; itaque animalis naturam , ac per hoc corporis siue substantie , attendere eum necesse est . 
Et cum hominis et equi quasi partes quasdam sibi iunctas consideret , et humani quoque et equini corporis non praetermittit proprietatem . 
Unde intellectus minime esse potest , ubicumque ratio non subest ex qua deliberetur aliquid , hoc est attendatur iuxta naturam aut proprietatem aliquam . 
Rationem autem dicimus uim ipsam seu facilitatem discreti animi , qua rerum naturas perspicere ac diiudicare ueraciter sufficit . 
Non idem uero est rationalitas quod ratio : illa quippe omnibus angelicis et humanis spiritibus inest , ex qua rationales dicti sunt ; haec uero quibusdam tantum solis scilicet , ut diximus , discretis . 
Tantum itaque inter rationalitatem et rationem differre arbitror , quantum inter potentiam currendi et potentiam facile currendi , ex qua cursores Aristoteles appellat secundum membrorum flexibilium aptitudinem . 
Quicumque igitur spiritus ex natura propria discernere potest , rationalitatem habet . 
Rationem uero ille solus qui hoc facile exercere ualet , nulla etatis imbecillitate remoratus aut inconcinnitate complexionis sui corporis ex qua perturbationem aliquam trahat , ut insanus aut stultus fiat . 
Idem autem ratio quod animus nobis uidetur esse . 
Patet itaque , ex suprapositis , intellectum tam a sensu quam a ratione diuersum esse , et eum necessario ex ratione descendere tamquam propositum rationis effectum . 
Unde ubicumque ratio non inest , inde intellectum abesse necesse est qui semper , ut diximus , ex ratione aliquam aut naturam , utpote hominis uel equi , aut proprietatem deliberat , utpote colorem aliquem uel formam subiecti , uel eas scilicet in se ipsis speculando uel coniungendo ad inuicem , siue disiungendo ab inuicem . 
Ab imaginatione quoque clarum est intellectum disiungi , cum imaginatio quoque sicut et sensus nihil ex ratione deliberet , sed in his rebus quas sensimus , nihil aliud imaginatio sit quam quaedam sensus recordatio , cum uidelicet , re quam sentebamus absente , eo adhuc modo sese animus per quamdam quodammodo recordationem sensus affectum retinet , quomodo ante erat cum sentiret , nihil nunc quoque per imaginationem ex ratione deliberans , sicut nec antea per sensum faciebat . 
Ideo autem per imaginationem adiunxi quia , quando simul imaginatio et intellectus eidem insunt animae sicut frequenter sensus et intellectus , non possumus negare quin deliberatio quaedam insit , sed per intellectum non per imaginationem . 
Est itaque imaginatio confusa animae perceptio sine sensu eius scilicet rei quam imaginamur ; confusam dicimus , cum nihil ipsa ex ratione deliberet sicut nec sensus . 
Saepe quippe sentimus ea quae nequaquam intelligentes attendimus , et cum ad exteriora quae occurrunt circumferatur sensus , animus tamen per intellectum ad alia dirigitur . 
Verbi gratia , cum alicuius rei studio uel meditatione occupati tenemur , ad eam intelligentiae nostrae nisus dirigitur , non ad eas res quas praesentes uel uidemus uel aliquo modo sentimus . 
Alioquin uix unquam terram uel caelum , quae assidue uidemus , intelligere cessaremus . 
Sed et cum de eadem re sensus et intellectus simul habentur , diuersa agunt in ipsa cum longe , ut ex suprapositas liquet , actio sentiendi et intelligendi sint diuersae , cum haec uidelicet in deliberatione sit , illa minime . 
Sed et diuersi sensus cum in eadem re simul agunt , uel ita si simul tangam lignum et uideam , a proprietatibus suis non excidunt , diuersis eamdem rem percipientes modis . 
Unde et uterque sine altero plene retinetur . 
Sic etiam intellectus , sine sensu qui cum eo erat , omnino integer permanebit in eadem scilicet rei deliberatione quae antea erat . 
Quod uero , cum imaginationem describemus , supposuimus sine sensu ; ad hoc spectat quod , cum sensus quoque confusa sit animae perceptio nihil uidelicet ex ratione diiudicans , necesse erat ad exclusionem sensus illud supponi . 
Ubi enim sensus agit , imaginatio simul in ipsum agere non potest ; scilicet abscedente sensu , locum eius supplet non quidem sentiendo , sed rem absentem , absque ulla discernens diiudicatione sicut et sensus facit , percipiendo , ut iam satis supra meminimus . 
Est itaque imaginatio de re absente tantum , cuius uidelicet presentia sensui non occurrit , sensus uero de presente tantum . 
Intellectus uero aeque et de absente et de presente surgit ; et notandum quod ubicumque sensus esse potest , et imaginatio . 
Nam et bruta animalia , rebus quas senserant abscedentibus , imaginationem earum , teste Boethio , retinent ipsis adhuc rebus quas senserant per quamdam recordationem adherentia ex imaginatione , sicut antea fecerant ex sensu ; et prout ualent , quaedam longius quaedam breuius , hanc imaginationem deferunt quam sensus in eis reliquit impressam . 
Notandum quoque quod cum quidam omnes imaginationes quasdam sensuum , ut diximus , recordationes esse uelint , hoc est eas ex rebus sentitis solummodo haberi , Aristoteles tamen , teste Boethio super Peri hermeneias , intellectus nostros sine imaginationibus minime haberi perhibet . 
Unde cum plerosque de incorporeis rebus habeamus intellectus , tunc de his quoque corporeis quae nullo unquam sensu attractauimus ; oportet , iuxta Aristotelem , imaginationem dici , quam nos supra descripsimus , omnem uidelicet confusam animae perceptionem sine sensu , siue illa quidem perceptio ex sensu surrexerit siue minime . 
Quod uero Aristoteles dicit , intellectus nostros minime absque imaginationibus haberi . 
ita accipiendum est , arbitror , quod , dum in aliqua re per intellectum aliquam eius naturam aut proprietatem deliberare nitimur eamque solam attendere curamus , ipsa sensus consuetudo , a quo omnis humana notitia surgit , quaedam per imaginationem ingerit animo , quae nullo modo attendimus . 
Verbi gratia , dum in homine hoc solum quod ad humanitatis naturam attinet intelligere nitimur , utpote animal rationale mortale , circumscriptis scilicet omnibus aliis quae ad substantiam humanitatis non attinent , profecto multa se per imaginationem nolenti animo obiciunt quae omnino ab intentione abiecimus , utpote color aliquis siue longitudo aut membrorum quaecumque dispositio et pleraeque accidentales formae corporum quas frequenter sensibus experti sumus . 
Adeo quidem ut , quod mirabile est , dum aliquid tamquam incorporeum per intellectum attendo , sensuum usu tamquam corporeum imaginari cogor , uel dum aliquid tamquam non coloratum intelligo , necessitate consuetudinis sensus tamquam coloratum imaginor . 
Sensus quippe in nobis primum excitantur et frequentes sunt ; deinde ad imaginationem , tandem ad intellectum humanus surgit animus . 
Quod uero primum didicimus firmius retinemus ; hinc est illud Horatianum : Quo semel est inbuta recens seruabit odorem Testa diu . 
Adeo autem , ut suprameminimus , sensus consuetudo adnectitur nobis , ut uix aut numquam aliquid intelligere ualeamus , quod non tamquam corporeum et corporeis proprietatibus subiectum imaginemur . 
Ideo autem dictum est uix quia fortassis , iuxta Boethium , intelligentia quam paucorum admodum hominum et solius Dei esse dicit , omnem et sensum et imaginationem ita transcendit ut sine utroque habeatur , ut uidelicet nihil animo occurrat nisi id solum quod intelligitur atque attenditur . 
Est itaque intelligentia huiusmodi intellectus quem nulla confusa perceptio animae comitatur , siue per imaginationem siue per sensum . 
Deo autem clarum est nec sensum nec imaginationem inesse posse , cum sit utrumque confusa animae perceptio , sed perpetuo eum cuncta intellectu continere , ceu , si diligentius consideremus , idem est intelligere quod scire . 
Quod uero Boethius dicit intelligentiam paucissimorum hominum esse , nequaquam , iuxta Aristotelem , in hac uita contingere credimus , nisi forte per excessum contemplationis reuelatio diuina alicui fiat magisque hunc excessum mentis ab Aristotele scientiam quam intellectum appellari credimus , nec eum humani animi dicendum sed diuini ; cum iam a Deo assumpta anima ipsum quodammodo induit , et deficiente et quodammodo in nobis moriente homine , suscitatur Deus . 
Opponit fortassis aliquis aduersus Aristotelem quod , cum sensus et intellectus simul sunt , habetur intellectus sine imaginatione . 
Ad quod respondemus non ita esse . 
Cum enim lignum quod uideo intelligo , duritiam tamen eius uel aliud aliquid quod uisus non percipit imaginor , et ita absque imaginationibus nostros intellectus non esse , bene dicit Aristoteles . 
Visa autem nunc differentia intellectuum ad sensum et imaginationem seu etiam rationem , restat eam ad existimationem et scientiam assignare . 
Inde autem maxime existimatio idem quod intellectus uidetur esse , quod nonnumquam intelligere pro existimare dicimus , et opinionis nomen , quod idem est quod existimatio , ad intellectum quandoque transfertur . 
Sed differunt quod existimare credere est , et existimatio idem quod credulitas siue fides . 
Intelligere autem speculari est per rationem , siue ita credamus esse siue minime . 
Unde cum audio dici : Homo lignum est non minus huius propositionis intellectum concipio , si tamen conceptui fidem non adhibeam , hoc est non ita ut concipio esse credam . 
Omnis itaque qui aliquid existimat , id quod existimat necessario intelligit ; non autem e conuerso . 
Nec ulla est existimatio , nisi de eo quod propositio dicere habet , hoc est de aliqua rerum uel coniunctione uel diuisione . 
Unde numquam eam sine propositionis intellectu haberi constat . 
Scientia autem neque intellectus est neque existimatio , sed est ipsa animi certitudo quae non minus , absente uel existimatione uel intellectu , permanet . 
Alioquin dormientes scientiam amitterent , cum Aristoteles scientias et uirtutes ex diuturnitate sui inter habitus potius quam inter dispositiones collocauit . 
Hoc de differentia intellectuum ad supraposita quinque dici sufficiat . 
Nunc autem , iuxta promissionis nostrae propositum , ipsos ab inuicem intellectus superest diligenter distinguere , ut secundum eos clara fiat sermonum discretio . 
Distinguendum est igitur qui sint intellectus qui compositi , et qui uni quiue multiplices , qui etiam sani , qui cassi , et qui ueri uel falsi dicendi sint , quidque inter componentem et compositorum referat intellectum uel diuidentem et diuisorum , seu diuidentem et abstrahentem . 
Simplices quidem dicimus intellectus sicut et simplices quasdam actiones aut tempora quae scilicet nullis succedentibus sibi partibus coniunguntur , compositos uero e contrario . 
Sicut enim sermonum qui intellectus excitant , ita est et intellectuum natura , ut uidelicet sicut sermonum alii simplices sunt , singulae scilicet dictiones , alii compositi , uelut orationes quas ex diuersis necesse est confici dictionibus propriam in ipsis significationem tenentibus ; ita et intellectus ex sermonibus habiti uel iuxta ipsorum instructionem habendi , modo simplices sunt qui uidelicet ex simplicibus habendi sunt sermonibus , modo compositi qui ex compositis . 
Sicut enim qui loquitur et dicit ; homo ambulat ; per plures progreditur significatiuas dictiones , ita qui audit ex singulis dictionibus proprios colligendo intellectus procedit . 
Primum quidem hominem intelligendo , cum uidelicet audit homo quod ad significandum hominem institutum est ; postea ambulationem , cum audit ambulat , eam insuper homini copulando . 
Attende autem quod diximus intellectum simplicem non qui omnino partibus caret , sed qui per successionem nullas habet . 
Saepe enim per dictionem unam plura intelligimus simul , ueluti cum audimus ; duo ; uel ; tria ; uel etiam hoc nomen ; plura ; , uel ; populum ; uel ; gregem ; , uel ; aceruum ; uel ; domum ; et quodlibet nomen multarum comprehensiuum rerum , siue partium in quantitate conuenientium siue materiae simul et formae . 
Nam hominis nomen et materiam ipsam animalis et rationalitatem et mortalitatem simul determinat , sed simul omnia non per successionem in ipso nomine intelliguntur . 
Et plures fortasse sunt simul actiones in uno simplicis sermonis intellectu , secundum hoc quod plura concipit animus , ut uidelicet ex unaquaque re quam deliberat , unam habeat actionem . 
Sed tamen non minus simplex est intellectus dicendus si nullis per successionem partibus tamen dicitur ; possunt itaque eaedem res et per simplicem simul intellectum concipi , et per compositum succedentem . 
Nam et tres lapides ante me positos uno intuitu modo simul uideo , modo per successionem pluribus obtutibus unum post alium uideo . 
Sicut ergo sensu , ita et intellectu agitur , ut uidelicet modo aliquid simul animus per intellectum simplicem speculetur , modo per successionem diuersis intellectibus diuersa . 
Et haec est , ut arbitror , differentia intellectuum dictionis et orationis easdem prorsus res significantis , quod uidelicet per dictionem quae nullis scilicet significatiuis partibus constat , omnia simul intelligimus ; per orationem uero , eadem per successionem colligimus . 
Verbi gratia , cum sit eadem secundum conceptionem rerum sententia huius nominis ; animal ; et eius diffinitionis quae est ; corpus animatum sensibile ; , modus tamen intelligendi in eo , ut diximus , differt , quod per nomen simul illa tria , per diffinitionem succedenter eam intelligimus , sicut dictiones ipsas succedenter audimus priusquam naturam corporis attendentes , cum audimus corpus , deinde proprietatem animati , et postmodum sensibile . 
Est itaque intellectus nominis et diffinitionis eius proprie , quodammodo idem et quodammodo diuersus . 
Idem quidem secundum effectum intellectarum rerum , quia uidelicet in utraque uoce easdem res intelligimus . 
Diuersus autem , quia ibi omnia simul , hic succedenter , formas scilicet superaddendo materiae iam antea intellecte . 
Et cum in utroque intellectu animalis natura integre concipiatur , tam secundum materiam scilicet eius quam secundum formas , in quibus tota animalis constitutio consistit , intellectus nominis coniunctorum seu compositorum dici potest , non tamen aut coniungens aut componens et e contrario intellectus orationis . 
Quippe qui hoc nomen animal audit , simul haec tria : corpus , et animationem , et sensibilitatem , ut in substantia animalis coniuncta , attendit , et ideo hic intellectus , qui de rebus ut iam coniunctis habet , coniunctorum est . 
Ille autem coniungens est intellectus qui , per successionem progrediendo , quibusdam rebus prius intellectis alias postmodum intellectas aggregat , ueluti cum animationem et sensibilitatem materiae primitus intellecte tamquam formas per intellectum adiungimus , hoc est ut informantes eam quam primo pure conceperamus , postmodum attendimus . 
Sicut autem alius est intellectus coniunctorum quam coniungens , ille quippe dictionis est , hic orationis , ita intellectus diuisorum et diuidens . 
Sicut enim animal intellectum coniunctarum rerum facit , ita non - animal quod est infinitum nomen et sonat res quae non est animal diuisorum facit . 
Et sicut animalis definitio coniungentem facit intellectum , ita descriptio non animalis diuidentem , quae est res quae non est animal . 
Prius quippe in hac oratione : Res quae non est animal rem simpliciter attendo per praemissionem nominis huius quod est ; res ; , postmodum per hoc quod subditur ; quae non est animal ; , animalis naturam a re quadam separo , ut iam quamdam rem tamquam non sit animal concipiam . 
Sunt itaque intellectus coniunctarum uel diuisarum rerum : dictionum tantum . 
Coniungentes uero uel diuidentes intellectus orationum tantum sunt . 
Illi quippe simplices sunt , isti compositi . 
Sunt plerique fortassis qui intellectus simplices nullas omnino partes habere concedant , neque scilicet per successionem , neque simul . 
Qui enim , inquiunt , plura simul intelligit una simplici actione omnia simul attendit . 
Sed in hoc quidem refellendo , non nobis persistendum censemus , in quo aut comprobando aut reprobando mihi ; non ; occurrit ratio . 
Haec de simplici et composito intellectu , siue de intellectu coniunctorum et coniungente , uel diuisorum et diuidente ad praesens dicta sufficiant . 
Nunc de uno et multiplici consideremus intellectu . 
Unos autem dicimus intellectus quicumque simplices sunt , uel si sunt compositi , in una coniunctione uel diuisione seu disiunctione consistunt . 
Multiplicem autem intellectum e contrario accipimus , hoc est quicumque horum nullum habet . 
Una autem est coniunctio , uel diuisio , siue disiunctio intellectus per quam animus continue , ex uno mentis impulsu , progreditur et una dirigitur intentione , per quam ei quod primum intellectum est aliquid coniungendo uel disiungendo , uel inter ipsum et aliud disiungendo , cursum quodammodo inceptum sine interruptione consummet . 
Tunc autem unam huiusmodi coniunctionem animus habet , cum sic aliqua per successionem attendit , ut ea sic inuicem aptet , ut per ea discurrendo unam conficiat entiam , et insuper quotienscumque ad uim unius affirmationis quocumque modo aliqua inuicem colligat , siue per praedicationem scilicet , siue per conditionis uel temporis coniunctionem , uel quolibet alio modo , dum hoc uidelicet , ut supra generaliter commemorauimus , uno mentis impulsu continue fiat . 
Sed haec quae tetigimus paucis declaremus exemplis . 
Cum dico : Animal rationale si continue ea profero , auditor ita animal et rationalitatem concipit ut unam rem ex animali et rationalitate constituat , quod est animal rationale . 
Nec minus cum dico : Animal non rationale sic et animal et non rationale demonstro , ut tamen ad unam substantiam ea copulem , idem uidelicet tam animal quam non rationale esse insinuans . 
Fit itaque hoc loco , cum dicitur rationale , quaedam et coniunctio et diuisio : coniunctio scilicet non rationale ad animal , et diuisio , hoc est remotio rationalis . 
Nec refert ad conceptionis modum uel unitatem siue in re ita sit ut concipitur siue non , sed ad conceptus solummodo ueritatem . 
Aeque enim unus est intellectus lapis rationalis uel chimaera alba quomodo animal rationale uel homo albus . 
Unde et huiusmodi orationes aeque unas reddunt propositiones quomodo et ille . 
Transitiue quoque coniunctionis intellectus unitatem essentiae non respuit , cum uidelicet dicitur ; domus Socratis ; uel ; similis Socrati ; uel ; accusans Socratem ; uel ; utens Socrate ; . 
Licet enim suppositio obliqui casus ad eandem personam non fiat cum praecedenti dictione , ut uidelicet eadem res subiecta utrique dictioni insinuetur , sequens tamen dictio , ex positione , constructionis proprietatem quamdam determinat in re praecedentis dictionis , ex qua quidem proprietate cum illa re conuenienti , una quaedam res compacta concipitur . 
Cum enim dicitur ; domus Socratis ; , ipse genitiuus , praeter propriam nominationem de Socrate , possessionem quamdam determinat circa rem praecedentis dictionis , dum eam tamquam a Socrate possessam insinuat , et tale est ; domus Socratis ; ac si diceretur ; domus socratica ; . 
Similiter caeteri obliqui transitiue aliquibus uocibus copulati quasdam terminant proprietates circa res praecedentium dictionum , secundum aliquem modum sese habendi ad res suas . 
Atque ita ex rebus praecedentium dictionum et proprietatibus per obliquos circa eas determinatis , quaedam unae res compactae intelliguntur . 
Saepe autem contingit in uno intellectu plures fieri coniunctiones aut diuisiones siue disiunctiones , nec tamen ideo unitas tollitur intellectus , quia in toto intellectu unius coniunctionis summa est . 
Verbi gratia , si dicam : Homo ambulans qui currit uel : Homo ambulat qui currit duae sunt coniunctiones : una quidem cursus ad hominem , in eo quod dicitur ; homo qui currit ; ; altera ad hominem currentem , cum adiungitur ; ambulat ; . 
Haec est enim recta constructionis series : Homo qui currit ambulans Homo qui currit ambulat et fit in summa totius orationis una copulatio , ambulationis scilicet ad hominem talem , id est , currentem . 
Sed et si dicam : Homo qui currit est homo qui ambulat tam in praedicata oratione quam in subiecta , una per se fit coniunctio . 
Sed quia ad hoc fiunt ut de ipsis rursus in summa totius propositionis una fiat coniunctio , hominis scilicet qui ambulat ad hominem qui currit , unum reddunt intellectum . 
Cum itaque plures coniunctiones in uno intellectu ita conueniunt ut uni subseruiant omnes , et propter hoc iste habentur ut una ex eis constituatur , unum necesse est intellectum esse ad quem habendum uno mentis impulsu continue animus tenditur . 
Multiplicem uero intellectum dicimus multos intellectus ab inuicem dissolutos , ut si dicam ; homo lignum ; uel ; rationale mortale ; uel ; animal ; et postmodum , paululum quiescens , addam ; rationale ; , diuisos intellectus nec ad unam rem concipiendam conuenientes , binis dictionibus demonstro , ex unaquaque scilicet dictione , re sua concepta scilicet nequaquam rei alterius alteram rem copulando , ut unum quoddam intellectus conficiat . 
In singulis quippe conceptionibus in se iterum animus redit , quasi in singulis motum intelligentiae suae inchoet ; nec ideo continue ab uno ad alterum decurrit ac per hoc unitas intelligentiae tollitur et continuatio interciditur . 
Haec de unitate ac multiplicitate intellectuum satis sit inpraesentiarum dixisse . 
Nunc ordo est , iuxta propositi nostri praetitulationem distinguere qui sani uel cassi intellectus , qui etiam ueri uel falsi dicendi sint . 
Sanos quidem dicimus intellectus per quoscumque ita ut sese res habet attendimus , siue illi quidem sint simplices , siue compositi . 
Cassi uero e contrario dicuntur , tam simplices quam compositi , quos frequentius opiniones quam intellectus uocare consueuimus . 
Unde Aristoteles : ; Opinio ; , inquit , ; eius non est quoniam est , sed quoniam non est ; , et Boethius , in editione super Peri hermeneias : eum qui falsum intelligit perhibet magis dicendum esse decipi quam intelligere . 
Aristoteles tamen , tam ueras quam falsas conceptiones intellectus appellat , ubi uidelicet in eisdem Peri hermeneias dicit : ; Est autem quemadmodum in anima aliquotiens intellectus sine uero uel falso , aliquotiens , cum iam necesse est , horum alterum inesse ; etc . 
Et rursus ; Circa compositionem enim ; , inquit , ; et diuisionem est ueritas uel falsitas ; . 
Sanos autem intellectus Aristoteles in eodem rerum similitudines appellat , hoc est ita concipientes ut rei status sese habet , ueluti cum hominem intelligo , uel etiam hominem esse risibilem , uel non esse rudibilem . 
Singuli intellectus , quia cum statu rerum concordant , sani sunt . 
Cassi uero quidem e contrario sunt , ut si uidelicet intelligam chimaeram quae omnino non est , uel chimaeram esse aliquid cum omnino nihil sit , quia enim hic intellectus chimaerae , in rerum euentu , rem subiectam non habet quae uidelicet res , secundum huiusmodi intellectum , sane deliberari ualeat , ut scilicet eam rem ueraciter attendi chimaeram liceat , cassus est omnino intellectus . 
Sic etiam intellectum huius nominis , quod est ; homo ; , cassum esse contingeret , si haberetur homine ex toto non existente . 
Veros autem uel falsos intellectus dicimus eos solummodo qui compositi sunt ; tam componentes , sicut eos qui sunt affirmationis , quam diuidentes , sicut eos qui sunt negationis . 
Iuxta illud quidem Aristotelis , quod supra meminimus ; Est autem quemadmodum in anima ; etc . 
, et rursus ; Circa compositionem enim ; etc . 
Nota quod , cum dicimus secundum simplicem intellectum aliquam rem uel uere uel falso deliberari , ut si aliquam rem hominem uel chimaeram esse attendam , non ita esse accipiendum ut per simplicem intellectum id faciamus , ita scilicet ut ipse simplex intellectus aliquid esse aliquid concipiat , hoc est ad hoc intelligendum sufficiat quod nequaquam est , nisi componentis intellectus qui per affirmationem exprimendus est , non per simplicem dictionem . 
Est itaque aliud secundum intellectum aliquem deliberari aliquid , aliud per intellectum deliberari aliquid , hoc est ipsum sufficere ad attendendam quamcumque rerum coniunctionem uel diuisionem , ut ex hoc deliberatio ipse dicendus sit . 
Ille quippe intellectus , secundum quem deliberatur aliquid , pars est deliberantis intellectus in qua uis totius deliberationis consistit , ut sunt intellectus praedicatorum terminorum , ueluti cum hominem esse animal , et margaritam esse lapidem siue albam proponimus . 
Subiectus quippe terminus tantum ad accipiendum est rem quam deliberare uolumus ; ponitur praedicatus uero ad denotandum statum secundum quem eam deliberari uolumus , hoc est attendi eam secundum illius status proprietatem quem ei copulamus . 
Unde bene secundum intelligentiae quoque , non tantum constructionis ordinem , subiectum dicimus terminum per quem , in intellectu primo , res substernitur quam deinde , in copulatione uel remotione alicuius , deliberemus . 
Quae quidem copulatio uel remotio , coniunctio uel disiunctio , praedicato perficitur , in qua scilicet coniunctione uel remotione praedicati de re subiecta id quod de ipsa demonstrare intendimus dicimus . 
Unde cum dicimus : Socrates currit uel : Socrates non currit si quis de quo loquamur quaerat , respondemus ; de Socrate ; ; et si quid de ipso dicamus interroget , respondemus currere ipsum uel non currere , quod scilicet ad copulationem uel remotionem praedicati pertinet . 
Unde et bene Aristoteles pro ; praedicari ; , ; dici ; utitur , ut uidelicet praedicatum de subiecto dici astruat , non subiectum de praedicato , et sit praedicatum quod dicitur , et subiectum de quo dicitur . 
Illud quippe dicitur , siue significatur , de aliquo per quod appositum de ipso aliquid monstratur . 
Unde et significari praedicatum dicit , cum ait in secundo Peri hermeneias significans aliquid de aliquo , hoc est praedicando essentiam , et in eodem , ipsas praedicatorum coniunctiones uel remotiones uocat appositiones . 
Sicut autem in eo quod dicitur uis enuntiationis consistit , in quo ipsa consummatur atque perficitur , ita in intellectu termini qui dicitur , hoc est praedicatur , uis deliberantis intelligentiae constituitur . 
Omnis itaque intellectus siue simplex , ut homo , siue compositus , ut homo albus , secundum quem res aliqua uere deliberari potest , sanus est , etiam si quadam significari uoce possit quae de nullo uere enuntiari queat , ut sunt diuidua nomina , sicuti ; quisque ; , ; omnis ; , ; uterque ; . 
Tantumdem quippe ualet in intellectu ; quisque ; uel ; omnis ; simpliciter dicta quantum si dicatur ; multitudo omnium rerum ; . 
Et ; uterque ; quantum ; isti duo ; uel ; illi duo ; . 
Cum itaque multitudinem omnium rerum attendimus esse multitudinem omnium rerum , fit deliberatio secundum intellec ; tum horum nominum ; quisque ; uel ; omnis ; . 
Et cum attendimus istos duos esse istos duos , secundum intellectum huius nominis relatiui , quod est ; uterque ; . 
Licet enim haec nomina quae diuidua sunt , in constructione cum illis uocibus quae diuidue non sunt , sed magis collectiue , eosdem habent intellectus , non tamen idem in enuntiatione ualent , cum haec nomina de aliquo praedicata diuisim , hoc est sigillatim , omnes res quas continent copulent . 
Unde diuidua dicuntur ; illa uero coniunctim , id est omnia simul , non singula per se . 
Similiter et subiecta eamdem uim in subiectione custodiunt quam habent in praedicatione . 
Ut uidelicet , per ista quae diuidua sunt , singulae res praedicato supponantur ; per illa uero , omnes simul ; licet haec sit praedicationis diuisorum et subiectionis differentia , quod , per positionem copulata , falsam semper enuntiationem reddunt , ueluti si dicam ; uterque est uterque ; , uel ; omne est omne ; , hoc est unaquaequae res est unaquaequae . 
Vere autem subici non recusant , ueluti cum dicimus ; uterque est homo ; uel ; unumquodque est aliquid ; ; eaedem etiam fortasse in intelligentia uoces sunt , si dicatur ; homo et equus ; et dicatur ; homo uel equus ; . 
Nihil quippe ad intelligentiam referre uidentur , sed ad constructionem . 
Nam aeque hic et ibi hominem et equum duo haec mente concipio . 
Sed in constructione , uoces iste aliis sociatae longe diuersum efficiunt sensum . 
Non est itaque necesse ut eaedem sint penitus uoces in significatione , idem penitus in contextu constructionis ualeant , de quo plenius in constructionibus prosequimur . 
Differt autem ab inuicem diuidens , et disiungens , et abstrahens intellectus , quod diuidens intellectus negationis est , et aliquid ab aliquo remouet ; ueluti si intelligam hominem non esse equum , uel sanum non esse aegrum , uel stantem non sedere . 
Disiungens uero affirmationis , nec remotionem aliquam alicuius ab aliquo facit , sed ex pluribus quae mente concipit , unum tantum constituit , ut si aliquid esse hominem uel equum intelligam , uel esse sanum aut aegrum , uel aut stare aut sedere ; ac similiter , quicumque sunt hypotheticarum disiunctarum intellectus , disiungentes dicuntur . 
Quod quidem uis ipsa disiunctiuarum coniunctionum facit . 
Illud quoque inquiri ac definiri necessarium iudico utrum omnis intellectus , aliter quam res sese habeat attendens , cassus ac uanus dicendus sit ? 
Et rursum , utrum omnis , qui rem aliquam ut se ipsa habet concipit , sanus sit iudicandus ? 
Si enim sic esse ponamus quod equidem ponendum uidetur , nonnulla fortassis ibi curremus inconuenientia . 
Omnis quippe per abstractionem habitus intellectus rem aliquomodo aliter quam se habet concipit ; et si alio modo eam ut se habet attendit , et uix aliquis intellectus de re sensui non subiacente habetur , qui eam in aliquo aliter quam subsistat non concipiat ? 
Per abstractionem autem illos dicimus intellectus qui , uel naturam alicuius formae , absque respectu subiectae materiae , in se ipsa speculantur , uel naturam quamlibet indifferenter , absque suorum scilicet indiuiduorum discretione , meditantur . 
Verbi gratia cum colorem corporis uel scientiam animae in proprio esse suo attendo , in eo scilicet quod color est , uel scientia , seu qualitas , uel in quocumque alio esse suo substantiarum subiectarum respectu composito , tunc equidem ui rationis , formas a subiectis substantiis quodammodo abstraho , eas uidelicet solas in propriis naturis per se speculando , non cum ipsis subiecta earum attendendo . 
Sed cum naturam humanam , quae singulis inest hominibus , ita indifferenter considero ut nullius hominis personalem discretionem attendam , hoc est simpliciter hominem excogito in eo scilicet tantum quod homo est , id est animal rationale mortale , non etiam in eo quod est hic homo uel ille , uniuersale a subiectis abstraho indiuiduis . 
Fit itaque abstractio superiorum ab inferioribus , siue scilicet uniuersalium ab indiuiduis per praedicationem subiectis , siue formarum a materiis per fundationem subiectis . 
Subtractio uero e contrario dici potest , si quis uidelicet subiecta superpositis substracta per intelligentiam tollat , ac per se haec quoque sine illis conspiciat ; ueluti cum aliquis subiectae naturam essentiae , absque omni forma , nititur speculari . 
Uterque autem intellectus , tam abstrahens scilicet quam substrahens , aliter quam res se habet concipere uidetur , cum uidelicet utroque res coniunctas diuisim intelligo , quae diuisim non subsistunt ; modo uidelicet solam materiam per se , modo solam attendendo formam ; praeterea nemo , cum aliquam rem attendit , eam excogitare sufficit secundum omnes naturas eius aut proprietates , sed secundum aliquas tantum . 
Cum itaque rem quamlibet secundum aliquas tantum naturas eius uel proprietates attendimus , ipsa autem res non secundum eas tantum quas consideramus sese habet profecto aliter quam ipsa sit eam consideramus . 
Verbi gratia hoc corpus et corpus est , et homo , et calens , et candidum , et innumeris aliis naturis uel proprietatibus subiectum ; et aliquando tamen ipsum in eo tantum quod corpus est attendo , non in eo quod homo est , uel quod calet , uel quod albet ; et sic in singulis rebus quas intellectus noster percipit , aliquam tantum quae illis rebus insunt , non omnia , attendit . 
Praeterea cum quislibet corpoream naturam simpliciter ac pure concipit , in eo scilicet tantum attendens quod est corporea , id est corpus , aut quamlibet naturam ut uniuersalem capit , hoc est indifferenter absque ulla scilicet personali discretione eam attendit profecto aliter eam intelligit quam subsistat . 
Nusquam enim ita pure subsistit , sicut pure concipitur ; sed ubicumque sit , innumeras , ut dictum est , aut naturas aut proprietates habet quae minime attenduntur ; et nulla est natura quae indifferenter subsistat , sed quaelibet res , ubicumque est , personaliter discreta est atque una numero reperitur . 
Corporea quippe substantia in hoc corpore , quid est aliud quam hoc corpus ? 
. 
. . uel humana natura in hoc homine , hoc est in Socrate , quid aliud est quam ipse ? 
Nihil utique aliud , sed idem penitus essentialiter . 
Quis etiam res absentes uel insensibiles atque incorporeas quas nullo attractat sensu , ut qualiter sese habeant cognoscere queat , longe aliter quam sint non excogitet ? 
Quis enim , cum aliquam conspexerit praesentem quam prius absentem cogitauerat , non reperiat eam in multis contrario modo sese habuisse quam eam quam excogitauerat ? 
Quis etiam res incorporeas ad modum corporearum non concipiat , ueluti cum Deum aut animam cogitat , non eam iuxta formam habitumque aliquem corporis attendat , quem tamen minime ipsam habere constat ? 
Quis non ipsos spiritus tamquam localiter circumscriptos ac membris compositos atque coloratos attendat , aliisque innumerabilibus modis , quibus sola corpora sese habent , ipsos excogitet ? 
Quippe , ut longe suprameminimus , tota humana notitia a sensibus surgit . 
Ac per hoc , insensibilium rerum status ad modum sensibilium excogitare , ipsa nos sensuum experimenta compellunt . 
Si itaque quotiens animus rem quamlibet aliter intelligit quam subsistit , uanus dicendus sit intellectus , quis intellectus humanus , iuxta rationes expositas , uanus dicendus non est ? 
Nunc autem aliam propositi nostri prosequamur partem utrum uidelicet omnis intellectus sanus sit dicendus qui , ita ut sese res habet , eam intelligit ? 
Quod , cum facile ab omnibus recipiatur , habet tamen etiam hoc nonnullam inpugnationem . 
Quippe qui hunc hominem asinum esse intelligit , quod omnino falsum est , non quid , in eo ipso quod hoc intelligit , intelligit et ipsum esse animal , et quoddam animal esse asinum , quae utraque uera sunt ? 
Si enim , iuxta aristotelicam sententiam secundi libri Peri hermeneias , eum qui opinatur , hoc est intelligit , bonum esse bonum , necesse id ipsum opinari non esse malum , multo itaque probabilius qui intelligit hunc hominem esse asinum , hoc est esse animal tale , concedendus est intelligere esse animal , cum in asino necesse sit animalis substantiam intelligi , sicut etiam uis ipsa nominis specialis quod est asinus profitetur , in quo generale ipsum , quod est animal , necesse est per intelligentiam contineri . 
At non ita in uno contrario necesse est alterius contrarii intelligentiam concipi . 
Ac per hoc , profecto qui intelligit hunc hominem esse asinum , uerum intelligere conuincitur . 
Unde et hunc falsum intellectum , qui ut sese res habet concipit , uerum concedi conuenit . 
At rursus , quis non abhorreat ueritatem et falsitatem , contrarias formas intellectuum , eidem simul inesse intellectui , uel ab eadem anima , quae indiuisibilis est , simul sustentari ? 
Nunc itaque suprapositas soluamus quaestiones , atque inpugnationes ipsas , quae ueritatem perturbare uidentur , impugnemus . 
Quod igitur primo quaesitum est , utrum omnis intellectus aliter quam res sese habeat attendens eam uanus sit , duobus modis intelligi potest . 
Nam et cum dico ; intelligo istam rem aliter quam sit ; , duo sunt sensus . 
Unus quidem huiusmodi si ita dicam quod alius modus sit intelligendo rem , alius in subsistendo , hoc est alius modus sit in intelligentia eius , alius in subsistentia ipsius . 
Veluti si diuisim attendam esse , cum ipsa tamen diuisim non subsistat , hoc est sine aliquo sine quo ipsa non permanet , uel si pure , uel si quis alius modus sit intelligentiae mee quam existentiae rei ; et hic est unus sensus , cum dicitur intelligo istam rem aliter quam sit , uel quam sese habeat . 
Alius uero sensus est si ita dicam ; intelligo hanc rem aliter quam sit ; , hoc est in statu alio eam attendo quam ipsa in se habeat , uel quocumque modo sese aliter habentem quam sese habeat . 
Et in primo quidem sensu , hoc aduerbium ; aliter ; ad hoc uerbum ; intelligo ; tamquam modus ipsius copulatur ; in secundo uero sensu , ad participium uel infinitiuum uerbi sequentis , quod ex ipso uerbo suo subaudien ; dum innuitur , ac si ita dicatur ; intelligo rem aliter entem uel aliter esse quam ipsa sit ; , uel ; aliter se habentem uel se habere quam se habeat ; . 
Sic itaque quaestio supraposita potest intelligi , cum uidelicet quaerebatur utrum omnis intellectus , aliter quam res sese habeat attendens eam , uanus sit - - et secundum diuersos sensus , diuersae dandae sunt responsiones . 
Si enim ita quaeratur utrum omnis intellectus qui alium modum attendendi habet quam res subsistendi uanus sit - - non est concedendum . 
Multi namque et innumerabiles modi sunt intelligentiae cuiuslibet rei , qui non sunt existentiae ipsius , sicut ex suprapositis liquet . 
Si uero ita dicatur utrum omnis intellectus attendens rem aliter se habentem quam ipsa se habeat , uanus sit ? 
concedendum est . 
Eisdem modis determinandum est et respon ; dendum , cum quaeritur utrum omnis qui dicit aliter rem se habere quam se habeat , dicat falsum ? 
Si enim ad hoc uerbum , quod est dicit , copulemus hoc aduerbium aliter , et non ad hoc uerbum , quod est habere , non est concedendum , ut , quicumque dicit aliter rem aliquam se habere quam ipsa se habeat , dicat falsum . 
Cum enim aliquis , loquens celeriter , de eo qui lente currit dicit eum currere , itaque aliter dicit hoc illum facere quam ipse hoc faciat , quia hoc celeriter dicit quod ille celeriter non facit , dum uidelicet iste , hoc dicendo , celeriter uerba proferat , cum ille celeriter cursum non agat . 
Nunc ad alterius quaestionis terminationem transeamus utrum uidelicet omnis intellectus sanus sit dicendus qui , ita ut sese res habet , eam intelligit ? 
At fortasse , nisi apponamus tantum , non uidetur annuendum , propter supraposita scilicet obiecta . 
Si autem ita dicamus quod omnis intellectus qui rem quamlibet eo modo tantum attendit quo ipsa se habet , sanus est dicendus , ab omnibus statim recepitur ut , si Socratem intelligam esse animal , uel non esse asinum , et in hoc solo quiescat intellectus meus , uel si intelligam tantum quoddam animal esse asinum , hoc est quod quoddam animal sit asinus . 
Si autem intelligam Socratem esse animal irrationale , non intelligo tantum illo modo eum se habere quo se habet , quia , per hoc quod irrationale super aggrego , modum quo se Socrates habet super gradior et excedo . 
Quisquis itaque aliquam rem intelligit tantum eo modo quo se habet , sanum in hoc intellectum habet . 
Sed non fortassis ideo necesse est simpliciter concedendum esse , ut uidelicet omnis intelligens aliquam rem eo modo quo se habet sanum habeat intellectum , nisi forte addamus in eo quod illud intelligit . 
Nam fortasse cum intelligo Socratem esse animal irrationale , in eo quod ipsum attendo esse animal , quod uerum est , uerum habeo intellectum , qui est pars compositi intellectus falsi , sed non in eo quod hoc totum attendo esse animal irrationale . 
Quod , si quis obiciat quod eadem ratione concedendum sit quod , is qui intelligit Socratem esse asinum , hoc est animal irrationale tale , uerum uel sanum in hoc habet intellectum , pro eo scilicet quod intelligat eum esse animal , non est audiendus . 
Cum enim hoc nomen asinus , quia simplex est sermo , simplicem habeat intellectum et non ex partibus coniunctum , non possimus in praedicatione eius intellectus diuersarum enuntiationum distin ; guere , ut aliquem eorum sanum ualeamus dicere . 
Totam quippe substantiam ac naturam asini simul in hoc nomine , quod est asinus , significamus atque copulamus , et non per partes . 
De eo autem quod dictum est , obici solet quod omnis qui intelligit Socratem esse asinum , intelligit quoddam animal esse asinum , et omnis qui intelligit quoddam animal esse asinum , intelligit uerum , et ita omnis qui intelligit Socratem esse asinum , intelligit uerum ; facile responsum damus quod uidelicet , si medius terminus in eodem sensu sumatur , firma sit omnino complexio . 
Sed tunc , pro diuersa acceptione eius , modo altera et modo altera de praemissis propositionibus probanda erit . 
Est autem medius terminus intelligit quoddam animal esse asinum , quod duobus modis accipi posse uidetur . 
Uno quidem modo , si ita dicamus intelligit de quodam animali quod sit asinus , et ita uera est prima propositio et falsa assumptio ; alio modo , si ita dicamus intelligit hoc quod quoddam animal est asinus , ac si dicatur : habet intellectum huius particularis affirma ; tiue ; quoddam animal est asinus ; . 
Et tunc quidem falsa est prima propositio et uera assumptio . 
Possumus fortasse , et illud non irrationabiliter , dicere quod nemo intelligens Socratem esse animal irrationale , intelligit in hoc eum esse animal , licet in intellectu hoc toto ille tamquam pars inclusus uideatur . 
Eo quippe modo dicimus intelligere quo dicimus proponere . 
Tota autem haec propositio : Socrates est animal irrationale non proponit Socratem esse animal , sed pars eius , sicut nec ista consequentia Si Socrates est margarita , Socrates est lapis proponit Socratem esse margaritam , uel Socratem esse lapidem . 
Alioquin , falsum proponeret haec consequentia , et illa propositio uerum . 
Et ita qui hoc diceret , falsum diceret , et qui illud dicerent , uerum . 
Sic , neque is qui intelligit Socratem esse animal irrationale , in hoc toto attendit esse animal , cum in hoc solo nisus animi sui non perficiatur ; neque quod intelligit quod si Socrates est margarita , Socrates est lapis , per hoc intelligit aut Socratem esse margaritam , aut Socratem esse lapidem ; neque hoc enim pro omni conceptu animi recte quis intelligere dicitur , sed pro illo tantum conceptu in quo nisus ipse animi atque eius explicatio consummatur atque perficitur . 
Unde non est necesse ut , si alicuius intellectus conceptum habeam , quoquomodo ideo illud intelligere dicar ; et licet intelligere simpliciter sumptum sit ab intellectu , non tamen ideo intelligere hoc sumptum est ab intellectu huius rei , cum uidelicet , ut supra notauimus , intelligere , hoc non sit simpliciter hunc intellectum habere , sed , sic eum habere ut insuper , nisus animi terminetur ibi ac perficiatur . 
Nam et significare idem est quod intellectum constituere , non tamen significare aliquid idem est quod intellectum de eo constituere . 
Alioquin , cum singuli sermones , intellectus quoque , sicut et res , significare dicuntur , non tamen ideo de intellectibus rursum alios intellectus constituunt . 
Solet frequenter quaeri de significatione atque intellectu uniuersalium uocum , quas res uidelicet significare habeant , aut quae res in eis intelligantur . 
Ut , cum audio hoc nomen homo , quod pluribus commune est rebus ad quas equaliter se habet , quam rem in ipso intelligam quaeritur . 
Quod si , prout oportet , respondeatur quod homo in ipso intelligitur , superest quaestio quomodo id uerum sit , non uel hic homo uel ille uel alius aliquis ibi intelligatur , cum uidelicet omnis homo aut hunc , aut illum , uel aliquem alium esse constet . 
Sicut enim , inquiunt , cum homo sentitur , necesse uel hunc uel illum uel aliquem alium sentiri , eo uidelicet quod omnis homo sit uel hic uel ille uel alius , ita et de intellectibus ad similitudinem sensus , ratiocinantur , ut uidelicet , si homo intelligatur , necesse sit uel hunc , uel illum , uel aliquem alium intelligi . 
Praeterea , ; homo ; nihil aliud sonat quam quidam homo . 
Unde et qui hominem intelligit , profecto quemdam hominem intelligit , et ita hunc uel alium intelligit . 
Quod omnino falsum apparet . 
Ad quod respondendum , arbitror , quod , si recte ratiocinari uolumus , oportet significatorum enuntiatorum sensus diligenter attendere , ut secundum haec , uim complexionis diligenter queamus discernere . 
Cum itaque dicimus ; homo intelligitur ; , hic est sensus , quod aliquis per intellectum naturam concipit humanam , hoc est animal tale attendit . 
Unde si postmodum procedatur ita ; sed omnis homo est hic uel alius , ergo concipit hunc uel alium ; , non recte syllogizat ; immo ita potius dicendum esset : ; Sed omnis intelligens hominem intelligit hunc uel illum ; . 
Tunc quippe recte medius terminus seruaretur , et coniunctio extremorum per eum recte procederet . 
Sed falsa esset assumptio . 
Similiter et cum dicitur ; cappa desideratur a me ; , hoc est desidero cappam , licet omnis cappa sit haec uel illa , non tamen inde consequens ut hanc cappam uel illam desiderem . 
At si ita diceretur ; ego desidero cappam , et omnis desiderans cappam desiderat hanc uel illam ; , tunc equidem recte argumentatio procederet . 
Quod si quis dicat quod , eadem ratione , nec illa complexio concedenda est quod , si sentio hominem , cum omnis homo sit hic uel ille , sentio hunc uel illum , concedo utique non esse firmam complexionem ; ex natura tamen ipsius sensus qui nonnisi in aliquam rem existentem agat , exerceri non potest concedendum , arbitror , quod si quis hominem sentiat , hunc uel illum sentiat . 
At uero , intellectus non minus haberi potest , etiamsi res non sit . 
Quia , et eorum quae iam praeterita sunt , per memoriam recordamur ; et quae futura sunt , per prouidentiam iam concipimus ; et quae etiam numquam sunt , nonnumquam opinamur atque fingimus , ut chimaeram , centaurum , sirenes , hircoceruum . 
Non est itaque necesse ut , si hominem intelligam , uel aliquem conceptum habeam in quo naturam humanam concipiam , ideo hunc hominem uel illum attendam , cum multi alii et innumerabiles conceptus sint , in quibus humana excogitatur natura ; sicut haec ipsa simplex conceptio huius specialis nominis , quod est homo , uel hominis albi simpliciter , uel hominis sedentis , uel etiam hominis cornuti , etsi numquam ille sit ; et in quibuscumque conceptionibus natura humanitatis attenditur , siue cum discretione certae personae , ut Socratis uel alicuius alterius , siue indifferenter , absque ulla scilicet personae certitudine . 
Quaerit etiam illud fortassis aliquis cum audio ; omnis homo ; , utrum intelligam omnem hominem , uel cum dicitur de aliquibus duobus quod alter eorum currit , ut si intelligam alterum eorum currere , uel cum dicitur ; chimaera quae est alba ; , utrum intelligam chimaeram quae est alba sicut cum audio ; chimaera ; intelligo chimaeram , necnon etiam utrum cum audio hoc nomen ; nonintelligibile ; , intelligam nonintelligibile ? 
At uero quis non recipiat quod , si intelligam omnem hominem , hoc est unumquemque , non intelligam etiam istum ? 
Nisi forte quis ita profiteatur se omnem hominem intelligere , ac si dicat se huius orationis quae est ; omnis homo ; habere conceptum , quod quidem uerum est , etiam si neque hunc , neque illum distingat . 
Nam et cum dicimus quod haec propositio ; omnis homo currit ; dicit omnem hominem currere , non tamen ideo ponimus quod proponat Socratem currere , uel Platonem . 
Alioquin multiplex esset , non una , sicut Aristoteles perhibet . 
Nobis tamen uidetur non recte posse dici ut , quis omnem hominem intelligat , nisi etiam Socratem et singulos attendat - - quod nemo umquam facere , credo , sufficit . 
Sed neque , cum dicitur ; alter istorum currit ; , hoc est quidam ex iis currit , uidetur concedendum ut intelligam alterum eorum currere , sed potius ut neutrum , cum uidelicet neque hunc currere intelligam , neque illum . 
Et cum dicitur ; quidam homo currit ; , nullus potius dicitur ibi currere quam quidam , cum uidelicet neque hic dicatur ibi currere , neque ille . 
Ad quod responderi potest quod , sicut haec propositio ; alter istorum currit ; duos habet sensus : unum uidelicet hypo ; theticum disiunctae huius aut hic currit , aut ille currit ; alterum categoriae habentis disiunctum subiectum , ac si dicatur ; hic uel ille currit ; ; ita et cum dicitur ; intelligo alterum istorum currere ; , uel dico hominem currere quemdam , duo sunt sensus in singulis . 
Unus quidem quod intelligo quod alter currit , uel quod dico quod quidam currit ; alius quod intelligo de altero quod currit , hoc est uel hunc intelligo currere , uel illum intelligo currere , uel dico similiter de quodam quod currit . 
Et secundum priorem sensum , concedendum est quod quaerebatur , et non secundum alterum . 
Sed et fortasse , cum dicitur neutrum intelligo currere , uel nullum hominem dico currere , plures sunt sensus in singulis . 
Unus quidem affirmatiuus , et duo negatiui . 
Si enim ita accipiatur ; intelligo quod neuter currit ; , uel ; dico quod nullus currit ; , affirma ; tiuus est sensus . 
Si uero ita quod neutrum intelligo currere , hoc est non intelligo quod alter currit , uel ita neque intelligo hunc currere , neque illum , duo sunt negatiui sensus , et primus quidem sensus est negationis diuidentis eius affirmationis , quam supra concessimus . 
Similiter determinandum est de eo quod dictum est ; nullum hominem dico currere ; . 
Quod uero quaesitum est utrum cum dicitur ; chimaera quae est alba ; intelligam chimaeram quae est alba - - nullo modo concedendum est , licet id uerum sit quod habeam intellectum huius orationis ; chimaera quae est alba ; . 
Tale est enim ; intelligo chimaeram quae est alba ; ac si dicatur : habeo conceptum quo excogito chimaeram et ipsa est alba . 
Si autem dicatur ; intelligo chimaeram albam ; , uerum esse potest , si uidelicet habeam intellectum huius orationis ; chimaera est alba ; . 
Illud autem concedendum aliquo modo uidetur quod , cum audio hoc nomen ; nonintelligibilis ; , intelligo nonintelligibile , hoc est habeo talem conceptum in quo excogito aliquid tamquam nonintelligibile . 
Si uero ita dicatur ; intelligo nonintelligibile ; , hoc est habeo intellectum de aliquo , et non potest illud intelligi , falsum est omnino . 
Et fortassis hic est magis proprius sensus . 
Sed et cum dicimus ; non diuisibile aliud hoc , aliud illud ; , si quis ob hoc dicat quod non diuisibile diuiditur , non uidetur omnino uerus esse sensus . 
Similiter et si dicam ; Socrates est non praedicabilis de pluribus ; uel ; est quod non praedicatur de pluribus ; , et similiter Plato , si ideo dicamus ; non praedicabilis de pluribus ; uel ; quod non praedicatur de pluribus praedicari de pluribus ; , nullo modo uere dici uidetur . 
Si uero addamus ; hoc uniuersale non diuisibile diuidi ; tur ; , uel ; hoc uniuersale non praedicabile de pluribus praedicatur de pluribus ; , additio haec , uerum quem intendimus ostendit sensum . 
Quaerit et illud fortassis aliquis utrum quando intelligo chimaeram , et talis est sensus quod habeo conceptum huiusmodi , possit dici quod intelligo chimaeram quae est intellectus ? 
Verum quippe est quod habeo conceptum huiusmodi qui est intellectus . 
Ac rursus quis recipiat quod intelligam chimaeram quae est intellectus , nisi et chimaeram intelligam , et illa sit intellectus ? 
At profecto si chimaera sit intellectus , utique et ipsa est . 
Et cum ; chimaera ; dicat animal tale , profecto et quoddam animal intellectum esse constat . 
Ad quod respondeo quod cum dicitur : Intelligo chimaeram uel : Chimaera intelligitur figuratiua est locutio . 
Si uero dicam : Intelligo chimaeram quae est transit in locutionem propriam , quia iam per hanc orationem : Chimaera quae est agitur tamquam personaliter de re aliqua quae constituitur et ponitur esse . 
Nam et cum dicitur ; quae est ; , non ; qui est ; , ad chimaeram personaliter relatio fit per femininam uocem , quae eiusdem est generis , non ad intellectum . 
Et notandum quod est necesse quod , cum hae duae orationes ; intelligo chimaeram ; et ; habeo talem intellectum eius ; sint sensus per se dictae quod , ideo cuilibet alicui coniunctae , eum penitus intellectum seruent , quia saepe eius sensus sunt sermones per se sigillatim dicti , qui tamen in contextu constructionis longe aliam uim habent . 
Haec de speculationibus , hoc est intellectibus , dicta nunc sufficiant . 
