Credentes in Christo derelictis idolis omnes Admoneo paucis propter salutaria uestra . 
Temporibus primis per errorem si qua gerebas , Erogatus enim Christo tu cuncta relinque , Cumque Deum nosti , esto bonus tiro , probatus , Uirgineusque pudor tecum uersetur in agno . 
Mens bonis inuigilet : caue ut non delinquas ut ante ; In baptismo tibi genitali sola donantur . 
Nam si quis peccans catecuminus poena notantur , Insignis illa uiuat , sed non sine damna moraris . 
Summa tibi : grauia peccata deuita tu semper . 
Fideles admoneo , fratres ne odia tollant : Impia martyribus odia reputantur in ignem ; Destruitur martyr , cuius est confessio talis , Expiari malum nec sanguine fuso docetur . 
Lex iniquo datur , ut possit sese frenare ; Inde lotus carere debes similiter et tu . 
Bis Deo peccas , qui lites fratri protendis . 
Unde non effugies peccatum prisce sectans . 
Semel es lotus , numquid poteris denuo mergi ? 
Fallantur uolucres et siluarum bestei escis : Incauta natura quibus est tradita mentis , Decipiunturque strofia aut esca sequentes , Et uitare malum nesciunt nec lege tenentur . 
Lex homini data est et doctrina uitae legenda , Ex qua recordatur , ut possit uiuere caute , Sui quoque locum , mortis et deroget ea quae sunt . 
Condemnat se ipsum grauiter qui regi delinquet : Aut ferro ligatur aut decus gradu deiectus Uel uita priuatus perdet , quod frui deberet . 
Exemplo moniti grauiter peccare nolite , Translati lauacro magis caritatem habete , Et escam muscipuli , ubi mors est , longe uitate . 
Multa sunt martyria , quae sunt sine sanguine fuso . 
Alienum non cupire , uelle martyrii habere , Linguam refrenare , humilem te reddere debes , Uim ultro non facere nec factam reddere contra Mens patiens fueris : intellege martyrem esse . 
Paenitens es factus : noctibus diebusque precare , Attamen a matre noli discedere longe , Et tibi misericors poterit Altissimus esse . 
Non fiet in uacuum confusio culpae perinde In reatu tuo debes manifesta deflere , Tu si uulnus habes altum , medicumque require , Et tamen in poenis poteris tua damna lenire . 
Namque fatebor enim unum me ex uobis adesse Terroremque diu quondam sensisse ruinae . 
Idcirco commoneo uulneratos cautius ire , Barbam atque comam foedare in puluere terrae Uolutareque saccis et petere summo de Rege Subuenire tibi , ne pereas forte de plebe . 
Quando bellum autem geritur aut inrigat hostis , Uincere qui poterit aut latere , magna tropaea , Infelix autem erit , qui fuerit captus ab illis . 
Amittit et patriam et regem , cui digne prouenit , Pugnare pro patria qui noluit neque pro uita . 
Obisse debuerat quam ire sub barbaro rege , Seruitiumque pateat hostibus sine lege deferre . 
Tu si praedicando moreris pro terra , uicisti , At si manus dederis incolumem , lege peristi . 
Transfluuiat hostis , tu sub latebra reconde , Aut si intrare potest sine caede , ne cessa . 
Undique te redde tutum tuos quoque : uicisti ; Et uigilanter age , ne quis incurrat in illa . 
Rex infamis erit , si quis se propalat hosti . 
Uincere qui nescit et occurrit tradere sese , Nec sibi nec patriae laudem remisit ineptus ; Tunc uiuere noluit , cum ipsa uita peribit . 
Deinde si refugiat inops aut profanus ab hoste , Aeramen ut sonans , facti uel ut aspides surdi , Orare satis debet et se condere talis . 
Debellum hostis si subito uenit inundans , Et prius quam fugerent , paruulos occupauit inertes , Inproperandum eis non est , licet capti uidentur . 
Nec quidem excuso : ob delicta forte parentum Fuere promeriti , ideo Deus tradidit illos . 
Desertores enim genere non uno dicuntur : Est alius nequam , alius in parte secedat , Sed tamen utroque iudicia uera decernunt . 
Ecce militatur Christo sicut Caesari : paret . 
Refugium Regis pete , si delictor fuisti ; Tu illum inplora , prostratus illi fatere : Omnia concedet , cuius sunt et omnia nostra . 
Repositus castris ulterius caue delinquas . 
Errare noli diu miles per spelaea ferarum . 
Sit tibi pro peccare desistere gestum inmensum . 
Militiae nomen cum dederis , freno teneris . 
Incipe tunc ergo dimittere pristina gesta , Luxurias uita , quoniam labor inminet armis ; Imperio Regis omni uirtute parendum , Tempora postrema si uis pertingere laeta . 
Illa bonus milis semper expecta fruenda , Blandire noli tibi , desidias omnino omitte ; Ut tuo proposito cottidie praesto sis ante , Sollicitus esto , matutinus signa reuise . 
Cum uideris bellum , agonia sume propinquus ; Haec gloria Regis , militem uidere paratum . 
Rex adest optato ; propter spem dimicat uestram ; Ille parat dona , ille pro uictoria lectos Suscipit et proprium satellem dedicat esse . 
Tu tibi praeterea in datis parcere noli , Impiger esto magis , ut reddat famam pro morte . 
Damnatorum animae merito se ipsae secernunt ; Ex hoc protegenti iterum ad sua recurrunt . 
Radix Cananaea , maledictum semen , erumpit Et in seruili gente sub barbaro rege refugit , Flamma quos aeterna torquebit die decreto . 
Uult uagus errare sine disciplina profanus Grassari per fauces uiarum lege solutus . 
Isti ergo tales , quos nulla poena coegit Si secedere nolunt ab idolis , respui debent . 
De semine lolii , qui stant in ecclesia mixti Expletis temporibus messis separatur a fructu . 
Lolium est natum , quod non inmiserat dominus ; Omne lolium agricola collectum separat illud . 
Lex ager nobis est : qui fecerit bonum in illa , Ipsam utique nobis prestat requiem ueram Ipse Dominator , qua lolium igne crematur . 
Si ergo putastis , quando sub uno morantur Erratis : sterelis Christianos uos esse designo Maledicta fuit arbor sine fructu ficulna In uerbo Domini et statim exaruit illa . 
Non operas facitis , non donum gazo paratis : Et sic promereri Dominum putatis inanes ? 
Dissimulas legem tanto praeconio latam In tuba praesente caeleste uoce clamante . 
Si propheta tantum declamauisset in nubem , Sufficeret utique Domini uox missa per illum . 
In tot profatorum uolumina uox Domni proclamat ; Malitiam nullus dimittit [ ita ] aeque de corde . 
Uis bona uidere et fraudibus uiuere quaeris . 
Lex ipsa cur ergo processit tanto labore ? 
Abuteris Domini mandata et te filium inquis ; Tu si talis eris , sine causa fideris , inquam . 
Omnipotens mites quaerit sibi filios esse , Rectos , corde bonos , deuotos legi diuinae , Inmites autem iam scitis ubi demersit . 
Si quidam doctores , dum expectant munera uestra Aut timent personas , laxantes singula uobis , Et ego non doceo , sed cogor dicere uerum . 
Cum caterua Mali pergis ad expectacula uana , Ubi Satanas fragoribus conparat astus Licere persuadis tibi , quocumque placebit . 
Altissimi prolis cum filiis Zabuli mixta Respicere non uis , cui renuntiasti , priora . 
In ipsis uersaris iterum : qui proderit Unus ? 
Aut si pro languore datum quod stulte profanas I Nolite diligere mundum neque ambitum eius : Tanta Dei uox est , et tibi pro leui uidetur . 
Obseruas mandatum hominis , et Dei deuitas ; Tu fidis muneri , quod doctores ora procludunt Ut taceant neque dicant tibi iussa diuina . 
Me uera dicentem si contemneres , prospice Summum : Filius cuius eras , illi te adsigna clientem . 
Uiuere si quaeris gentiliter homo fidelis , Gaudia te mundi remouent a gratia Christi ; Indisciplinate quod leue licere praesumis , Et choros historicos et cantica musica quaeris , Nec tali subolem exuanniri amentia curas . 
Dum uita frunisci putas , inprouidus erras . 
Altissimus uiuet , et iusta praecepta deuitas . 
Cum Dominus dicat , in gemitum edere panem , Hic ut quid nunc agis , qui cupis uiuere laetus ? 
Rescindere quaeris sententiam Summi demissam In protoplausto uide frenum procedere legis . 
Si Deus omnipotens cum sudore uiuere iussit , Tu qui iocundaris , ergo iam exter es illi . 
Indignatum ait Dominum scriptura Iudaeis : Ab esca refecti surrexerunt ludere fili . 
Nunc ergo cur illos persequimur sponte profectos ? 
Unde perierunt illi , nos cauere debemus . 
Maxima pars uestra luxuriis dedita paret . 
Transgrederis legem , cum te facis musicis inter . 
Apostolus clamat , clamat immo Deus per illum : Licentia uestra uos , inquit in ipsa , deperdunt . 
Esto ergo talis , qualem uult esse te Christus : Mitis et in illo hilaris , nam saeculo tristis . 
Excurre , labora , suda , cum tristitia pugna ; Spes cum labore uenit et uictoriae palma donatur . 
Si refrigerare cupis animam , ad martyres i ! 
Expecta requiem futurorum transitu mortis . 
Matrona uis esse Christiana ut saeculi discens : Auro te circumdas aut sirica ueste , pudica , Terrorem legis ex auribus uento remittis , Res uanas adfectas cuncta de Zabuli pompa , Ornas et ad speclum cincinnos fronte reflexos , Nec non et inducis malis medicamina falsa , In oculis puris stibium peruerso decore , Seu crines tingis , ut sint toto tempore nigri . 
Est Deus inspector , penetrat qui singula corda . 
Ceterum pudicis ista necessaria non sunt . 
Claro ac pudico sensu pertundite pectus ; Lex Dei testatur tales abscedere leges , Ex corde quae credit femina marito probata Sufficiat esse non cultibus sed bona mente . 
Induite uestes quas oportet , frigus ut ostent Aut nimium solis , tantum ut pudico proberis Et in plebe Dei facultatis dona demonstres . 
Dat tibi memoriam Tabitha clarissima quondam ; Exanimata iacet precibus uiduarum erecta . 
In dando promeruit , non comtibus , inde leuari . 
Uos matronae bonae uanitatis fugite decorem : Incestas in feminas congruet cultura lupana . 
Uincite malignum , pudicae feminae Christi , In dando diuitias uestras ostendite totas . 
Xancta Dei mulier diuitias corde demonstrat . 
Ymnificato choro placitoque Christo seruire Zelantes fauore Christo offerte odorem . 
Audiuisti uocem , quae uis Christiana manere , Beatus Paulus qualiter rogare praecepit . 
Caeliloquax autem Esaias doctor et auctor ( Detestatur enim caritatem mundi sequentes ) Exaltatae , inquit , ceciderunt filiae Sion . 
Fas in Deo non est Christianam coli fidelem . 
Gentili more quaeris praecedere Dei sancta ? 
Has Dei praecones damnant in lege clamantes Iniustas esse feminas , quae se taliter ornant . 
Kapillos inficitis , oculos nigrore linitis , Lunatis comulas gradulatim fronte deuinctas , Malam medicatis quodam superducto rubore , Nec non et inaures grauissimo pondere pendent , Obruitis collum naturale gemmis et auro , Palmas Deo dignas praesagio malo ligatis . 
Quid memorem uestes aut totam Zabuli pompam ? 
Respuitis legem , mauultis mundo placere , Saltatis in domibus , pro psalmis cantatis amores . 
Tu licet sis casta , non te purgat sinistra sequendo : Uos ideo tales Christus cum gentibus aequat . 
Xancta Dei mulier diuitias corde demonstrat . 
Ymnificato choro placitoque Christo seruire Zelantes fauore Christo offerte odorem . 
Iustus ego non sum , fratres , de cloaca leuatus , Nec me supertollo , sed doleo uestri , qui cerno Ex tanto populo nullum in agone coronari . 
Certe si non ipse pugnat , uel suggerat illis . 
Cladem obiurgate , ouanter officite luxu ! 
Laborat frater aduersante mundo sub armis , Et fretus opibus nec pugnas nec pugnanti resistis . 
Stulte , non intendis unum bellare pro multis ? 
In talem pendit ecclesia tota , si uincat . 
Abstinere uides fratrem et pugnare cum hoste . 
Optas tu in castris pacem , foras ille repugnat . 
Misericors esto , ut sis ante omnia saluus . 
Nec intuis Dominum praeconio tanto clamantem , Inimicis etiam qui iubet alimenta praebere ? 
Prandia ob ea prospice diurna , quae semper Omnibus omnino diebus cum pauperis sumpsit . 
Pascere tu quaeris , stulte , qui te denuo pascat . 
Uix ille mihi paret , qui conponi proponit . 
Laute cibatum distenso uentre declamas , Oppressus inopia frater est iuxta tabescens . 
De die Dominica quid dicis ? 
Si non ante uocauit , Exuoca de turba pauperem quem ad prandium ducas In talibus spes est uestra de uestro refectis . 
Martyrium , fili , quoniam desideras , audi . 
Abel qualis erat , esto , aut qualis ipse magister . 
Rectamque delegit Stephanus sibi uiam in iter . 
Tu quidem quod optas , res est felicibus apta . 
Uince prius malum benefactis recte uiuendo . 
Rex illa tuus cum uiderit , esto securus . 
Ipsius est tempus et nos in utrumque gerentes ; Ut si bellum adest , in pace martyres ibunt ? 
Multi quidem errant dicentes : Sanguine nostro Uincimus Iniquum ; quem manentem uincere nolunt . 
Obsidiando perit et ideo sentit Iniquus , Legitimus autem non sentit poenas ad actus ; Eiula euoque zelando pectus pugnis pertunde . 
Nunc si benefactis uinces , eris martyr in illo ; Tu ergo qui quaeris martyrium tollere uerbo , In pace te uesti bonis et esto securus . 
Belligerare cupis , stulte , quasi bella quiescunt ! 
Ex protoplausto die pugnatur in fine nobis . 
Libido praecipitat : bellum est , compugna cum illo . 
Luxuria suadet : abutere , bellum uicisti . 
Uino copioso parce , ne per illum aberres ; Maledicti retinete linguam , unde dominum adoras ; Conpescere furiam , pacificum redde te cunctis ; Oppressos miseriis depremere caue minores Terrorem adcommoda tantum et noli nocere ; Tramite uos recto ducite sincero per saeclum In tuis diuitiis communem te redde pusillis ; De labore tuo dona , nudum uesti : sic uincis . 
Insidias nullo facias qui Deo deseruis : Aspice principium , unde perit inuidiis hostis . 
Non sum ego doctor , sed lex docet ipsa clamando . 
Uerba geris tanta uana , qui sub uno momento Martyrium quaeris otiosus tollere Christo . 
Dum cupis , inde peris , dum ardes proximi zelo ; Extinguis te ipsum , quando te incendis abactus . 
Zelaris alium , inuide , de malo lucrantem , Et te parem concupis fieri pecuniae tantae . 
Lex sic non aspicit ; dum illam incumbere quaeris , Omnia suspensus uiuis in ardore lucrorum ; Cumque reus tibi sis ipsum te iudice damnans , Oculorum acies nunquam satiatur auara . 
Nunc ergo si credeas et cogites : uana cupido est Congerere nimium sub fragili uita moranti . 
Unde Deus clamat : Stulte , hanc noctem uocaris ! 
Postea ruina ruit : cuius erint ista talenta ? 
In suprema cadis iniusta lucra conando , Suggeret cum Dominus unicuique uicta diurna . 
Congestet alius : tu bono uiuere quaere , Et Deus cor censens agis super omnia uictor ; Nec enim dico , ut in timore te mittas , Cum pro die tuo uigilas sine fraude uiuendo . 
In esca perit auis aut inhaeret inprouida uisco . 
Arbitrare tibi simpliciter ualde cauendum . 
Excedant alii , finem tu prospice semper . 
Quid te bonum fingis alieno uulnere , nequior ? 
Unde tu largiris , alter cottidie plorat . 
Ista tu discredis Dominum uidere : doceris . 
Dona iniquorum non probat Altissimus , inquit . 
Erumpis miseris , dum fueris locos adeptus . 
Munera dat alter , ut alterum reddat inanem , Aut si fenerasti duplicem centesima nummum , Largiri uis inde , ut te quasi malum depurges : Omnipotens tales operas omnino recusat . 
Donas tu de lacrimis candidatus ; ille nigratus Oppressus usuris deplorat factus egenus . 
Nanctus praeterea tempus captat oribus hostis , Ad praesens populas pretio tu sanctos iniquus . 
Nec non et de lucro mercis si uis te piare , Te ipsum inlidis , non alium , inquam inique . 
Dispositum tempus uenit nostris pacem in urbe Et ruinas simul blandiente saeculo primis . 
Praecipitis populo , quem ipsi in schisma misistis : Aut facite legem ciuitatis aut exite de illa . 
Conspicitis stipulam cohaerentem in oculis nostris , Et uestris in oculis non uultis cernere trabem . 
Subdola pax uobis uenit , persecutio flagrat . 
Uulnera non parent , et sic sine caede ruistis , Bellum in absconsum geritur sub pace quod ipsud . 
De omnibus uobis uix unus caute se gessit . 
O malo nutriri in occisione praedicti ! 
Laudatis pacem subdolam et uobis iniquam . 
Alterius facti milites , non Christi , peristis . 
Lectores moneo quosdam cognoscere tantum , Et dare materiam ceteris exemplo uiuendi , Certamen fugire lites totidemque uitare , Terrorem premere , nec unquam esse superbos . 
Obsequia iusta maiorum quoque deferte ; Reddite uos Christo similes , filioli , magistro ; Inter agrestiua benefacitis lilia sitis . 
Beati facti estis , cum feceritis edicta . 
Uos flores in plebe , uos estis Christi lucernas , Seruate quod estis et memorare potestis . 
Ministerium Christi zacones exercite casti ; Idcirco ministri facite praecepta magistri . 
Nolite fugere personam iudicis aequi , Integrate locum uestrum per omnia docti . 
susum intendentes , semper Deo summo deuoti Tota Deo reddite inlaesa sacra , ministri . 
Rebus in diuersis exemplum date parati ; Inclinate caput uestrum pastoribus ipsi : Sic fiet , ut Christo possitis esse probati . 
Pastor si confessus fuerit , geminauit agonem . 
Apostolus autem tales iubet esse magistros : Sit patiens rector , sciat , ubi frena remittat ; Terreat in primis , et postea melle perungat , Obseruetque prius , ut faciat ipse quid dicit ; Redditur in culpa pastor saecularia seruans , In faciem cuius sis ausus dicere quicquam . 
Bullit in inferno rumoribus ipsa gehenna : Uae miserae plebi , dubia quae forte uacillat ! 
Si talis aderit pastor , paene perdita instat ; Deuotus autem eam continet recte gubernans ; Exhilaratur enim ex anima regibus aptis . 
In talibus spes est et uiuit ecclesia tota . 
Me solum exposcit tempus uobis dicere uerum . 
Ab uno semper mouitur , quod multi detractant . 
In me solo uolo odia conuertere uestra , Omnium ut pausent praecordias tanto rumore . 
Respicite dictum , quod ueritas odia tollat . 
Iam praedixi quod est de pace subdola quanta ! 
Blandiendo uobis subrepsit Euae seductor . 
Uos quia nescitis , laqueo instar ruistis , Sorbitis omnino auram dum saeculi ipsam . 
Non gratis aget , pro quo interceditis , ullus ; Ab igne qui refugit , agit in uoragine uestro . 
Tunc repetit suppetium miser denudatus a uobis : Ipsi iam horrescunt iudices peculantia uestra . 
De breuiori titulo nam in uobis inararem . 
Inspicitis dicentes , quibus uos ostenditis ultro ; Cum ipsis et epulas capitis et pascitis ipsos . 
Ob ea iam terrae paene fundamenta paratis . 
