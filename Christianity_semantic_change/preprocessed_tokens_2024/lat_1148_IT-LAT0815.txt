Jesu dulcis memoria Dans vera cordis gaudia Sed super mel et omnia Ejus dulcis praesentia . 
Nil canitur suavius , Nil auditur jucundius , Nil cogitatur dulcius , Quam Jesus Dei filius . 
Jesu spes poenitentibus , Quam pius es petenibus ! 
Quam bonus te quaerentibus ! 
Sed quid invenientibus ? 
Jesu dulcedo cordium , Fons vivus , lumen mentium , Excedens omne gaudium , Et omne desiderium . 
Nec lingua valet dicere , Nec littera exprimere : Expertus potest credere , Quid sit Jesum diligere . 
Jesum quaeram in lectulo , Clauso cordis cubiculo : Privatim et in publico Quaeram amore sedulo . 
Cum Maria diluculo Jesum quaeram in tumulo , Clamoris cordis querulo , Mente quaeram , non oculo . 
Tumbam perfundam fletibus , Locum replens gemitibus Jesu provolvar pedibus , Strictis haerens amplexibus . 
Jesu rex admirabilis ; Et triumphator nobilis : Dulcedo ineffabilis , Totus desiderabilis . 
Mane nobiscum Domine , Et nos illustra lumine , Pulsa mentis caligine , Mundum replens dulcedine . 
Quando cor nostrum visitas , Tunc lucet ei veritas , Mundi vilescit vanitas Et intus fervet caritas . 
Amor Jesu dulcissimus Et vere suavissimus Plus millies gratissimus Quam dicere sufficimus . 
Hoc probat ejus passio , Hoc Sanguinis effusio , Per quam nobis redemptio Datur , et Dei visio . 
Jesum omnes agnoscite , Amorem ejus poscite , Jesum ardentes quaerite , Quaerendo inardescite . 
Sic amantem diligite , Amoris vicem reddite , In hunc odorem currite , Et vota votis reddite . 
Jesus auctor clementiae , Totius spes laetitiae , Dulcoris fons et gratiae Verae cordis deliciae . 
Jesu mi bone , sentiam Amoris tui copiam , Da mihi per praesentiam Tuam videre gloriam . 
Quum digne loqui nequeam De te , tamen ne sileam : Amor facit , ut audeam Cum de te solum gaudeam . 
Tua , Jesu , dilectio , Grata mentis refectio , Replens sine fastidio Dans famem desiderio . 
Qui te gustant esuriunt : Qui bibunt , adhuc sitiunt : Desiderare nesciunt Nisi Jesum , quem diligunt . 
Quem tuus amor ebriat , Novit quid Jesus sapiat , Quam felix est , quem satiat . 
Non est ultra , quod cupiat . 
Jesu , decus Angelicum , In aure dulce canticum , In ore mel mirificum , In corde nectar coelicum . 
Desidero te millies , Mi Jesu , quando venies ? 
Me laetum quando facies ? 
Me de te quando saties ? 
Amor tuus continuus Mihi languor assiduus , Mihi fructus mellifluus Est et vitae perpetuus . 
Jesu summa benignitas , Mira cordis jucunditas , Incomprehensa bonitas , Tua me stringat caritas . 
Bonum mihi diligere Jesum , nil ultra quaerere , Mihi prorsus deficere , Ut illi queam vivere . 
O Jesu mi dulcissime , Spes suspirantis animae , Te quaerunt piae lacrimae , Te clamor mentis intimae . 
Quocumque loco fuero , Mecum Jesum desidero : Quam laetus , cum invenero ! 
Quam felix , cum tenuero ! 
Tunc amplexus , tunc oscula Quae vincunt mellis pocula , Tunc felix Christi copula , Sed in his parva morula . 
Jam quod quaesivi , video : Quod concupivi , teneo : Amore Jesu langueo , Et corde totus ardeo . 
Jesus cum sic diligitur , Hic amor non exstinguitur : Non tepescit , nec moritur : Plus crescit et accenditur . 
Hic amor ardet jugiter , Dulcescit mirabiliter , Sapit delectabiliter , Delectat et feliciter . 
Hic amor missus caelitus Haeret mihi medullitus , Mentem incendit penitus , Hoc delectatur spiritus . 
O beatum incendium , Et ardens desiderium ! 
O dulce refrigerium , Amare Dei Filium ! 
Jesu , flos matris virginis , Amor nostrae dulcedinis , Tibi laus , honor numinis , Regnum beatitudinis . 
Veni , veni , Rex optime , Pater immensae gloriae , Affulge menti clarius Jam exspectatus saepius . 
Jesu sole serenior , Et balsamo suavior , Omni dulcore dulcior , Prae cunctis amabilior . 
Cujus gustus sic afficit , Cujus odor sic reficit , In quo mea mens deficit , Solus amanti sufficit . 
Tu mentis delectatio , Amoris consummatio Tu mea gloriatio , Jesu mundi salvatio . 
Mi dilecte revertere , Consors paternae dexterae : Hostem vicisti prospere , Jam caeli regno fruere . 
Sequar te , quoquo ieris , Mihi tolli non poteris , Cum meum cor abstuleris , Jesu laus nostri generis . 
Caeli cives occurrite , Portas vestras attolite , Triumphatori dicite : Ave Jesu , Rex inclite . 
Rex virtutum , rex gloriae , Rex insignis victoriae , Jesu largitor veniae , Honor coelestis patriae . 
Tu fons misericordiae , Tu verae lumen patriae : Pelle nubem tristitiae , Dans nobis lucem gloriae . 
Te coeli chorus praedicat , Et tuas laudes replicat : Jesus orbem laetificat , Et nos Deo pacificat . 
Jesus in pace imperat , Quae omnem sensum superat , Hanc mea mens desiderat , Et ea frui properat . 
Jesus ad patrem rediit , Coeleste regnum subiit : Cor meum a me transiit , Post Jesum simul abiit . 
Quem prosequamur laudibus , Votis , hymnis et precibus ; Ut nos donet coelestibus , Cum ipso frui sedibus . 
Amen . 
