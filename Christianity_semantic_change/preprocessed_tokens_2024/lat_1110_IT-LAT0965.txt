Sed haec profecto regula - - si diligentius uim ipsius iuxta sensum illius consideremus - - argumentationum hanc non potest ostendere propter enuntiationes assumptionis et conclusionis modales , in quibus etiam modi praedicatorum uariantur pro diuersitate subiectorum . 
Cum enim dico : Hoc corpus est prius hoc homine tamquam materia tale est : Hoc corpus est hic homo ita quod hoc corpus posset esse absque hoc homine sed non e conuerso , quod aperte falsum est ; non igitur idem modus retinetur in conclusione qui erat in assumptione . 
In utraque enim propositione , si quis modum secundum sensum insistat - - cum ad expositionem peruenitur - - inuenerit iuxta sensum diuersos modos enuntiationis cum ipsa determinatione repetatur modali . 
Subiectum ipsius propositionis cum determinatione repetatur ( et diuersa sunt in assumptione et conclusione subiecta ) ; modalis itaque determinatio ; assumptionis ; secundum sensum haec est : ita quod hoc corpus posset esse absque hoc homine etc . 
conclusionis uero haec est : ita quod hic homo posset ; esse ; absque hoc homine etc . 
( ibi itaque ; hoc corpus ; , quod erat subiectum assumptionis repetitum , subintellegi , hic uero ; hic homo ; ) ; et ita diuersorum intellectuum uoces enuntiationis modos secundum sensum uariant . 
Si uero in assumptione et conclusione eundem modum constructio permanere permitteret , complexio argumentationum non falleret . 
Veluti si sic diceretur : Hic homo est hoc corpus ; sed hoc corpus est hic homo ita quod hic homo posset esse absque hoc homine etc . 
tunc quippe eadem modalis determinata , tam in assumptione quam in conclusione eius retenta , nihil diuersitatis afferret . 
Nec tamen hanc argumentationem ( quae uera est ) nec priorem ( quae falsa est ) regula superius inducta confirmare potest , si eius regulae sensum diligenter exponamus . 
Quae est huiusmodi : Quotiens aliquid praedicatur etc . 
id est quotiens omnis persona alicuius uocis est persona alterius uocis , et omnis persona illius alterius uocis est aliquid , omnis persona subiectae uocis est illud idem . 
' Personam autem uocis ' personalem significationem esse dicimus , secundum quod scilicet uoces iungi transitiue uel intransitiue Priscianus dicit . 
Cum autem dicimus quod omnis persona huius uocis ' hic homo ' est persona huius uocis ' hoc corpus ' , cum non sint multae personae ' hic homo ' sed una tantum , abusiue ' omnis ' accipimus cum multa non colligat , tanquam si opponamus ' prorsus ' uel ' omnino ' . 
Si quis itaque sensum regulae in supra posita expositione sumat , deprehendet regulam ad probationes praepositarum argumentationum non ualere ; maxime quia consequens regula uim modalium determinationum - - quae in conclusionibus argumentationum est - - non continet ( in consequenti quippe regula simpliciter dicitur quod persona subiecti prorsus est illud quod est persona praedicati termini , non etiam quod ita sit illud quod possit esse absque illo , sicut habet conclusio secundae argumentationis quae uera est ) . 
Si quis autem argumentationi secundae ( quae uera est ) regulam ei competentem adaptare uelit , talem proterat quae determinationes modales etiam contineat , sicut argumentatio cuius erit ; ac si hoc modo dicat : Quotiens aliquid praedicatur de aliquo ut de contento , et aliquid praedicatur de praedicato ut de contento aliquo modo , idem de subiecto eodem modo praedicatur quod est dicere : Quotiens persona alicuius uocis est prorsus persona alterius , et persona illius alterius prorsus est aliquid aliquo modo , persona subiectae uocis est illud idem eodem modo Veluti si hic homo est hoc corpus , et hoc corpus est hic homo ita quod hoc corpus posset esse absque hoc homine , hic homo est hic homo ita quod hic homo posset esse absque hoc homine . 
Si uero dicam ; ita quod tantum hic homo posset esse absque hoc homine ; , diuersa determinatio uariat modum . 
In omnibus itaque magis sensum quam uerba pensemus , quoniam secundum uerba multae conplexiones ex similitudine aliorum decipiunt , et secundum amborum dispositionem eaedem regulae tam falsis quam ueris argumentationibus applicari uidentur . 
De quibus erit agendum cum ad fallacias regularum peruenerimus . 
Sunt autem nonnullae propositiones quibus qui ' totum ' solummodo uocem esse confitentur nos impugnare posse uidetur . 
Sed sic et istud obiciendum uidetur : quod , si rem ex re constare dicamus et omnia plura unum totum efficere , utique , ubicumque erunt duo instituta , ipsa quippe duo unum totum facient quod est diuersum a singulis illis ; et ita , ubicumque sunt duo , sunt tria ( ipsa uidelicet duo et totum ipsorum , quod est diuersum a singulis illis et praedicatione remotum , cum neque haec pars sit ipsum totum neque illa ) ; sed rursus , cum omnia plura unum totum efficiant diuersum a singulis illis , ipsum totum iterum cum duabus partibus suis unum totum efficiet ; et illud rursus aliud cum partibus suis ; et sic in infinitum . 
Praeterea hunc ternarium dicimus constare ex his tribus unitatibus , et duae unitates unum binarium quaelibet reddunt . 
Quis neget hunc ternarium ex duobus binariis constare ? 
Eadem quippe unitas cum hac unitate unum binarium ; et cum illa alium binarium ; facit ; et ita ternarius duos in se continet binarios diuersos ab inuicem , cum hic binarius nullo modo sit ille , cum talem habeat partem quam ille non habet ( si enim hic binarius hac unitate constat , ille uero hac eadem non constat , profecto ille hic non esse conuincitur per necessariam syllogismi complexionem ) . 
Rursus opponi poterit : quod , cum dicitur ; si domus est , paries est ; , quomodo secundum constitutionem rei locus a ' toto ' dicatur ; aut quomodo res quae domus est probat parietem , cum neque haec domus probet hunc parietem uel illum , nec illa similiter aliquem alium ( uniuersalia quippe uocabula ad nullam subiectarum rerum percipiendam nos dirigunt ) ; quomodo etiam hanc diuisionem ; domus alia pars paries , alia tectum , alia fundamentum ; dicemus totius esse , cum totum in ea non diuidatur ( si enim totum ibi diuiditur , uel domus uel aliud quod sit domus uel haec uel illa ; quod si haec domus ibi diuiditur in partes , profecto haec ostenditur constare ex partibus , quod falsum est ) . 
Cum dicitur senarius perfici ex quaternario et dimidietate eius , istud ' eius ' ad hoc nomen ' quaternarium ' duobus modis referri potest secundum uim uerborum , hoc est uel secundum personam uel secundum speciem siue naturam quaternarii . 
Duobus quippe dictio relatiua ad praemissa refertur : modo quidem personaliter et quasi discrete ( secundum scilicet identitatem personae ) , modo indifferenter ac simpliciter secundum identitatem naturae , id est conuenientiae uel similitudinis rerum iuxta causam impositionis praemissi nominis . 
Naturam quippe Boethius dicit ; similitudinem rerum nascentium ; ac si aperte dicat easdem res esse unius naturae quae operatione naturae similes sunt ad inuicem . 
Unde hoc nomen quod est ' homo ' natura dicimus , quod ex una ipsius impositione commune est naturaliter multis rebus secundum hoc quod inuicem sibi naturaliter sunt similes ( in eo scilicet quod unaqueque eorum sit animal rationale mortale ) ; hoc uero nomen ' Socrates ' personae potius dicimus quam naturae , quia per ipsum discretio personae monstratur , non conuenientia multarum rerum quibus datum sit secundum similitudinem alicuius naturae . 
Et hanc interrogationem ; Quid est homo ? 
; naturae dicimus , istam autem ; Quis est iste ? 
; uel ; Quae est ista ? 
; dicimus esse personae ; unde , ad illud , uocabulum naturae seu similitudinis respondemus ( quod uidelicet multorum commune est secundum hoc quod sibi inuicem similia sunt ) , ut ' homo ' , ' animal ' ; ad istud uero , uocabulum personae seu discretionis ( quod uidelicet unam rem determinate ac discrete significat ) , ut ' Petrus ' , ' Marcha ' . 
Sicut ergo identitatem rerum duobus modis accipimus , uno quidem secundum personam ( ut ' idem est Marcus quod Tullius ' ) , alio modo secundum naturam siue speciem seu quacumque similitudine ( ut ' idem est Petrus quod Marcus ' , utpote homo uel animal sicut et ille ) , ita relatio , quae semper secundum ; res ; fit , duobus modis accipitur scilicet secundum identitatem personae uel naturae . 
Circa identitatem quidem personae relatio fit negatiue apud Sedulium ibi : Non quia qui summus pater est , et filius hic est ac si aperte diceret : Non est eadem utriusque persona affirmatiue autem circa naturam relatio fit apud eundem ubi statim subditur : Sed quia quod summus pater est , et filius hic est ac si diceret : Eiusdem naturae haec est persona et illa ( hoc est ; similis siue indifferens in natura diuinae substantiae ; ) . 
Ibi itaque ' qui ' relatiuum nomen secundum eandem personam relatiue ponitur , hic ' quod ' secundum naturam relatiue supponitur . 
Sed et cum dicimus : Homo sculpit qui pingit uel Homo sculpit et idem pingit potest relatio accipi uel ad eandem personam ( ut uidelicet idem personaliter homo utrumque faciat ) uel ad speciem siue naturam humanitatis indifferenter ( id est simpliciter secundum intelligentiam praemissi nominis ) , ac si iterum ipsum nomen quod est ' homo ' repeteretur et discerneretur ; homo sculpit ; , ; homo pingit ; ( quod etiam pro diuersis personis contingere posset ) . 
Nam cum dicimus : Nullum simile est illud cui est simile si uera sit enuntiatio , accipienda est relatio tantummodo secundum identitatem personae , ut uidelicet nulla res sit ea personaliter cui similis sit . 
Ut , cum Socrates sit similis homini ( uerbi gratia Platoni ) , non tamen ideo uerum est simpliciter quod non sit homo , sed tantum quod non sit ille homo cui est similis . 
Similiter et cum dicimus : Si aliquod totum est , quaelibet pars illius totius est ( uel eiusdem totius ) ad personam facienda est relatio . 
Quippe cum omnis domus totum sit , et paries sit pars domus , non tamen uerum est quod , si domus est , quaelibet pars domus est ; alioquin sequeretur quod si haec domus est , quaelibet pars illius alterius domus est ( hoc scilicet per regulam ostendi potest quod si domus est , quaelibet pars illius domus est quae est , non domus simpliciter ) . 
Nec hoc similiter uerum est quod si haec domus est , hic paries est ( licet hic paries pars sit domus ) ; sed si domus est , paries eiusdem domus ; est ; quae est ( omnis quippe domus ex aliquo pariete constat sed non omnis ex hoc ) . 
Cum uero dicimus hoc : Mulier quae damnauit saluauit non circa eandem personam sed circa naturam sexus muliebris ; . 
. . ; ( scilicet saluauit ) : Eua quippe damnauit , Maria saluauit . 
Priscianus quoque constructionum huiusmodi relationem non ad personam facit , ubi uidelicet de ' sui ' loquitur . 
Sed etc . 
Non ualet confirmatio si per ' illud idem ' relatio secundum identitatem personae fiat , ac si dicamus ; quoddam animal non est illud idem animal quod homo est ; . 
Nempe hoc non posset ostendi quod quoddam animal omnino non est album , sicut habebat conclusio . 
Similiter cum in ista argumentatione dicimus hanc enuntiationem ; Socrates est homo ; enuntiare ; Socratem esse id quod ipse est ; , istud ' id ' non secundum personam discrete proferimus sed indifferenter tam secundum naturam quam secundum personam illud accipimus . 
Non enim propositio proponit Socratem esse illam personam quae ipse est , sed enuntiamus illum humanam naturam habere , hoc est hominem esse , sicut et cum dicimus ; Socrates est homo et Plato est idem ; . 
At uero etc . 
Aristoteles hanc regulam : Si quid fit aliquid , non est illud quod fit inducit ad hoc probandum quod si homo fit pulcher , et non est pulcher . 
Si relatio fit secundum identitatem personae ( non simpliciter secundum intelligentiam cuiuscumque praemissi nominis ) non potest ex regula exigentia ostendi proposita , ; si fit pulcher non est ille pulcher cum ipse fit ; . 
Non solum relatio uocis ad naturam fit quandoque , uerum et demonstratio , cum in benedictione aquae dicitur ; qui te de latere suo produxit ; uel ; in uinum conuertit ; uel ; super te ambulauit ; uel ; in te baptizatus est ; . 
Hic quippe non ad personam praesentis aquae sed ad speciem siue naturam aquatici elementi indifferenter loquitur , ac si ita diceret : ; qui te produxit , hoc est eiusdem naturae elementum , quod uidelicet similiter aqua sit sicut et tu ; . 
Cum itaque tam relatio quam demonstratio modo ad personam proprie , modo ad naturam quodammodo accommodetur , facile est soluere quod superius opponebatur de eo quod dicitur ; senarius perfici ex quaternario et dimidietate eius ; ; ita scilicet ut hoc ad nomen ' quaternarii ' non personaliter sed simpliciter siue indifferenter referatur , ac si uidelicet ipsum nomen iterum repeteretur et diceretur ; ex quaternario et dimidietate quaternarii ( cuiuscumque scilicet quaternarii ) , hoc est ex quaternario et binario aliquo quocumque ; . 
Quod autem de infinitate supra quoque opposuimus nihil est . 
Quippe cum dicitur quod ; quaelibet plura unum totum integraliter conficiunt ; , talia plura accipimus quae diuersa ad inuicem sunt , non solum praedicatione uerum etiam tota continentia constitutionis ( ut uidelicet alterum in constitutione nec alterum nec aliquid alterius comprehendat ) ; totum autem quod ex duabus partibus constat non est ab illis quas continet diuersum secundum essentiae suae capacitatem . 
Ideo illud aliquid totum non conficitur quasi diuersa pars ab illis . 
Hoc etiam modo refellitur illud quod dictum est ; confici ex duobus diuersis binariis ; , cum ' diuersi ' recte non dicantur cum eandem contineant in quantitate suae essentiae partem . 
' Diuersum ' itaque personaliter dicimus proprie quod , non solum praedicatione , uerum etiam tota essentiae suae quantitate discretum est ( ut uidelicet nihil aliud sit in isto quam in illo secundum quod superius in quinto capitulo concessimus aliquem posse habere solam domum , ut uidelicet non haberet aliud a domo - - hoc est ita diuersum a domo ut , non solum praedicatione , uerum etiam constitutione ab ea penitus disiunctum sit ) . 
Multa itaque specie seu genere differunt quae hoc modo diuersa non sunt , sicut homo et manus ipsius ( cum ipse animatum corpus sit et inanimatum ) . 
Sicut cum dicimus : Domum sufficienter diuidi per parietem et tectum et fundamentum ac si nullas alias partes praeter istas tres habeat ' alias ' oportet intelligi non solum praedicatione remotas ab inuicem uerum etiam diuersas continentia constitutionis , ita scilicet ut nec in istis contineantur nec istas contineant , nec eandem partem cum aliquo horum trium communicent ( alioquin falsum esset istas solas tres esse partes domus ) . 
Quod etiam opponebant de loco a ' toto ' uel de diuisione ' totius ' ita hoc soluendum est : quod , cum dicitur : Si domus est , paries est etiam locum a ' toto ' esse concedimus , hanc uocem ' totum ' locum esse proprie concedimus , non significatum ipsius , sicut et hanc uocem ' genus ' et ' definitio ' et caeteras . 
Si autem ad significata respiciamus , multo plures loci differentiae essent quam maximae propositiones . 
Quod si quis uocet omnia genera unum locum in eo quod genera sunt , cum non etiam omnes maximas propositiones unam maximam propositionem esse dicat ( in eo scilicet quod sunt a genere ) , aut si ex modo probandi generum ipsas maximas propositiones uariet ( cum enim maxime ipsos ' locos differentias ' ; uocent ; quia uarie probant , hoc est ipsa genera ) , propterea haec nomina tantum ( ' genus ' , ' totum ' , ' oppositum ' , etc . 
) quae respondent ad unum locum , sola bene differentiae maximarum propositionum dicuntur , non eorum significata . 
Ad quod ostendendum inducit Boethius ' rationalitatem ' quae constituit hominem tanquam eius differentia , ut uidelicet per similitudinem constituendi ostendat haec uocabula ' differentias maximarum propositionum ' quas constituunt debere dici . 
Quippe non ita per significata sicut per hoc nomen maxime propositiones differunt , cum eadem sint significata huius nominis ' generis ' et ' oppositi ' et caeterarum differentiarum . 
