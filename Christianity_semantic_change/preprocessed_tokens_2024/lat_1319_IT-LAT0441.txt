Vidimus in nigris albo patiente lituris Pyerio demulsa sinu modulamina nobis . 
Forte recensentes pastas de more capellas tunc ego sub quercu meus et Melibeus eramus . 
Ille quidem , cupiebat enim consciscere cantum , ; Tityre , quid Mopsus ? 
Quid vult ? 
Edissere ; dixit . 
Ridebam , Mopse ; magis et magis ille premebat . 
Victus amore sui , posito vix denique risu , ; Stulte , quid insanis ? 
; inquam : ; Tua cura capelle te potius poscunt , quanquam mala cenula turbet . 
Pascua sunt ignota tibi que Menalus alto vertice declivi celator solis inumbrat , herbarum vario florumque inpicta colore . 
Circuit hec humilis et tectus fronde saligna perpetuis undis a summo margine ripas rorans alveolus , qui , quas mons desuper edit , sponte viam , qua mitis erat , se fecit aquarum . 
Mopsus in his , dum lenta boves per gramina ludunt , contemplatur ovans hominum superumque labores ; inde per inflatos calamos interna recludit gaudia , sic ut dulce melos armenta sequantur , placatique ruant campis de monte leones , et refluant unde , frondes et Menala nutent ; . 
; Tityre ; , tunc ; si Mopsus ; ait ; decantat in herbis ignotis , ignora tamen sua carmina possum , te monstrante , meis vagulis prodiscere capris ; . 
Hic ego quid poteram , cum sic instaret anhelus ? 
; Montibus Aoniis Mopsus , Melibee , quot annis , dum satagunt alii causarum iura doceri , se dedit et sacri memoris perpalluit umbra . 
Vatificis prolutus aquis , et lacte canoro viscera plena ferens et plenus ad usque palatum , me vocat ad frondes versa Peneyde cretas ; . 
; Quid facies ? 
; Melibeus ait : ; Tu tempora lauro semper inornata per pascua pastor habebis ? 
; . 
; O Melibee , decus vatum , quoque nomen in auras fluxit , et insomnem vix Mopsum Musa peregit ; ; retuleram , cum sic dedit indignatio vocem : ; Quantos balatus colles et prata sonabunt , si viridante coma fidibus peana ciebo ! 
Sed timean saltus et rura ignara deorum . 
Nonne triumphales melius pexare capillos et patrio , redeam si quando , abscondere canos fronde sub inserta solitum flavescere Sarno ? 
; . 
Ille : ; Quis hoc dubitet ? 
Propter quod respice tempus , Tityre , quam velox ; nam iam senuere capelle quas concepturis dedimus nos matribus hircos ; . 
Tunc ego : ; Cum mundi circumflua corpora cantu astricoleque meo , velut infera regna , patebunt , devincire caput hedere lauroque iuvabit : concedat Mopsus ; . 
; Mopsus ; tunc ille ; quid ? 
; inquit . 
; Comica nonne vides ipsum reprehendere verba , tum quia femineo resonant ut trita labello , tum quia Castalias pudet acceptare sorores ? 
; ipse ego respondi , versus iterumque relegi , Mopse , tuos . 
Tunc ille humeros contraxit et ; Ergo quid faciemus ; ait ; Mopsum revocare volentes ? 
; . 
; Est mecum quam noscis ovis gratissima ; , dixi ; ubera vix que ferre potest , tam lactis abundans ; rupe sub ingenti carptas modo ruminat herbas . 
Nuli iuncta gregi nullis assuetaque caulis , sponte venire solet , numquam vi , poscere mulctram . 
Hanc ego prestolor manibus mulgere paratis , hac implebo decem missurus vascula Mopso . 
Tu tamen interdum capros meditere petulcos et duris crustis discas infigere dentes ; . 
Talia sub quercu Melibeus et ipse canebam , parva tabernacla nobis dum farra coquebant . 
Velleribus Colchis prepes detectus Eous alipedesque alii pulcrum Titana ferebant . 
Orbita , qua primum flecti de culmine cepit , currigerum canthum libratim quemque tenebat ; resque refulgentes , solite superarier umbris , vincebant umbras et fervere rura sinebant . 
Tityrus hoc propter confugit et Alphesibeus ad silvam , pecudumque suique misertus uterque , fraxineam silvam tiliis platanisque frequentem . 
Et dum silvestri pecudes mixteque capelle insidunt herbe , dum naribus aera captant , Tityrus , hic annosus enim , defensus acerna fronde soporifero gravis incumbebat odori ; nodosoque piri vulso de stirpe bacillo stabat subnixus , ut diceret , Alphesibeus . 
; Quod mentes hominum ; fabatur ; ad astra ferantur , unde fuere , nove cum corpora nostra subirent ; quod pisces coeant pelagi pelagusque relinquant flumina qua primum Nerei confinia tangunt ; Caucason Hyrcane maculent quod sanguine tigres , et Libies coluber quod squama verrat arenas , non miror , nam cuique placent conformia vite , Tityre ; sed Mopso miror , mirantur et omnes pastores alii mecum Sicula arva tenentes , arida Ciclopum placeant quod saxa sub Ethna ; . 
Dixerat , et calidus et gutture tardus anhelo iam Melibeus adest et vix ; En , Tityre ; dixit . 
Inrisere senes iuvenilia guttura , quantum Sergestum e scopulo vulsum risere Sicani . 
Tum senior viridi canum de cespite crinem sustulit et patulis efflanti naribus infit : ; O nimium iuvenis , que te nova causa coegit pectoreos cursu rapido sic angere folles ? 
; . 
Ille nichil contra , sed , quam tunc ipse tenebat , cannea cum tremulis coniuncta est fistula labris , sibilus hinc simplex avidas non venit ad aures , verum , ut arundinea puer is pro voce laborat , mira loquar , sed vera tamen , spiravit arundo : ; et , tria si flasset ultra spiramina flata , centum carminibus tacitos mulcebat agrestes . 
Tityrus et se cum conceperat Alphesibeus , Tityron et voces compellant Alphesibei : ; Sic , venerande senex , tu roscida rura Pelori deserere auderes , antrum Ciclopis iturus ? 
; . 
Ille : ; Quid hoc dubitas ? 
Quid me , carissime , tentas ? 
; . 
; Quid dubito ? 
Quid tento ? 
; refert tunc Alphesibeus : ; Tibia non sentis quod fit virtute canora numinis et similis natis de murmure cannis , murmure pandenti turpissima tempora regis qui iussu Bromii Pactolida tinxit arenam ? 
Quod vocet ad litus Ethneo pumice tectum , fortunate senex , falso ne crede favori , et Driadum miserere loci pecorumque tuorum . 
Te iuga , te saltus nostri , te flumina flebunt absentem et Mymphe mecum peiora timentes , et cadet invidia quam nunc habet ipse Pachynus ; nos quoque pastores te cognovisse pigebit . 
Fortunate senex , fontes et pabula nota desertare tuo vivaci nomine nolis ; . 
; O plus quam media merito pars pectoris huius ; ( atque suum tetigit ) longevus Tityrus inquit , ; Mopsus amore pari mecum connexus ob illas que male gliscentem timide fugere Pyreneum , litora dextra Pado ratus a Rubicone sinistra me colere , Emilida qua terminat Adria terram , litoris Ethnei commendat pascua nobis , nescius in tenera quod nos duo degimus herba Trinacride montis , quo non fecundius alter montibus in Siculis pecudes armentaque pavit . 
Sed quanquam viridi sint postpondea Pelori Ethnica saxa solo , Mopsum visurus adirem , hic grege dimisso , ni te , Polipheme , timerem ; . 
; Quis Poliphemon ; ait ; non horreat ; Alphesibeus ; assuetum rictus humano sanguine tingui , tempore iam ex illo quando Galathea relicti Acidis heu miseri discerpere viscera vidit ? 
Vix illa evasit : an vis valuisset amoris , effera dum rabies tanta perferbuit ira ? 
Quid , quod Achemenides , sociorum cede cruentum tantum prospiciens , animam vix claudere quivit ? 
A , mea vita , precor , numquam tam dira voluptas te premat , ut Rhenus et Nayas illa recludat hoc illustre caput , cui iam frondator in alta virgine perpetuas festinat cernere frondes ; . 
Tityrus arridens et tota mente secundus verba gregis magni tacitus concepit alumni . 
Sed quia tam proni scindebant ethra iugales , ut rem quamque sua iam multum vinceret umbra , virgiferi , silvis gelida cum valle relictis , post pecudes rediere suas , hirteque capelle , inde velut reduces ad mollia prata , preibant . 
Callidus interea iuxta latitavit Iollas , omnia qui didicit , qui retulit omnia nobis : ille quidem nobis , et nos tibi , Mopse , poymus . 
Pyeridum vox alma , novis qui cantibus orbem mulces letifluum , vitali tollere ramo dum cupis , evolvens triplicis confinia sortis indita pro meritis animarum , sontibus Orcum , astripetis Lethem , epyphebia regna beatis , tanta quid heu semper iactabis seria vulgo , el nos pallentes nichil ex te vate legemus ? 
Ante quidem cythara pandum delphyna movebit Davus et ambigue Sphyngos problemata solvet , Tartareum preceps quam gens ydiota figuret et segreta poli vix experata Platoni : que tamen in triviis nunquam digesta coaxat comicomus nebulo , qui Flaccum pelleret orbe . 
; Non loquor his , ymo studio callentibus ; , inquis . 
Carmine sed laico : clerus vulgaria tempnit , et si non varient , cum sint ydiomata mille . 
Preterea nullus , quos inter es agmine sextus , nec quem consequeris celo , sermone forensi descripsit . 
Quare , censor liberrime vatum , fabor , si fandi paulum concedis habenas . 
Nec margaritas profliga prodigus apris , nec preme Castalias indigna veste sorores ; at , precor , ore cie que te distinguere possint carmine valisono , sorti comunis utrique . 
Et iam multa tuis lucem narratibus orant : dic age quo petiit Iovis armiger astra volatu , dic age quos flores , que lilia fregit arator , dic Frigios damas laceratos dente molosso , dic Ligurum montes et classes Parthenopeas , carmine quo possis Alcide tangere Gades et quo te refluus relegens mirabitur Hyster , et Pharos et quondam regnum te noscet Helysse . 
Si te fama iuvat , parvo te limite septum non contentus eris , nec vulgo iudice tolli . 
En ego iam primus , si dignum duxeris esse , clericus Aonidum , vocalis verna Maronis , promere gimnasiis te delectabor ovantum inclita Peneis redolentem tempora sertis , ut prevectus equo sibi plaudit preco sonorus festa trophea ducis populo pretendere leto . 
Iam michi bellisonis horrent clangoribus aures : quid pater Apeninus hiat ? 
quid concitat equor Tirrenum Nereus ? 
quid Mars infrendet utroque ? 
Tange chelim , tantos hominum compesce labores . 
Ni canis hec , alios ad te pendendo , poeta omnibus ut solus dicas , indicta manebunt . 
Si tamen Eridani michi spem mediamne dedisti quod visare notis me dignareris amicis , nec piget enerves numeros legisse priorem quos strepit arguto temerarius anser olori , respondere velis , aut solvere vota , magister . 
Forte sub inriguos colles , ubi Sarpina Rheno obvia fit , viridi niveos interlita crines nympha procax , fueram nativo conditus antro . 
Frondentes ripas tondebant sponte iuvenci , mollia carpebant agne , dumosa capelle . 
Quid facerem ? 
Nam solus eram puer incola silve : irruerant alii causis adigentibus urbem , nec luci Nisa michi nec respondebat Alexis , suetus uterque comes . 
Calamos moderabar ydraules falce recurvella , cuncte solamina , quando litoris Adriaci resonantem Tityron umbra , qua dense longo pretexunt ordine pinus pascua , porrecte celo genioque locali , alida myrtetis et humi florentibus herbis , quaque nec arentes Aries fluvialis arenas esse sinit , molli dum postulat equora villo , retulit ipse michi flantis leve sibilus Euri , quo vocalis odor per Menala celsa profusus balsamat auditus et lac distillat in ora , quale nec a longo meminerunt tempore mulsum custodes gregium , quanquam tamen Archades omnes . 
Archades exultant audito carmine Nymphe pastoresque boves et oves hirteque capelle arrectisque onagri decursant auribus ipsi : ipsi etiam Fauni saliunt de colle Licei . 
Et mecum : ; Si cantat oves et Tityrus hircos aut armenta trahit , quianam civile canebas urbe sedens carmen , quando hoc Benacia quondam pastorale sonans detrivit fistula labrum ? 
Audiat in silvis et te cantare bubulcum ; . 
Nec mora , depostis calami maioribus , inter arripio tenues et labris flantibus hysco . 
A , divine senex , a sic eris alter ab illo ! 
Alter es , aut idem , Samio si credere vati sic liceat Mopso , sicut liceat Melibeo . 
Eheu pulvereo quod stes in tegmine scabro et merito indignans singultes pascua Sarni rapta tuis gregibus , ingrate dedecus urbi , humectare genas lacrimarum flumine Mopso parce tuo , nec te crucia crudelis et illum , cuius amor tantum , tantum complectitur , inquam , iam te , blande senex , quanto circunligat ulmum proceram vitim per centum vincula nexu . 
O si quando sacros iterum flavescere canos fonte tuo videas et ab ipsa Phillide pexos , quam visando tuas tegetes miraberis uvas ! 
Ast intermedium pariat ne tedia tempus letitie , spectare potes quibus otior antris et mecum pausare . 
Simul cantabimus ambo : ipse levi calamo , sed tu gravitate magistrum firmius insinuans , ne quem sua deserat etas . 
Ut venias , locus ipse vocat : fons humidus intus antra rigat , que saxa tegunt , virgulta flabellant ; circiter origanum redolet ; quoque causa soporis herba papaveris est , oblivia , qualiter aiunt , grata creans ; serpylla tibi substernet Alexis , quem Corydon vocet ipse rogent ; tibi Nisa lavabit ipsa pedes accinta libens cenamque parabit ; Testilis hec inter piperino polvere fungos condiet , et permixta doment multa allia , si quos forsitan inprudens Melibeus legerit hortis ; ut comedas apium memorabunt mella susurri ; poma leges Niseque genas equantia mandes , pluraque servabis nimio defensa decore . 
Iamque superserpunt hedere radicibus antrum , serta parata tibi . 
Nulla est cessura voluptas . 
Huc ades : hue venient , qui te pervisere gliscent , Parrhasii iuvenesque senes , et carmina leti qui nova mirari cupiantque antiqua doceri . 
Hi tibi silvestres capreas , hi tergora lincum orbiculata ferent , tuus ut Melibeus amabat . 
Huc ades , et nostros timeas neque , Tityre , saltus ; namque fidem celse concusso vertice pinus glandifereque etiam quercusque arbusta cedere . 
Non hic insidie , non hic iniuria , quantas esse putas . 
Non ipse michi te fidis amanti ? 
sunt forsan mea regna tibi despecta ? 
Sed ipsi di non erubuere cavis habitare sub antris : testis Achilleus Chyron et pastor Apollo . 
Mopse , quid es demens ? 
Quia non permittet Iollas comis el urbanus , dum sunt tua rustica dona , hisque tabernaclis non est modo tutius antrum , quis potius ludat . 
Sed te quis mentis anhelum ardor agit , vel que pedibus nova nata cupido ? 
Miratur puerum virgo , puer ipse volucrem , et volucris silvas et silve flamina verna ; Tityre , te Mopsus : miratio gignit amorem . 
Me contempne : sitim frigio Musone levabo , scilicet , hoc nescis ? 
fluvio potabor avito . 
Quid tamen interea mugit mea bucula circum ? 
quadrifluumne gravat coxis humentibus uber ? 
Sic reor : en propero situlas inplere capaces lacte novo , quo dura queant mollescere frusta . 
Ad mulctrale veni , si tot mandabimus illi vascula , quot nobis promisit Tityrus ipse . 
Sed lac pastori fors est mandare superbum . 
Dum loquor , en comites , et sol de monte rotabat . 
