Inuenta primus secuit qui naue profundum Et rudibus remis sollicitauit aquas , Qui dubiis ausus committere flatibus alnum Quas natura negat praebuit arte uias , Tranquillis primum trepidus se credidit undis Litora securo tramite summa legens ; Mox longos temptare sinus et linquere terras Et leni coepit pandere uela Noto ; Ast ubi paulatim praeceps audacia creuit Cordaque languentem dedidicere metum , Iam uagus inrumpit pelago caelumque secutus Aegaeas hiemes Ioniumque domat . 
Inferni raptoris equos adflataque curru Sidera Taenario caligantesque profundae Iunonis thalamos audaci prodere cantu Mens concussa iubet . 
gressus remouete , profani . 
Iam furor humanos nostro de pectore sensus Expulit et totum spirant praecordia Phoebum ; Iam mihi cernuntur trepidis delubra moueri Sedibus et claram dispergere limina lucem Aduentum testata dei ; iam magnus ab imis Auditur strepitus terris templumque remugit Cecropium sanctasque faces attollit Eleusin . 
Angues Triptolemi stridunt et squamea curuis Colla leuant adtrita iugis lapsuque sereno Erecti roseas tendunt ad carmina cristas . 
Ecce procul ternis Hecate uariata figuris Exoritur leuisque simul procedit Iacchus Crinali florens hedera , quem Parthica uelat Tigris et auratos in nodum colligit ungues ; Ebria Maeonius firmat uestigia thyrsus . 
Di , quibus innumerum uacui famulatur Auerni Vulgus iners , opibus quorum donatur auaris Quidquid in orbe perit , quos Styx liuentibus ambit Interfusa uadis et quos fumantia torquens Aequora gurgitibus Phlegethon perlustrat anhelis : Vos mihi sacrarum penetralia pandite rerum Et uestri secreta poli : qua lampade Ditem Flexit Amor ; quo ducta ferox Proserpina raptu Possedit dotale Chaos quantasque per oras Sollicito genetrix errauerit anxia cursu ; Vnde datae populis fruges et glande relicta Cesserit inuentis Dodonia quercus aristis . 
Dux Erebi quondam tumidas exarsit in iras Proelia moturus superis quod solus egeret Conubiis sterilesque diu consumeret annos Inpatiens nescire torum nullasque mariti Inlecebras nec dulce patris cognoscere nomen . 
Iam quaecumque latent ferali monstra barathro In turmas aciemque ruunt contraque Tonantem Coniurant Furiae , crinitaque sontibus hydris Tisiphone quatiens infausto lumine pinum Armatos ad castra uocat pallentia Manes . 
Paene reluctatis iterum pugnantia rebus Rupissent elementa fidem penitusque reuulso Carcere laxatis pubes Titania uinclis Vidisset caeleste iubar rursusque cruentus Aegaeon positis aucto de corpore nodis Obuia centeno uexasset fulmina motu . 
Sed Parcae uetuere minas orbique timentes Ante pedes soliumque ducis fudere seueram Canitiem genibusque suas cum supplice fletu Admouere manus : quarum sub iure tenentur Omnia , quae seriem fatorum pollice ducunt Longaque ferratis euoluunt saecula fusis . 
Prima fero Lachesis clamabat talia regi Incultas dispersa comas : ' o maxime noctis Arbiter umbrarumque potens , cui nostra laborant Stamina , qui finem cunctis et semina praebes Nascendique uices alterna morte rependis , Qui uitam letumque regis ( nam quidquid ubique Gignit materies , hoc te donante creatur Debeturque tibi , certisque ambagibus aeui Rursus corporeos animae mittuntur in artus ) : Ne pete firmatas pacis dissoluere leges Quas dedimus neuitque colus , neu foedera fratrum Ciuili conuerte tuba . 
cur impia tollis Signa ? 
quid incestis aperis Titanibus auras ? 
Posce Iouem ; dabitur coniunx . 
' Vix illa ; pepercit Erubuitque preces animusque relanguit atrox Quamuis indocilis flecti : ceu turbine rauco Cum grauis armatur Boreas , glacieque niuali Hispidus et Getica concretus grandine pinnas flare cupit pelagus siluas camposque sonoro Flamine rapturus ; si forte aduersus aenos Aeolus obiecit postes , uanescit inanis Impetus et fractae redeunt in claustra procellae . 
Tum Maia genitum , qui feruida dicta reportet , Imperat acciri . 
Cyllenius adstitit ales Somniferam quatiens uirgam tectusque galero . 
Ipse rudi fultus solio nigraque uerendus Maiestate sedet : squalent inmania foedo Sceptra situ ; sublime caput maestissima nubes Asperat et dirae riget inclementia formae ; horrorem dolor augebat . 
tum talia celso Ore tonat ( tremefacta silent dicente tyranno Atria ; latratum triplicem conpescuit ingens Ianitor et presso lacrimarum fonte resedit Cocytos tacitisque Acheron obmutuit undis Et Phlegethonteae requierunt murmura ripae ) : ' Atlantis Tegeaee nepos , commune profundis Et superis numen , qui fas per limen utrumque Solus habes geminoque facis commercia mundo , I celer et proscinde Notos et iussa superbo Redde Ioui : ' tantumne tibi , saeuissime frater , In me iuris erit ? 
sic nobis noxia uires Cum caelo fortuna tulit ? 
num robur et arma Perdidimus , si rapta dies ? 
an forte iacentes Ignauosque putas quod non Cyclopia tela Stringimus aut uacuas tonitru deludimus aures ? 
Nonne satis uisum grati quod luminis expers Tertia supremae patior dispendia sortis Informesque plagas , cum te laetissimus ornet Signifer et uario cingant splendore Triones , Sed thalamis etiam prohibes ? 
Nereia glauco Neptunum gremio conplectitur Amphitrite ; Te consanguineo recipit post fulmina fessum Iuno sinu . 
quid enim narrem Latonia furta , Quid Cererem magnamque Themin ? 
tibi tanta creandi Copia ; te felix natorum turba coronat . 
Ast ego deserta maerens inglorius aula Inplacidas nullo solabor pignore curas ? 
Non adeo toleranda quies . 
primordia testor Noctis et horrendae stagna intemerata paludis : Si dictis parere negas , patefacta ciebo Tartara , Saturni ueteres laxabo catenas , Obducam tenebris solem , conpage soluta Lucidus umbroso miscebitur axis Auerno . 
' ' Vix ea fatus erat , iam nuntius astra tenebat . 
Audierat mandata Pater secumque uolutat Diuersos ducens animos , quae tale sequatur Coniugium Stygiosque uelit pro sole recessus . 
Certa requirenti tandem sententia sedit . 
Aetnaeae Cereri proles optata uirebat Vnica nec tribuit subolem Lucina secundam Fessaque post primos haeserunt uiscera partus ; Infecunda quidem , sed cunctis altior extat Matribus et numeri damnum Proserpina pensat . 
Hanc fouet , hanc sequitur ; uitulam non blandius ambit Torua parens , pedibus quae nondum proterit arua Nec noua lunatae curuauit germina frontis . 
Iam vicina toro plenis adoleuerat annis Virginitas , tenerum iam pronuba flamma pudorem Sollicitat mixtaque tremit formidine uotum . 
Personat aula procis : pariter pro uirgine certant Mars clipeo melior , Phoebus praestantior arcu ; Mars donat Rhodopen , Phoebus largitur Amyclas Et Delon Clariosque lares ; hinc aemula Iuno , Hinc poscit Latona nurum . 
despexit utrumque Flaua Ceres raptusque timens ( heu caeca futuri ! 
) [ Commendat Siculis furtim sua pignora terris Infidis Laribus natam commisit alendam ] Aethera deseruit Siculasque relegat in oras Ingenio confisa loci . 
Trinacria quondam Italiae pars una fuit , sed pontus et aetas Mutauere situm . 
rupit confinia Nereus Victor et abscissos interluit aequore montes Paruaque cognatas prohibent discrimina terras . 
Nunc illam socia raptam tellure trisulco Opponit natura mari : caput inde Pachyni Respuit Ionias praetentis rupibus iras ; Hinc latrat Gaetula Thetis Lilybaeaque pulsat Bracchia consurgens ; hinc indignata teneri Concutit obiectum rabies Tyrrhena Pelorum . 
In medio scopulis se porrigit Aetna perustis , Aetna Giganteos numquam tacitura triumphos , Enceladi bustum , qui saucia terga reuinctus Spirat inexhaustum flagranti uulnere sulphur Et quotiens detractat onus ceruice rebelli In dextrum laeuumque latus , tunc insula fundo Vellitur et dubiae nutant cum moenibus urbes . 
Aetnaeos apices solo cognoscere uisu , Non aditu temptare licet . 
pars cetera frondet Arboribus , nullo teritur cultore cacumen . 
Nunc uomit indigenas nimbos piceaque grauatum Foedat nube diem , nunc molibus astra lacessit Terrificis damnisque suis incendia nutrit . 
Sed quamuis nimio feruens exuberet aestu , Scit niuibus seruare fidem pariterque fauillis : Durescit glacies tanti secura uaporis , Arcano defensa gelu , fumoque fideli Lambit contiguas innoxia flamma pruinas . 
Quae scopulos tormenta rotant ? 
quae tanta cauernas verbis glomerat ? 
quo fonte ruit Vulcanius amnis ? 
Siue quod obicibus discurrens uentus opertis Offenso rimosa furit per saxa meatu , Dum scrutatur iter , libertatemque reposcens Putria multiuagis populatur flatibus antra ; Seu mare sulphurei ductum per uiscera montis Oppressis ignescit aquis et pondera librat . 
Hic ubi seruandum mater fidissima pignus Abdidit , ad Phrygios tendit secura penates Turrigeramque petit Cybelen sinuosa draconum Membra regens , uolucri qui peruia nubila tractu Signant et placidis umectant frena uenenis : Frontem crista tegit ; pingunt maculosa uirentes Terga notae ; rutilum squamis intermicat aurum . 
Nunc spiris Zephyros tranant , nunc arua uolatu Inferiore secant . 
cano rota puluere labens Sulcatam fecundat humum : flauescit aristis Orbita ; surgentes condunt uestigia culmi ; Vestit iter comitata seges . 
Iam linquitur Aetna Totaque decrescit refugo Trinacria uisu . 
Heu quotiens praesaga mali uiolauit oborto Rore genas , quotiens oculos ad tecta retorsit Talia uoce mouens : ' salue , gratissima tellus , Quam nos praetulimus caelo : tibi gaudia nostri Sanguinis et caros uteri commendo labores . 
Praemia digna manent : nullos patiere ligones Et nullo rigidi uersabere uomeris ictu ; Sponte tuus florebit ager ; cessante iuuenco Ditior oblatas mirabitur incola messes . 
' Sic ait et fuluis tetigit serpentibus Iden . 
Hic sedes augusta deae templique colendi Religiosa silex , densis quam pinus opacat Frondibus et nulla lucos agitante procella Stridula coniferis modulatur carmina ramis . 
Terribiles intus thiasi uaesanaque mixto Concentu delubra gemunt ; ululatibus Ide Bacchatur ; tumidas inclinant Gargara siluas . 
Postquam uisa Ceres , mugitum tympana frenant ; Conticuere chori ; Corybas non inpulit ensem ; Non buxus , non aera sonant blandasque leones Summisere iubas . 
adytis gauisa Cybele Exilit et pronas intendit ad oscula turres . 
Viderat haec dudum summa speculatus ab arce Iuppiter ac Veneri mentis penetralia nudat : ' Curarum , Cytherea , tibi secreta fatebor . 
Candida Tartareo nuptum Proserpina regi Iam pridem decreta dari ; sic Atropos urget , Sic cecinit longaeua Themis . 
nunc matre remota Rem peragi tempus . 
fines inuade Sicanos Et Cereris prolem patulis inludere campis , Crastina puniceos cum lux detexerit ortus , Coge tuis armata dolis , quibus urere cuncta , Me quoque saepe soles . 
cur ultima regna quiescunt ? 
Nulla sit immunis regio nullumque sub umbris Pectus inaccensum Veneri . 
iam tristis Erinys Sentiat ardores ; Acheron Ditisque seueri Ferrea lasciuis mollescant corda sagittis . 
' Adcelerat praecepta Venus iussuque parentis Pallas et inflexo quae terret Maenala cornu Addunt se comites . 
diuino semita gressu Claruit , augurium qualis laturus iniquum Praepes sanguineo delabitur igne cometes Prodigiale rubens : non illum nauita tuto , Non impune uident populi , sed crine minaci Nuntiat aut ratibus uentos aut urbibus hostes . 
Deuenere locum , Cereris quo tecta nitebant Cyclopum formata manu : stant ardua ferro Moenia , ferrati postes , inmensaque nectit Claustra chalybs . 
nullum tanto sudore Pyragmon Nec Steropes construxit opus : non talibus umquam Spirauere Notis animae nec flumine tanto Incoctum maduit lassa fornace metallum . 
Atria cingit ebur ; trabibus solidatur aenis Culmen et in celsas surgunt electra columnas . 
Ipsa domum tenero mulcens Proserpina cantu Inrita texebat rediturae munera matri . 
Hic elementorum seriem sedesque paternas Insignibat acu , ueterem qua lege tumultum Discreuit Natura parens et semina iustis Discessere locis : quidquid leue , fertur in altum ; In medium grauiora cadunt ; incanduit aer ; egit flamma polum ; fluxit mare ; terra pependit . 
Nec color unus inest : stellas accendit in auro , Ostro fundit aquas . 
attollit litora gemmis Filaque mentitos iamiam caelantia fluctus Arte tument . 
credas inlidi cautibus algam Et raucum bibulis inserpere murmur harenis . 
Addit quinque plagas : mediam subtegmine rubro Obsessam feruore notat ; squalebat inustus Limes et adsiduo sitiebant stamina sole ; Vitales utrimque duas , quas mitis oberrat Temperies habitanda uiris ; tum fine supremo Torpentes traxit geminas brumaque perenni Foedat et aeterno contristat frigore telas . 
Nec non et patrui pingit sacraria Ditis Fatalesque sibi Manes ; nec defuit omen , Praescia nam subitis maduerunt fletibus ora . 
Coeperat et uitreis summo iam margine texti Oceanum sinuare uadis ; sed cardine uerso Cernit adesse deas inperfectumque laborem Deserit et niueos infecit purpura uultus Per liquidas succensa genas castaeque pudoris Inluxere faces : non sic decus ardet eburnum Lydia Sidonio quod femina tinxerit ostro . 
Merserat unda diem ; sparso nox umida somno Languida caeruleis inuexerat otia bigis , Iamque uiam Pluto superas molitur ad auras Germani monitu . 
toruos inuisa iugales Allecto temone ligat , qui pascua mandunt Cocyti pratisque Erebi nigrantibus errant Stagnaque tranquillae potantes marcida Lethes Aegra soporatis spumant obliuia linguis : Orphnaeus crudele micans Cthoniusque sagitta Ocior et Stygii sublimis gloria Nycteus Armenti Ditisque nota signatus Alastor . 
Stabant ante fores iuncti saeuumque fremebant Crastina uenturae spectantes gaudia praedae . 
Otia sopitis ageret cum cantibus Orpheus Neclectumque diu deposuisset ebur , Lugebant erepta sibi solacia Nymphae , Quaerebant dulces flumina maesta modos . 
Saeua feris natura redit metuensque leonem Inplorat citharae uacca tacentis opem . 
Illius et duri fleuere silentia montes Siluaque Bistoniam saepe secuta chelyn . 
Sed postquam Inachiis Alcides missus ab Argis Thracia pacifero contigit arua pede Diraque sanguinei uertit praesepia regis Et Diomedeos gramine pauit equos , Tum patriae festo laetatus tempore uates Desuetae repetit fila canora lyrae Et resides leui modulatus pectine neruos Pollice festiuo nobile duxit opus . 
Vix auditus erat ; uenti frenantur et undae , Pigrior adstrictis torpuit Hebrus aquis , Porrexit Rhodope sitientes carmina rupes , Excussit gelidas pronior Ossa niues ; Ardua nudato descendit populus Haemo Et comitem quercum pinus amica trahit , Cirrhaeasque dei quamuis despexerit artes , Orpheis laurus uocibus acta uenit . 
Securum blandi leporem fouere Molossi Vicinumque lupo praebuit agna latus . 
Concordes uaria ludunt cum tigride dammae ; Massylam cerui non timuere iubam . 
Ille nouercales stimulos actusque canebat Herculis et forti monstra subacta manu , Qui timidae matri pressos ostenderit angues Intrepidusque fero riserit ore puer : " Te neque Dictaeas quatiens mugitibus urbes Taurus nec Stygii terruit ira canis , Non leo sidereos caeli rediturus ad axes , Non Erymanthei gloria montis aper . 
Soluis Amazonios cinctus , Stymphalidas arcu Adpetis , occiduo ducis ab orbe greges Tergeminique ducis numerosos deicis artus Et totiens uno uictor ab hoste redis . 
Non cadere Antaeo , non crescere profuit hydrae ; Nec ceruam uolucres eripuere pedes . 
Caci flamma perit ; rubuit Busiride Nilus , Prostratis maduit nubigenis Pholoe . 
Te Libyci stupuere sinus , te maxima Tethys Horruit , inposito cum premerere polo : Firmior Herculea mundus ceruice pependit ; Lustrarunt umeros Phoebus et astra tuos . 
" Thracius haec uates . 
sed tu Tirynthius alter , Florentine , mihi : tu mea plectra moues Antraque Musarum longo torpentia somno Excutis et placidos ducis in orbe choros . 
Impulit Ionios praemisso lumine fluctus Nondum pura dies ; tremulis uibratur in undis Ardor et errantes ludunt per caerula flammae . 
Iamque audax animi fidaeque oblita parentis Fraude Dionaea riguos Proserpina saltus ( Sic Parcae uoluere ) petit . 
ter cardine uerso Praesagum cecinere fores ; ter conscia fati Flebile terrificis gemuit mugitibus Aetna . 
Nullis illa tamen monstris nulloque tenetur Prodigio . 
comites gressum iunxere sorores . 
Prima dolo gaudens et tanto concita uoto it Venus et raptus metitur corde futuros , Iam durum flexura Chaos , iam Dite subacto Ingenti famulos Manes ductura triumpho . 
Illi multifidos crinis sinuatur in orbes Idalia diuisus acu ; sudata marito Fibula purpureos gemma suspendit amictus . 
Candida Parrhasii post hanc regina Lycaei Et Pandionias quae cuspide protegit arces , Vtraque uirgo , ruunt : haec tristibus aspera bellis Haec metuenda feris . 
Tritonia casside fulua Caelatum Typhona gerit , qui summa peremptus Ima uiget , parte emoriens et parte superstes ; Hastaque terribili surgens per nubila ferro Instar habet siluae ; tantum stridentia colla Gorgonos obtentu pallae fulgentis inumbrat . 
At Triuiae lenis species et multus in ore Frater erat , Phoebique genas et lumina Phoebi Esse putes , solusque dabat discrimina sexus . 
Bracchia nuda nitent ; leuibus proiecerat auris Indociles errare comas , arcuque remisso Otia neruus agit ; pendent post terga sagittae . 
Crispatur gemino uestis Gortynia cinctu Poplite fusa tenus , motoque in stamine Delos Errat et aurato trahitur circumflua ponto . 
Quas inter Cereris proles , nunc gloria matris , Mox dolor , aequali tendit per gramina passu Nec membris nec honore minor potuitque uideri Pallas , si clipeum ferret , si spicula , Phoebe . 
Collectae tereti nodantur iaspide uestes . 
Pectinis ingenio numquam felicior artis Contigit euentus ; nulli sic consona telae Fila nec in tantum ueri duxere figuras . 
Hic Hyperionio Solem de semine nasci Fecerat et pariter , forma sed dispare , Lunam , Aurorae noctisque duces ; cunabula Tethys Praebet et infantes gremio solatur anhelos Caeruleusque sinus roseis radiatur alumnis . 
Inualidum dextro portat Titana lacerto Nondum luce grauem nec pubescentibus alte Cristatum radiis : primo clementior aeuo Fingitur et tenerum uagitu despuit ignem . 
Laeua parte soror uitrei libamina potat Vberis et paruo signatur tempora cornu . 
Tali luxuriat cultu . 
comitantur euntem Naides et socia stipant utrimque caterua , Quae fontes , Crinise , tuos et saxa rotantem Pantagian nomenque Gelan qui praebuit urbi Concelebrant , quas pigra uado Camerina palustri , Quas Arethusaei latices , quas aduena nutrit Alpheus ( Cyane totum supereminet agmen ) : Qualis Amazonidum peltis exultat aduncis Pulchra cohors , quotiens Arcton populata uirago Hippolyte niueas ducit post proelia turmas , Seu flauos strauere Getas seu forte rigentem Thermodontiaca Tanain fregere securi ; Aut quales referunt Baccho sollemnia Nymphae Maeoniae , quas Hermus alit , ripasque paternas Percurrunt auro madidae : laetatur in antro Amnis et undantem declinat prodigus urnam . 
Viderat herboso sacrum de uertice uulgus Aetna parens florum curuaque in ualle sedentem Conpellat Zephyrum : ' pater o gratissime ueris , Qui mea lasciuo regnas per prata meatu Semper et inroras flatibus annum , Respice Nympharum coetus et celsa Tonantis Germina per nostros dignantia ludere campos . 
Nunc adsis faueasque , precor ; nunc omnia fetu Pubescant uirgulta uelis , ut fertilis Hybla Inuideat uincique suos non abnuat hortos . 
Quidquid turiferis spirat Panchaia siluis , Quidquid odoratus longe blanditur Hydaspes , Quidquid ab extremis ales longaeua Sabaeis Colligit optato repetens exordia busto , In uenas disperge meas et flamine largo Rura foue . 
merear diuino pollice carpi Et nostris cupiant ornari numina sertis . 
' Dixerat ; ille nouo madidantes nectare pinnas Concutit et glaebas fecundo rore maritat , Quaque uolat uernus sequitur rubor ; omnis in herbas Turget humus medioque patent conuexa sereno . 
Sanguineo splendore rosas , uaccinia nigro Imbuit et dulci uiolas ferrugine pingit . 
Parthica quae tantis uariantur cingula gemmis Regales uinctura sinus ? 
quae uellera tantum Ditibus Assyrii spumis fucantur aeni ? 
Non tales uolucer pandit Iunonius alas , Nec sic innumeros arcu mutante colores Incipiens redimitur hiemps , cum tramite flexo Semita discretis interuiret umida nimbis . 
Forma loci superat flores : curuata tumore Paruo planities et mollibus edita cliuis Creuerat in collem ; uiuo de pumice fontes Roscida mobilibus lambebant gramina riuis , Siluaque torrentes ramorum frigore soles Temperat et medio brumam sibi uindicat aestu : Apta fretis abies , bellis accommoda cornus , Quercus amica Ioui , tumulos tectura cupressus , Ilex plena fauis , uenturi praescia laurus ; Fluctuat hic denso crispata cacumine buxus , Hic hederae serpunt , hic pampinus induit ulmos . 
Haud procul inde lacus ( Pergum dixere Sicani ) Panditur et nemorum frondoso margine cinctus Vicinis pallescit aquis : admittit in altum Cernentes oculos et late peruius umor Ducit inoffensos liquido sub flumine uisus Imaque perspicui prodit secreta profundi . 
Hortatur Cytherea legant : ' nunc ite , sorores . 
Dum matutinis praesudat solibus aer , Dum meus umectat flauentes Lucifer agros Roranti praeuectus equo . 
' sic fata doloris Carpit signa sui . 
uarios tum cetera saltus Inuasere cohors : credas examina fundi Hyblaeum raptura thymum , cum cerea reges Castra mouent fagique caua dimissus ab aluo Mellifer electis exercitus obstrepit herbis . 
Pratorum spoliatur honos ; haec lilia fuscis Intexit uiolis ; hanc mollis amaracus ornat ; Haec graditur stellata rosis , haec alba ligustris . 
Te quoque , flebilibus maerens Hyacinthe figuris , Narcissumque metunt , nunc incluta germina ueris , Praestantes olim pueros : tu natus Amyclis , Hunc Helicon genuit ; te disci perculit error , Hunc fontis decepit amor ; te fronte retusa Delius , hunc fracta Cephisos harundine luget . 
Aestuat ante alias auido feruore legendi Frugiferae spes una deae ; nunc uimine texto Ridentes calathos spoliis agrestibus inplet ; Nunc sociat flores seseque ignara coronat , Augurium fatale tori . 
quin ipsa tubarum Armorumque potens dextram , qua fortia turbat Agmina , qua stabiles portas et moenia uellit , Iam leuibus laxat studiis hastamque reponit Insuetisque docet galeam mitescere sertis : Ferratus lasciuit apex horrorque recessit Martius et cristae pacato fulgure uernant . 
Nec quae Parthenium canibus scrutatur odorem Aspernata choros libertatemque comarum Iniecta uoluit tantum frenare corona . 
Talia uirgineo passim dum more geruntur , Ecce repens mugire fragor , confligere turres , Pronaque uibratis radicibus oppida uerti . 
Causa latet ; dubios agnouit sola tumultus Diua Paphi mixtoque metu perterrita gaudet . 
Iamque per anfractus animarum rector opacos Sub terris quaerebat iter grauibusque gementem Enceladum calcabat equis : inmania findunt Membra rotae pressaque Gigans ceruice laborat Sicaniam cum Dite ferens temptatque moueri Debilis et fessis serpentibus inpedit axem ; Fumida sulphureo prolabitur orbita dorso . 
Ac uelut occultus securum pergit in hostem Miles et effossi subter fundamina campi Transilit elusos arcano limite muros Turbaque deceptas uictrix erumpit in arces Terrigenas imitata uiros : sic tertius heres Saturni latebrosa uagis rimatur habenis Deuia fraternum cupiens exire sub orbem . 
Ianua nulla patet : prohibebant undique rupes Oppositae solidaque deum conpage tenebant . 
Non tulit ille moras indignatusque trabali Saxa ferit sceptro . 
Siculae tonuere cauernae ; Turbatur Lipare ; stupuit fornace relicta Mulciber et trepidus deiecit fulmina Cyclops . 
Audiit et si quem glacies Alpina coercet Et qui te , Latiis nondum praecincte tropaeis Thybri , natat missamque Pado qui remigat alnum . 
Sic , cum Thessaliam scopulis inclusa teneret Peneo stagnante palus et mersa negaret Arua coli , trifida Neptunus cuspide montes Inpulit aduersos : tum forti saucius ictu Dissiluit gelido uertex Ossaeus Olympo ; Carceribus laxantur aquae fractoque meatu Redduntur fluuiusque mari tellusque colonis . 
Postquam uicta manu duros Trinacria nexus Soluit et inmenso late discessit hiatu . 
Apparet subitus caelo timor : astra uiarum Mutauere fidem ; uetito se proluit Arctos Aequore ; praecipitat pigrum formido Booten . 
Horruit Orion ; audito palluit Atlans Hinnitu ; rutilos obscurat anhelitus axes Discolor et longa solitos caligine pasci Terruit orbis equos : pressis haesere lupatis Attoniti meliore polo rursusque uerendum In Chaos obliquo certant temone reuerti . 
Mox , ubi pulsato senserunt uerbera tergo Et solem didicere pati , torrentius amne Hiberno tortaque ruunt pernicius hasta : Quantum non iaculum Parthi , non impetus Austri , Non leue sollicitae mentis discurrit acumen . 
Sanguine frena calent ; corrumpit spiritus auras Letifer ; infectae spumis uitiantur harenae . 
Diffugiunt Nymphae ; rapitur Proserpina curru Inploratque deas . 
iam Gorgonos ora reuelat Pallas et intento festinat Delia telo Nec patruo cedunt : stimulat communis in arma Virginitas crimenque feri raptoris acerbat . 
Ille uelut stabuli decus armentique iuuencam Cum leo possedit nudataque uiscera fodit Vnguibus et rabiem totos exegit in armos , Stat crassa turpis sanie nodosque iubarum Excutit et uiles pastorum despicit iras . 
' Ignaui domitor uulgi , deterrime fratrum , ' Pallas ait ' quae te stimulis facibusque profanis Eumenides mouere tuae ? 
cur sede relicta Audes Tartareis caelum incestare quadrigis ? 
Sunt tibi deformes Dirae , sunt altera Lethes Numina , sunt tristes Furiae te coniuge dignae . 
Fratris linque domos , alienam desere sortem , Nocte tua contentus abi . 
quid uiua sepultis Admisces ? 
nostrum quid proteris aduena mundum ? 
' Talia uociferans auidos transire minaci Cornipedes umbone ferit clipeique retardat Obice Gorgoneisque premens adsibilat hydris Praetentaque operit crista ; libratur in ictum Fraxinus et nigros illuminat obuia currus Missaque paene foret , ni Iuppiter aethere summo Pacificas rubri torsisset fulminis alas Confessus socerum : nimbis hymenaeus hiulcis Intonat et testes firmant conubia flammae . 
Inuitae cessere deae . 
conpescuit arcum Cum gemitu talesque dedit Latonia uoces : ' Sis memor o longumque uale . 
reuerentia patris Obstitit auxilio , nec nos defendere contra Possumus ; imperio uinci maiore fatemur . 
In te coniurat genitor populoque silenti Traderis , heu ! 
cupidas non aspectura sorores Aequalemque chorum . 
quae te fortuna supernis Abstulit et tanto damnauit sidera luctu ? 
Iam neque Partheniis innectere retia lustris Nec pharetras gestare libet ; securus ubique Spumet aper saeuique fremant inpune leones . 
Te iuga Taygeti , posito te Maenala flebunt Venatu maestoque diu lugebere Cyntho . 
Delphica quin etiam fratris delubra tacebunt . 
' Interea uolucri fertur Proserpina curru Caesariem diffusa Noto planctuque lacertos Verberat et questus ad nubila rumpit inanes : ' Cur non torsisti manibus fabricata Cyclopum In nos tela , pater ? 
sic me crudelibus umbris Tradere , sic toto placuit depellere mundo ? 
Nullane te flectit pietas nihilumque paternae Mentis inest ? 
tantas quo crimine mouimus iras ? 
Non ego , cum rabido saeuiret Phlegra tumultu , Signa deis aduersa tuli ; non robore nostro Ossa pruinosum uexit glacialis Olympum . 
Quod conata nefas aut cuius conscia culpae Exul ad inmanes Erebi detrudor hiatus ? 
O fortunatas alii quascumque tulere Raptores ! 
saltem communi sole fruuntur . 
Sed mihi uirginitas pariter caelumque negatur , Eripitur cum luce pudor , terrisque relictis Seruitum Stygio ducor captiua tyranno . 
O male dilecti flores despectaque matris Consilia ! 
o Veneris deprensae serius artes ! 
Mater , io ! 
seu te Phrygiis in uallibus Idae Mygdonio buxus circumsonat horrida cantu , Seu tu sanguineis ululantia Dindyma Gallis Incolis et strictos Curetum respicis enses , Exitio succurre meo , conpesce furentem , Conprime ferales torui praedonis habenas ! 
' Talibus ille ferox dictis fletuque decoro Vincitur et primi suspiria sentit amoris . 
Tunc ferrugineo lacrimas detergit amictu Et placida maestum solatur uoce dolorem : ' Desine funestis animum , Proserpina , curis Et uano uexare metu . 
maiora dabuntur Sceptra nec indigni taedas patiere mariti . 
Ille ego Saturni proles cui machina rerum Seruit et inmensum tendit per inane potestas . 
Amissum ne crede diem : sunt altera nobis Sidera , sunt orbes alii , lumenque uidebis Purius Elysiumque magis mirabere solem Cultoresque pios ; illic pretiosior aetas , Aurea progenies habitat , semperque tenemus Quod superi meruere semel . 
nec mollia derunt Prata tibi ; Zephyris illic melioribus halant Perpetui flores , quos nec tua protulit Aetna . 
Est etiam lucis arbor praediues opacis Fulgentes uiridi ramos curuata metallo : Haec tibi sacra datur fortunatumque tenebis Autumnum et fuluis semper ditabere pomis . 
Parua loquor : quidquid liquidus conplectitur aer , Quidquid alit tellus , quidquid maris aequora uerrunt , Quod fluuii uoluunt , quod nutriuere paludes , Cuncta tuis pariter cedent animalia regnis Lunari subiecta globo , qui septimus auras Ambit et aeternis mortalia separat astris . 
Sub tua purpurei uenient uestigia reges Deposito luxu turba cum paupere mixti Omnia mors aequat ; tu damnatura nocentes , Tu requiem latura piis , te iudice sontes Inproba cogentur uitae commissa fateri . 
Accipe Lethaeo famulas cum gurgite Parcas ; Sit fatum quodcumque uoles . 
' Haec fatus ouantes Exhortatur equos et Tartara mitior intrat . 
Conueniunt animae , quantas uiolentior Auster Decutit arboribus frondes aut nubibus imbres Colligit aut frangit fluctus aut torquet harenas ; Cunctaque praecipiti stipantur saecula cursu Insignem uisura nurum . 
mox ipse serenus Ingreditur facili passus mollescere risu Dissimilisque sui . 
dominis intrantibus ingens Adsurgit Phlegethon : flagrantibus hispida riuis Barba madet totoque fluunt incendia uultu . 
Occurrunt propere lecti de plebe ministri : Pars altos reuocant currus frenisque solutis Vertunt emeritos ad pascua nota iugales ; Pars aulaea tenent ; alii praetexere ramis Limina et in thalamum cultas extollere uestes . 
Reginam casto cinxerunt agmine matres Elysiae teneroque leuant sermone timores Et sparsos religant crines et uultibus addunt Flammea sollicitum praeuelatura pudorem . 
Pallida laetatur regio gentesque sepultae Luxuriant epulisque uacant genialibus umbrae : Grata coronati peragunt conuiuia Manes . 
Rumpunt insoliti tenebrosa silentia cantus ; Sedantur gemitus ; Erebi se sponte relaxat Squalor et aeternam patitur rarescere noctem . 
Et Tityos tandem spatiosos erigit artus Squalentisque nouem detexit iugera campi ( Tantus erat ! 
) , laterisque piger sulcator opaci Inuitus trahitur lasso de pectore uultur Abreptasque dolet iam non sibi crescere fibras . 
Oblitae scelerum formidatique furoris Eumenides cratera parant et uina feroci Crine bibunt flexisque minis iam lene canentes Extendunt socios ad pocula plena cerastas Et festas alio succendunt lumine taedas . 
Tunc et pestiferi pacatum flumen Auerni Innocuae transistis , aues , flatumque repressit Amsanctus : fixo tacuit torrente uorago . 
Tunc Acheronteos mutato gurgite fontes Lacte nouo tumuisse ferunt , hederisque uirentem Cocyton dulci perhibent undasse Lyaeo . 
Stamina nec rumpit Lachesis , nec turbida sacris Obstrepitant lamenta choris . 
mors nulla uagatur In terris , nullique rogum planxere parentes . 
Nauita non moritur fluctu , non cuspide miles ; Oppida funerei pollent immunia leti , Inpexamque senex uelauit harundine frontem Portitor et uacuos egit cum carmine remos . 
Iam suus inferno processerat Hesperus orbi ; Ducitur in thalamum uirgo . 
stat pronuba iuxta Stellantes Nox picta sinus tangensque cubile Omina perpetuo genialia foedere sancit ; Exultant cum uoce pii Ditisque sub aula Talia peruigili sumunt exordia plausu : ' Nostra potens Iuno tuque o germane Tonantis Et gener , unanimi consortia discite somni Mutuaque alternis innectite uota lacertis . 
Iam felix oritur proles ; iam laeta futuros Expectat Natura deos . 
noua numina rebus Addite et optatos Cereri proferte nepotes . 
Iuppiter interea cinctam Thaumantida nimbis Ire iubet totoque deos arcessere mundo . 
Illa colorato Zephyris inlapsa uolatu Numina conclamat pelagi Nymphasque morantes Increpat et fluuios umentibus euocat antris . 
Ancipites trepidique ruunt , quae causa quietos Excierit , tanto quae res agitanda tumultu . 
Vt patuit stellata domus , considere iussi , Nec confusus honos : caelestibus ordine sedes Prima datur ; tractum proceres tenuere secundum Aequorei , placidus Nereus reuerendaque Phorci Canities ; Glaucum series extrema biformem Accipit et certo mansurum Protea uultu . 
Nec non et senibus fluuiis concessa sedendi Gloria ; plebeio stat cetera more iuuentus , Mille amnes . 
liquidis incumbunt patribus udae Naides et taciti mirantur sidera Fauni . 
Tum grauis ex alto genitor sic orsus Olympo : ' Abduxere meas iterum mortalia curas Iam pridem neclecta mihi , Saturnia postquam Otia et ignaui senium cognouimus aeui , Sopitosque diu populos torpore paterno Sollicitae placuit stimulis inpellere uitae , Incultis ne sponte seges grandesceret aruis , Vndaret neu silua fauis neu uina tumerent Fontibus et totae fremerent in pocula ripae . 
Haud equidem inuideo neque enim liuescere fas est Vel nocuisse deos , sed , quod dissuasor honesti Luxus et humanas oblimat copia mentes , Prouocet ut segnes animos rerumque remotas Ingeniosa uias paulatim exploret egestas Vtque artes pariat sollertia , nutriat usus . 
Nunc mihi cum magnis instat Natura querellis Humanum releuare genus , durumque tyrannum Inmitemque uocat regnataque saecula patri Commemorat parcumque Iouem se diuite clamat , Qui campos horrere situ dumisque repleri Rura uelim nullisque exornem fructibus annum ; Se iam , quae genetrix mortalibus ante fuisset , In dirae subito mores transisse nouercae : " Quid mentem traxisse polo , quid profuit altum Erexisse caput , pecudum si more pererrant Auia , si frangunt communia pabula glandes ? 
Haecine uita iuuat siluestribus abdita lustris , Indiscreta feris ? 
" tales cum saepe parentis Pertulerim questus , tandem clementior orbi Chaonio statui gentes auertere uictu ; Atque ideo Cererem , quae nunc ignara malorum Verberat Idaeos torua cum matre leones , Per mare , per terras auido discurrere luctu Decretum , natae donec laetata repertae Indicio tribuat fruges , currusque feratur Nubibus ignotas populis sparsurus aristas Et iuga caerulei subeant Actaea dracones . 
Quod si quis Cereri raptorem prodere diuum Audeat , imperii molem pacemque profundam Obtestor rerum , natus licet ille sororue Vel coniunx fuerit natarumue agminis una , Se licet illa meo conceptam uertice iactet , Sentiet iratam procul aegida , sentiet ictum Fulminis et genitum diuina sorte pigebit Optabitque mori ; tum uulnere languidus ipsi Tradetur genero , passurus prodita regna , Et sciet an propriae conspirent Tartara causae . 
Hoc sanctum ; mansura fluant hoc ordine fata . 
' Dixit et horrendo concussit sidera nutu . 
At procul armisoni Cererem sub rupibus antri Securam placidamque diu iam certa peracti Terrebant simulacra mali , noctesque timorem Ingeminant omnique perit Proserpina somno . 
Namque modo aduersis inuadi uiscera telis , Nunc sibi mutatas horret nigrescere uestes , Nunc steriles mediis frondere penatibus ornos . 
Stabat praeterea luco dilectior omni Laurus uirgineos quondam quae fronde pudica Vmbrabat thalamos : hanc imo stipite caesam Vidit et incomptos foedari puluere ramos , Quaerentique nefas Dryades dixere gementes Tartarea Furias debellauisse bipenni . 
Sed tunc ipsa sui iam non ambagibus ullis Nuntia materno facies ingesta sopori : Namque uidebatur tenebroso obtecta recessu Carceris et saeuis Proserpina uincta catenis , Non qualem Siculis olim mandauerat aruis Nec qualem roseis nuper conuallibus Aetnae Suspexere deae : squalebat pulchrior auro Caesaries et nox oculorum infecerat ignes Exhaustusque gelu pallet rubor ille , superbi Flammeus oris honos , et non cessura pruinis Membra colorantur picei caligine regni . 
Ergo hanc ut dubio uix tandem agnoscere uisu Eualuit , ' cuius tot poenae criminis ? 
' inquit : ' Vnde haec informis macies ? 
cui tanta potestas In me saeuitiae ? 
rigidi cur uincula ferri Vix aptanda feris molles meruere lacerti ? 
Tu mea tu proles ? 
an uana fallimur umbra ? 
' Illa refert : ' heu dura parens nataeque peremptae Inmemor ! 
heu fuluas animo transgressa leaenas ! 
Tantane te nostri tenuere obliuia ? 
tantum Vnica despicior ? 
certe Proserpina nomen Dulce tibi , tali quae nunc , ut cernis , hiatu Suppliciis inclusa teror ; tu saeua choreis Indulges Phrygiasque etiamnum interstrepis urbes ! 
Quod si non omnem pepulisti pectore matrem , Si tua nata , Ceres , et non me Caspia tigris Edidit , his , oro , miseram defende cauernis Inque superna refer . 
prohibent si fata reuerti , Vel tantum uisura ueni . 
' Sic fata trementes Tendere conatur palmas . 
uis inproba ferri Inpedit et motae somnum soluere catenae . 
Obriguit uisis ; gaudet non uera fuisse ; Conplexu caruisse dolet . 
penetralibus amens Prosilit et tali conpellat uoce Cybelen : ' Iam non ulterius Phrygia tellure morabor , Sancta parens ; reuocat tandem custodia cari Pignoris et cunctis obiecti fraudibus anni . 
Nec mihi Cyclopum quamuis extructa caminis Culmina fida satis . 
timeo ne fama latebras Prodiderit leuiusque meum Trinacria celet Depositum . 
terret nimium uulgata locorum Nobilitas . 
aliis sedes obscurior oris Exquirenda mihi . 
gemitu flammisque propinquis Enceladi nequeunt umbracula nostra taceri . 
Somnia quin etiam uariis infausta figuris Saepe monent , nullusque dies non triste minatur Augurium . 
quotiens flauentia serta comarum Sponte cadunt ! 
quotiens exundat ab ubere sanguis ! 
Larga uel inuito prorumpunt flumina uultu Iniussaeque manus mirantia pectora tundunt . 
Si buxos inflare uelim , ferale gemiscunt ; Tympana si quatiam , planctus mihi tympana reddunt . 
Ah uereor ne quid portendant omina ueri ! 
Ah longae nocuere morae ! 
' ' Procul inrita uenti Dicta ferant ' , subicit Cybele : ' nec tanta Tonanti Segnities ut non pro pignore fulmina mittat . 
I tamen et nullo turbata reuertere casu . 
' Haec ubi , digreditur templis . 
sat nulla ruenti Mobilitas : tardos queritur non ire iugales Inmeritasque mouens alterno uerbere pinnas Sicaniam quaerit , cum necdum absconderit Iden . 
Cuncta pauet speratque nihil . 
sic aestuat ales , Quae teneros humili fetus commiserit orno Allatura cibos , et plurima cogitat absens : Ne gracilem uentus decusserit arbore nidum , Ne furtum pateant homini , ne praeda colubris . 
Vt domus excubiis incustodita remotis Et resupinati neclecto cardine postes Flebilis et tacitae species apparuit aulae , Non expectato respectu cladis amictus Conscidit et fractas cum crine auellit aristas . 
Haeserunt lacrimae , nec uox aut spiritus oris Redditur , atque imis uibrat tremor ossa medullis . 
Succidui titubant gressus ; foribusque reclusis , Dum uacuas sedes et desolata pererrat Atria , semirutas confuso stamine telas Atque interceptas agnoscit pectinis artes . 
Diuinus perit ille labor , spatiumque relictum Audax sacrilego supplebat aranea textu . 
Nec deflet plangitue malum ; tantum oscula telae Figit et abrumpit mutas in fila querellas ; Adtritosque manu radios proiectaque pensa Cunctaque uirgineo sparsa oblectamina ludo Ceu natam pressat gremio ; castumque cubile Desertosque toros et sicubi sederat olim Perlegit : attonitus stabulo ceu pastor inani , Cui pecus aut rabies Poenorum inopina leonum Aut populatrices infestauere cateruae ; Serus at ille redit uastataque pascua lustrans Non responsuros ciet inploratque iuuencos . 
Atque ibi secreta tectorum in parte iacentem Conspicit Electram , natae quae sedula nutrix Oceani priscas inter notissima Nymphas . 
Par Cereri pietas : haec post cunabula dulci Ferre sinu summoque Ioui deducere paruam Sueuerat et genibus ludentem aptare paternis ; Haec comes , haec custos , haec proxima mater haberi . 
Tunc laceras effusa comas et puluere canos Sordida sidereae raptus lugebat alumnae . 
Hanc adgressa Ceres , postquam suspiria tandem Laxauit frenosque dolor : ' quod cernimus ' inquit ' Excidium ? 
cui praeda feror ? 
regnatne maritus An caelum Titanes habent ? 
quae talia uiuo Ausa Tonante manus ? 
rupitne Typhoea ceruix Inarimen ? 
fractane iugi conpage Veseui Alcyoneus Tyrrhena pedes per stagna cucurrit ? 
An uicina mihi quassatis faucibus Aetna Protulit Enceladum ? 
nostros an forte penates Adpetiit centum Briareia turba lacertis ? 
Heu ubi nunc , ubi nata mihi ? 
quo mille ministrae ? 
Quo Cyane ? 
uolucres quae uis Sirenas abegit ? 
Haecine uestra fides ? 
sic fas aliena tueri Pignora ? 
' Contremuit nutrix , maerorque pudori Cessit et aspectus miserae non ferre parentis Emptum morte uelit , longumque inmota moratur Auctorem dubium certumque expromere funus . 
Vix tamen haec : ' Acies utinam uaesana Gigantum Hanc dederit cladem ! 
leuius communia tangunt . 
Sed diuae , multoque minus quod rere , sorores In nostras nimium coniurauere ruinas . 
Insidias superum , cognatae uulnera cernis Inuidiae . 
Phlegra nobis infensior aether ! 
Florebat tranquilla domus ; nec limina uirgo Linquere nec uirides audebat uisere saltus Praeceptis obstricta tuis . 
telae labor illi ; Sirenes requies ; sermonum gratia mecum , Mecum somnus erat cautique per atria ludi : Cum subito ( dubium quonam monstrante latebras Rescierit ) Cytherea uenit suspectaque nobis Ne foret , hinc Phoeben comites hinc Pallada iunxit . 
Protinus effuso laetam se fingere risu Nec semel amplecti nomenque iterare sororis Et dura de matre queri , quae tale recessu Maluerit damnare decus uetitamque dearum Colloquio patriis procul amandauerit astris . 
Nostra rudis gaudere malis et nectare largo Instaurare dapes . 
nunc arma habitumque Dianae Induitur digitisque attemptat mollibus arcum , Nunc crinita iubis galeam laudante Minerua Inplet et ingentem clipeum gestare laborat . 
Prima Venus campos Aetnaeaque rura maligno Ingerit adfatu . 
uicinos callida flores Ingeminat meritumque loci uelut inscia quaerit Nec credit quod bruma rosas innoxia seruet , Quod gelidi rubeant alieno germine menses Verna nec iratum timeant uirgulta Booten . 
Dum loca miratur , studio dum flagrat eundi , Persuadet ; teneris heu lubrica moribus aetas ! 
Quos ego nequiquam planctus , quas inrita fudi Ore preces ! 
ruit illa tamen confisa sororum Praesidio ; famulae longo post ordine Nymphae . 
Itur in aeterno uestitos gramine colles Et prima sub luce legunt , cum rore serenus Alget ager sparsosque bibunt uiolaria sucos . 
Sed postquam medio sol altior institit axi , Ecce polum nox foeda rapit tremefactaque nutat Insula cornipedum pulsu strepituque rotarum . 
Nosse nec aurigam licuit : seu mortifer ille Seu mors ipsa fuit . 
liuor permanat in herbas ; Deficiunt riui ; squalent rubigine prata Et nihil adflatum uiuit : pallere ligustra , Exspirare rosas , decrescere lilia uidi . 
Vt rauco reduces tractu detorsit habenas , Nox sua prosequitur currum , lux redditur orbi . 
Persephone nusquam . 
uoto rediere peracto Nec mansere deae . 
mediis inuenimus aruis Exanimem Cyanen : ceruix redimita iacebat Et caligantes marcebant fronte coronae . 
Adgredimur subito , casus scitamur eriles ( Nam propior cladi steterat ) : qui uultus equorum ? 
Quis regat ? 
illa nihil , tacito sed laesa ueneno Soluitur in laticem : subrepens crinibus umor Liquitur in roremque pedes et bracchia manant Nostraque mox lambit uestigia perspicuus fons . 
Discedunt aliae ; rapidis Acheloides alis Sublatae Siculi latus obsedere Pelori Accensaeque malo iam non inpune canoras In pestem uertere lyras : uox blanda carinas Alligat ; audito frenantur carmine remi . 
Sola domi luctu senium tractura relinquor . 
' Haeret adhuc suspensa Ceres et singula demens Ceu nondum transacta timet ; mox lumina torquens Vltro ad caelicolas furiato pectore fertur . 
Arduus Hyrcana quatitur sic matre Niphates , Cuius Achaemenio regi ludibria natos Auexit tremebundus eques ; premit illa marito Mobilior Zephyro totamque uirentibus iram Dispergit maculis iamiamque hausura profundo Ore uirum uitreae tardatur imagine formae . 
Haud aliter toto genetrix bacchatur Olympo ' Reddite ' uociferans : ' non me uagus edidit amnis ; Non Dryadum de plebe sumus ; turrita Cybele Me quoque Saturno genuit . 
quo iura deorum , Quo leges cecidere poli ? 
quid uiuere recte Proderit ? 
en audet noti Cytherea pudoris Ostentare suos post Lemnia uincula uultus ? 
Hos animos bonus ille sopor castumque cubile Praebuit ? 
amplexus hoc promeruere pudici ? 
Nec mirum si turpe nihil post talia ducit . 
Quid uos expertes thalami ? 
tantumne relictus Virginitatis honos , tantum mutata uoluntas ? 
Iam Veneri iunctae sociis raptoribus itis ? 
O templis Scythiae atque hominem sitientibus aris Vtraque digna coli ! 
tanti quae causa furoris ? 
Quam mea uel tenui dicto Proserpina laesit ? 
Scilicet aut caris pepulit te , Delia , siluis Aut tibi commissas rapuit , Tritonia , pugnas ! 
An grauis eloquio ? 
uestros an forte petebat Inportuna choros ? 
atqui Trinacria longe , Esset ne uobis oneri , deserta colebat . 
Quid latuisse iuuat ? 
rabiem liuoris acerbi Nulla potest placare quies . 
' His increpat omnes Vocibus . 
ast illae prohibet sententia patris Aut reticent aut nosse negant responsaque matri Dant lacrimas . 
quid agat ? 
rursum se uicta remittit Inque humiles delapsa preces : ' Ignoscite si quid Intumuit pietas , si quid flagrantius actum Quam miseros decuit . 
supplex deiectaque uestris Aduoluor genibus . 
liceat cognoscere sortem , Hoc tantum , liceat certos habuisse dolores . 
Scire peto quae forma mali ; quamcumque dedistis Fortunam , sit nota , feram fatumque putabo , Non scelus . 
aspectum , precor , indulgete parenti ; Non repetam . 
quaesita manu securus habeto , Quisquis es ; adfirmo praedam ; desiste uereri . 
Quod si nos aliquo praeuenit foedere raptor , Tu certe , Latona , refer ; confessa Diana Forte tibi . 
nosti quid sit Lucina , quis horror Pro genitis et quantus amor , partusque tulisti Tu geminos ; haec una mihi . 
sic crine fruaris Semper Apollineo , sic me felicior aeuum Mater agas . 
largis nunc imbribus ora madescunt ; Quid tantum dignum fleri dignumque taceri ? 
Ei mihi , discedunt omnes ! 
quid uana moraris Vlterius ? 
non bella palam caelestia sentis ? 
Quin potius natam pelago terrisque requiris ? 
Accingar lustrare diem , per deuia rerum Indefessa ferar . 
nulla cessabitur hora , Non requies , non somnus erit , dum pignus ademptum Inueniam , gremio quamuis mergatur Hiberae Tethyos et rubro iaceat uallata profundo . 
Non Rheni glacies , non me Riphaea tenebunt Frigora , non dubio Syrtis cunctabitur aestu . 
Stat fines penetrare Noti Boreaeque niualem Vestigare domum ; primo calcabitur Atlans Occasu facibusque meis lucebit Hydaspes . 
Inpius errantem uideat per rura , per urbes Iuppiter ; extincta satietur paelice Iuno . 
Insultate mihi , caelo regnate superbi , Ducite praeclarum Cereris de stirpe triumphum . 
' Haec fatur notaeque iugis inlabitur Aetnae Noctiuago taedas informatura labori . 
Lucus erat prope flauum Acin , quem candida praefert Saepe mari pulchroque secat Galatea natatu , Densus et innexis Aetnaea cacumina ramis Qua licet usque tegens . 
illic posuisse cruentam Aegida captiuamque pater post proelia praedam Aduexisse datur . 
Phlegraeis silua superbit Exuuiis totumque nemus uictoria uestit . 
Hic patuli rictus , hic prodigiosa Gigantum Tergora dependent , et adhuc crudele minantur Affixae truncis facies , inmaniaque ossa Serpentum passim cumulis exanguibus albent , Et rigidae multo suspirant fulmine pelles ; Nullaque non magni iactat se nominis arbor : Haec centumgemini strictos Aegaeonis enses Curuata uix fronde leuat ; liuentibus illa Exultat Coei spoliis ; haec arma Mimantis Sustinet ; hos onerat ramos exutus Ophion . 
Altior at cunctis abies umbrosaque late Ipsius Enceladi fumantia gestat opima , Summi terrigenum regis , caderetque grauata Pondere , ni lassam fulciret proxima quercus . 
Inde timor numenque loco , nemorisque senectae Parcitur , aetheriisque nefas nocuisse tropaeis . 
Pascere nullus oues nec robora laedere Cyclops Audet et ipse fugit sacra Polyphemus ab umbra . 
Non tamen hoc tardata Ceres . 
accenditur ultro Religione loci uibratque infesta securim ( Ipsum etiam petit ira Iouem ) ; succidere pinus Aut magis enodes dubitat prosternere cedros , Exploratque habiles truncos rectique tenorem Stipitis et certo pertemptat bracchia nisu . 
Sic , qui uecturus longinqua per aequora merces Molitur tellure ratem uitamque procellis Obiectare parat , fagos metitur et alnos Et uarium rudibus siluis accommodat usum : Quae longa est , tumidis praebebit cornua uelis ; Quae fortis , malo potior ; quae lenta , fauebit Remigio ; stagni patiens aptanda carinae . 
Tollebant geminae capita inuiolata cupressi Caespite uicino , quales non rupibus Idae Miratur Simois , quales non diuite ripa Lambit Apollinei nemoris nutritor Orontes . 
Germanas adeo credas , sic frontibus aequis Extant et socio despectant uertice lucum . 
Hae placuere faces ; pernix inuadit utramque Cincta sinus , exerta manus , armata bipenni , Alternasque ferit totisque obnixa trementes Viribus inpellit . 
pariter traxere ruinam Et pariter posuere comas campoque recumbunt , Faunorum Dryadumque dolor . 
conplectitur ambas , Sicut erant , alteque leuat retroque solutis Crinibus ascendit fastigia montis anheli Exuperatque aestus et nulli peruia saxa Atque indignantes uestigia calcat harenas : Qualis pestiferas animare ad crimina taxos Torua Megaera ruit , Cadmi seu moenia poscat Siue Thyesteis properet saeuire Mycenis : Dant tenebrae Manesque locum plantisque resultant Tartara ferratis , donec Phlegethontis ad undam Constitit et plenos excepit lampade fluctus . 
Postquam peruentum scopuli flagrantis in ora , Protinus arsuras aduersa fronte cupressos Faucibus iniecit mediis lateque cauernas Texit et undantem flammarum obstruxit hiatum . 
Conpresso mons igne tonat claususque laborat Mulciber : obducti nequeunt exire uapores . 
Coniferi micuere apices creuitque fauillis Aetna nouis ; stridunt admisso sulphure rami . 
Tum , ne deficerent tantis erroribus ignes , Semper inocciduos insopitosque manere Iussit et arcano perfudit robora suco , Quo Phaethon inrorat equos , quo Luna iuuencos . 
Iamque soporiferas nocturna silentia terris Explicuere uices ; laniato pectore longas Incohat illa uias et sic ingressa profatur : ' Non tales gestare tibi , Proserpina , taedas Sperabam , sed uota mihi communia matrum , Et thalami festaeque faces caeloque canendus Ante oculos hymenaeus erat . 
sic numina fatis Voluimur et nullo Lachesis discrimine saeuit ! 
Quam nuper sublimis eram quantisque procorum Cingebar studiis ! 
quae non mihi pignus ob unum Cedebat numerosa parens ! 
tu prima uoluptas , Tu postrema mihi ; per te fecunda ferebar . 
O decus , o requies , o grata superbia matris , Qua gessi florente deam , qua sospite nusquam Inferior Iunone fui ; nunc squalida , uilis ! 
Hoc placitum patri . 
cur autem adscribimus illum His lacrimis ? 
ego te , fateor , crudelis ademi , Quae te deserui solamque instantibus ultro Hostibus exposui . 
raucis secura fruebar Nimirum thiasis et laeta sonantibus armis Iungebam Phrygios cum tu raperere leones . 
Accipe quas merui poenas . 
en ora fatiscunt Vulneribus grandesque rubent in pectore sulci ! 
Inmemor en uterus crebro contunditur ictu ! 
Qua te parte poli , quo te sub cardine quaeram ? 
Quis monstrator erit ? 
quae me uestigia ducent ? 
Qui currus ? 
ferus ille quis est ? 
terraene marisne Incola ? 
quae uolucrum deprendam signa rotarum ? 
Ibo , ibo , quocumque pedes , quocumque iubebit Casus . 
sic Venerem quaerat deserta Dione . 
Proficietne labor ? 
rursum te , nata , licebit Amplecti ? 
manet ille decor , manet ille genarum Fulgor ? 
an infelix talem fortasse uidebo , Qualis nocte uenis , qualem per somnia uidi ? 
' Sic ait et prima gressus molitur ab Aetna Exitiique reos flores ipsumque rapinae Detestata locum sequitur dispersa uiarum Indicia et pleno rimatur lumine campos Inclinatque faces . 
omnis madet orbita fletu ; Omnibus admugit , quocumque it in aequore , sulcis . 
Innatat umbra fretis extremaque lucis imago Italiam Libyamque ferit : clarescit Etruscum Litus et accenso resplendent aequore Syrtes ; Antra procul Scyllaea petit , canibusque reductis Pars stupefacta silet , pars nondum exterrita latrat . 
