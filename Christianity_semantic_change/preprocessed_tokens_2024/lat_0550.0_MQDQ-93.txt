Canticum laudis domino canentes Hunc diem festum celebremus omnes , Quo Seuerinus penetrauit almus Celsa polorum . 
Quis stilo diues modulansque plectro Cuncta signorum replicare possit , Quae potens Christus studiis opimis Contulit eius ? 
Inclitus uates nimiumque felix , Saepius cui deus intimabat Tunc ad oppressi populi salutem Multa futura . 
Voce praesaga laqueos latronum Atque praedonum machinas retexens Valde tutabat monitis supernis Oppida fessa . 
Dulce solamen miseris ministrans Horridam pestem famis amputauit , Barbara plures feritate uictos Soluit ab hoste . 
Magne confessor , humilis magister , Tu quidem normam monachis dedisti , Calle demonstrans sobrio sequaces Scandere caelum . 
In tuis sanctis manibus refulsit Caelitus lumen refluensque creuit Ad tuos haustus olei liquamen Fontis ad instar . 
Condolens cunctos inopes fouebat , Languidos sanans releuabat aegros : Omnis accedens salubrem medelam Sumpsit ab illo . 
Tuque Siluinum loculo iacentem , Fratribus coram precibus peractis , Morte deuicta redire fecisti ad Gaudia uitae . 
Cereos flamma fidei cremante Arguit sanctus pater infideles : Moxque flammescunt deitatis igne Algida corda . 
Cuius ad funus ueniens sacratum Mutus accepit modulos loquelae , Caecus exultat procul ambulantes Cernere notos . 
Neapolis , gaude redimita festis , Plaude caelestem retinens patronum , Quem tibi summus decus et iuuamen Praestitit auctor . 
Huius o clemens meriti creator Gloriam nobis ueniamque confer , Quo tui cultus super astra semper Luce fruamur . 
Gloriam patri resonemus omnes . 
