Principium uocis ueterumque inuentio prima , Nomen habens domini sum felix uoce pelasga ; Exsecrantis item dira interiectio dicor . 
Principium libri , mutis caput alter et ordo , Tertia felicis uere sum syllaba semper ; Si me Graece legas , uiridi tum nascor in horto . 
Principium caeli , primis et luna figuris ; Et me clerus amat , legeres si Graece , Latinus ; Littera sum terrae pedibus perscripta quaternis . 
Ablati casus mox sum et pars septima linguae Omnipotentis habens nomen , " us " bannita iuncta ; Sum medium mille , et ueterum mala nota deorum . 
Pars ego mutarum , uere uocalis habebor Altera deceptae quondam sum syllaba matris Pars quoque sum plena , et uocis pars quinta Latinae . 
Semisonus dicor liquidis ut muta ministro ; Nescio quid causae est cur me sic Hebraeus odit ; Nox perit et tenebrae , si me de flumine tollas . 
Si solam legeres , tunc clarus caesar habebor ; Si duplicem legeres , romanus praesul habebor ; Post me quinta sonat paruum uocalis in ore . 
Nomen habens uacuum , fragilem deporto figuram ; Non nisi per uersus in me manet ulla potestas ; Hoc tantum ualui : linguis spiramina ferre . 
Sum numerus primus ; iuuenum contentio magna ; Spreta figura mihi est etiam , sed mira potestas ; Me tamen haud dominus uoluit de lege perire . 
Dux ego per primos prime , uocalis habebar , Meque meo penitus pepulerunt iure moderni Nunc caput afrorum merui uel mensis habere . 
Si me Graece legas totum sine sorde uidebis ; Nec frustra quoniam per carmina saepe liquesco Sed tamen agricola in curuo me uertice portat . 
In metris iugiter cum sim uocalibus esca Suadeo de musis tollas me non genitrice , Ne atra figura tuos tenebris offuscet ocellos . 
Uox sum certa sonans , qua res monstratur adesse ; Tollere me multi quaerunt de nomine frustra ; Uim quoque sic solitam pitheo de carmine perdens . 
Littera saepe choris en sum signata canentum ; Curro uias multas , manibus sed fixa manebo , Perque meam formam saeclorum uertitur ordo . 
Me sine nulla potest hominum concordia cerni ; Nota potentis eram plebis perscripta columnis , Sic quoque nota fui patrum , bis scripta , piorum . 
Sola mihi uirtus uocalem uincere quintam , Qua sine non nascor ego ; hanc occido nefande , Quapropter iuste memet respuere moderni . 
Est nomen durum , sed uirtus durior illo : Idcirco placuit me nam molliri camenis ; Nota tamen fueram populi uincentis et orbem . 
Nota fui patrum ; propriae et uirtutis in odis ; Sed modo iam melius domini sum nota secunda Et me phoebus amat , posuitque in origine lucis . 
Angelus en uoluit poni me in fronte gementum , Cetera turba neci miserae dum tota dabatur ; Te precor , haec legitans , proprio me nomine signa . 
Forma manet semper , uirtus mihi sed uariatur : Utraque sum uere nullo discrimine formae ; Nec me Graecus habet scriptam , sed me duo complent . 
Forma mihi simplex , sed certe dupla potestas ; Aere me puro perscribit penna uolantis ; Per me saepe patet numerus de lege sacratus . 
Nomine sum duplex , sed graeco robore simplex ; Ac typica in membris tribus , ut Samius bene sensit : Infima dans pueris , at dextra ac laeua sapitis . 
Littera sum graeca , duplex , sed more liquentum Deficio currens per carmina sicuti simplex Saepe etiam sibilans inter dentes morientum . 
Littera sum Samii discrimine secta bicorni , Humanae uitae uideor praeferre figuram : Nam uia uirtutis dextrum petit ardua callem , Difficilemque aditum primo spectantibus offert , Sed requiem praebet fessis in uertice summo ; Molle ostentat iter uia lata , sed ultima meta Praecipitat captos , uoluitque per aspera saxa . 
Quisquis enim duros casus uirtutis amore Vicerit , ille sibi laudem decusque parabit ; At qui desidiam luxumque sequetur inertem Dum fugit oppositos incauta mente labores , Turpis inopsque simul miserabile transiget aeuum . 
I quoque maiorum quondam seruata uetustas Augusti ad tempus pro me scribebat ubique ; Inter uocales a doctis censeor esse causa quibus utitur omnis Qui fari gestit latialiter atque diserte . 
Sumpsit ab antigraphis Augusti tempore graecis Me florens studiis romana peritia claris ; Propter graeca quidem scribenda uocabula mille Ante mei geminas ss scribere docti . 
Sumque duplex et inest alia mihi dupla potestas : Nam cum correptam uocalem sector in una Parte , modo breuior , rursus producor , ut optat Carmine quisque suo uates , quod pangere certat . 
