Note , licet nolis , sublimi pectore uates , cui referet serus praemia digna cinis , hoc tibi sub nostra breue carmen imagine uiuat , quam non obscuris iungis , Auite , uiris : " ille ego sum nulli nugarum laude secundus , quem non miraris sed puto , lector , amas . 
maiores maiora sonent : mihi parua locuto sufficit in uestras saepe redire manus " . 
Dum Ianus hiemes , Domitianus autumnos , Augustus annis commodabit aestates , dum grande famuli nomen adseret Rheni Germanicarum magna lux Kalendarum , Tarpeia summi saxa dum patris stabunt , dum uoce supplex dumque ture placabit matrona diuae dulce Iuliae numen : manebit altum Flauiae decus gentis cum sole et astris cumque luce Romana . 
inuicta quidquid condidit manus , caeli est . 
Pauper amicitiae cum sis , Lupe , non es amicae et queritur de te mentula sola nihil . 
illa siligineis pinguescit adultera cunnis , conuiuam pascit nigra farina tuum . 
incensum niues dominae Setina liquantur , nos bibimus Corsi pulla uenena cadi ; empta tibi nox est fundis non tota paternis , non sua desertus rura sodalis arat ; splendet Erythraeis perlucida moecha lapillis , ducitur addictus , te futuente , cliens ; octo Syris suffulta datur lectica puellae , Nudum sandapilae pondus amicus erit . 
I nunc et miseros , Cybele , praecide cinaedos : haec erat , haec cultris mentula digna tuis . 
Quantum iam superis , Caesar , caeloque dedisti si repetas et si creditor esse uelis , grandis in aetherio licet auctio fiat Olympo coganturque dei uendere quidquid habent , conturbabit Atlans et non erit uncia tota decidat tecum qua pater ipse deum : pro Capitolinis quid enim tibi soluere templis , quid pro Tarpeiae frondis honore potest ? 
quid pro culminibus geminis matrona Tonantis ? 
Pallada praetereo : res agit illa tuas . 
quid loquar Alciden Phoebumque piosque Laconas ? 
addita quid Latio Flauia templa polo ? 
expectes et sustineas , Auguste , necesse est : nam tibi quod soluat non habet arca Iouis . 
Aureolis futui cum possit Galla duobus et plus quam futui , si totidem addideris : aureolos a te cur accipit , Aeschyle , denos ? 
non fellat tanti Galla . 
quid ergo ? 
tacet . 
Tibi , summe Rheni domitor et parens orbis , pudice princeps , gratias agunt urbes : populos habebunt ; parere iam scelus non est . 
non puer auari sectus arte mangonis uirilitatis damna maeret ereptae , nec quam superbus computet stipem leno dat prostituto misera mater infanti . 
qui nec cubili fuerat ante te quondam , pudor esse per te coepit et lupanari . 
Dicere de Libycis reduci tibi gentibus , Afer , continuis uolui quinque diebus Haue : " non uacat " aut " dormit " dictum est bis terque reuerso . 
iam satis est : non uis , Afer , hauere : uale . 
Tamquam parua foret sexus iniuria nostri foedandos populo prostituisse mares , iam cunae lenonis erant , ut ab ubere raptus sordida uagitu posceret aera puer : immatura dabant infandas corpora poenas . 
non tulit Ausonius talia monstra pater , idem qui teneris nuper succurrit ephebis , ne faceret steriles saeua libido uiros . 
dilexere prius pueri iuuenesque senesque , at nunc infantes te quoque , Caesar , amant . 
Nil tibi legauit Fabius , Bithynice , cui tu annua , si memini , milia sena dabas . 
plus nulli dedit ille : queri , Bithynice , noli : annua legauit milia sena tibi . 
Cenes , Canthare , cum foris libenter , clamas et maledicis et minaris . 
deponas animos truces monemus : liber non potes et gulosus esse . 
Nubere uis Prisco : non miror , Paula ; sapisti . 
ducere te non uult Priscus : et ille sapit . 
Nomen cum uiolis rosisque natum , quo pars optima nominatur anni , Hyblam quod sapit Atticosque flores , quod nidos olet alitis superbae ; nomen nectare dulcius beato , quo mallet Cybeles puer uocari et qui pocula temperat Tonanti , quod si Parrhasia sones in aula , respondent Ueneres Cupidinesque ; nomen nobile , molle , delicatum uersu dicere non rudi uolebam : sed tu syllaba contumax rebellas . 
dicunt Eiarinon tamen poetae , sed Graeci quibus est nihil negatum et quos decet sonare : nobis non licet esse tam disertis qui Musas colimus seueriores . 
Nomen habes teneri quod tempora nuncupat anni , cum breue Cecropiae uer populantur apes : nomen Acidalia meruit quod harundine pingi , quod Cytherei sua scribere gaudet acu ; nomen Erythraeis quod littera facta lapillis , gemma quod Heliadum pollice trita notet ; quod pinna scribente grues ad sidera tollant ; quod decet in sola Caesaris esse domo . 
Si daret autumnus mihi nomen , Oporinos essem , horrida si brumae sidera , Chimerinos ; dictus ab aestiuo Therinos tibi mense uocarer : tempora cui nomen uerna dedere quis est ? 
Hunc quem mensa tibi , quem cena parauit amicum esse putas fidae pectus amicitiae ? 
aprum amat et mullos et sumen et ostrea , non te . 
tam bene si cenem , noster amicus erit . 
Inscripsit tumulis septem scelerata uirorum " se fecisse " Chloe . 
quid pote simplicius ? 
Consilium formae speculum dulcisque capillos Pergameo posuit dona sacrata deo ille puer tota domino gratissimus aula , nomine qui signat tempora uerna suo . 
felix quae tali censetur munere tellus ! 
nec Ganymedeas mallet habere comas . 
Latonae uenerande nepos , qui mitibus herbis Parcarum exoras pensa breuesque colos , hos tibi laudatos domino , rata uota , capillos ille tuus Latia misit ab urbe puer ; addidit et nitidum sacratis crinibus orbem , quo felix facies iudice tuta fuit . 
tu iuuenale decus serua , ne pulchrior ille in longa fuerit quam breuiore coma . 
Est mihi sitque precor longum te praeside , Caesar rus minimum , parui sunt et in urbe lares . 
sed de ualle breui quas det sitientibus hortis curua laboratas antlia tollit aquas : sicca domus queritur nullo se rore foueri , cum mihi uicino Marcia fonte sonet . 
Quam dedetis nostris , Auguste , penatibus undam , Castalis haec nobis aut Iouis imber erit . 
Laudas balnea uersibus trecentis cenantis bene Pontici , Sabelle . 
uis cenare , Sabelle , non lauari . 
Haec , quae tota patet tegiturque et marmore et auro , infantis domini conscia terra fuit , felix o , quantis sonuit uagitibus et quas uidit reptantis sustinuitque manus : hic steterat ueneranda domus quae praestitit orbi quod Rhodos astrifero , quod pia Creta polo . 
Curetes texere Iouem crepitantibus armis , semiuiri poterant qualia ferre Phryges : at te protexit superum pater et tibi , Caesar , pro iaculo et parma fulmen et aegis erat . 
Artemidorus habet puerum sed uendidit agrum ; agrum pro puero Calliodorus habet . 
dic uter ex istis melius rem gesserit , Aucte : Artemidorus amat , Calliodorus arat . 
Credis ob haec me , Pastor , opes fortasse rogare propter quae populus crassaque turba rogat , ut Setina meos consumat gleba ligones et sonet innumera compede Tuscus ager ; ut Mauri Libycis centum stent dentibus orbes et crepet in nostris aurea lamna toris , nec labris nisi magna meis crystalla terantur et faciant nigras nostra Falerna niues ; ut canusinatus nostro Surus assere sudet et mea sit culto sella cliente frequens ; aestuet ut nostro madidus conuiua ministro , quem permutatum nec Ganymede uelis ; ut lutulenta linat Tyrias mihi mula lacernas et Massyla meum uirga gubernet equum . 
est nihil ex istis : superos ac sidera testor . 
ergo quid ? 
ut donem , Pastor , et aedificem . 
O cui uirgineo flauescere contigit auro , dic ubi Palladium sit tibi , Care , decus . 
" aspicis en domini fulgentes marmore uultus ? 
uenit ad has ultro nostra corona comas " . 
Albanae liuere potest pia quercus oliuae , cinxerit inuictum quod prior illa caput . 
Quis Palatinos imitatus imagine uultus Phidiacum Latio marmore uicit ebur ? 
haec mundi facies , haec sunt Iouis ora sereni : sic tonat ille deus cum sine nube tonat . 
non solam tribuit Pallas tibi , Care , coronam ; effigiem domini , quam colis , illa dedit . 
" Dantem uina tuum quotiens aspeximus Hyllum , lumine nos , Afer , turbidiore notas . 
quod , rogo , quod scelus est mollem spectare ministrum ? 
aspicimus solem , sidera , templa , deos . 
auertam uultus , tamquam mihi pocula Gorgon porrigat atque oculos oraque nostra petat ? 
trux erat Alcides , et Hylan spectare licebat ; ludere Mercurio cum Ganymede licet . 
si non uis teneros spectet conuiua ministros , Phineas inuites , Afer , et Oedipodas . 
Audet facundo qui carmina mittere Neruae , pallida donabit glaucina , Cosme , tibi , Paestano uiolas et cana ligustra colono , Hyblaeis apibus Corsica mella dabit : sed tamen et paruae nonnulla est gratia Musae ; appetitur posito uilis oliua lupo . 
nec tibi sit mirum modici quod conscia uatis iudicium metuit nostra Thalia tuum : ipse tuas etiam ueritus Nero dicitur aures , lasciuum iuuenis cum tibi lusit opus . 
Cum depilatos , Chreste , coleos portes et uulturino mentulam parem collo et prostitutis leuius caput culis , nec uiuat ullus in tuo pilus crure , purgentque saeuae cana labra uolsellae ; Curios , Camillos , Quintios , Numas , Ancos , et quidquid umquam legimus pilosorum loqueris sonasque grandibus minax uerbis , et cum theatris saeculoque rixaris . 
occurrit aliquis inter ista si draucus , iam paedagogo liberatus et cuius refibulauit turgidum faber penem , nutu uocatum ducis , et pudet fari Catoniana , Chreste , quod facis lingua . 
Dulce decus scaenae , ludorum fama , Latinus ille ego sum , plausus deliciaeque tuae , qui spectatorem potui fecisse Catonem , soluere qui Curios Fabriciosque graues . 
sed nihil a nostro sumpsit mea uita theatro et sola tantum scaenicus arte feror : nec poteram gratus domino sine moribus esse : interius mentes inspicit ille deus . 
uos me laurigeri parasitum dicite Phoebi , Roma sui famulum dum sciat esse Iouis . 
Saecula Nestoreae permensa , Philaeni , senectae rapta es ad infernas tam cito Ditis aquas ? 
Euboicae nondum numerabas longa Sibyllae tempora : maior erat mensibus illa tribus . 
heu quae lingua silet ! 
non illam mille catastae uincebant , nec quae turba Sarapin amat , nec matutini cirrata caterua magistri , nec quae Strymonio de grege ripa sonat quae nunc Thessalico lunam deducere rhombo , quae sciet hos illos uendere lena toros ? 
sit tibi terra leuis mollique tegaris harena , ne tua non possint eruere ossa canes . 
Cappadocum saeuis Antistius occidit oris Rusticus . 
o tristi crimine terra nocens ! 
rettulit ossa sinu cari Nigrina mariti et questa est longas non satis esse uias ; cumque daret sanctam tumulis , quibus inuidet , urnam , uisa sibi est rapto bis uiduata uiro . 
Cum comes Arctois haereret Caesaris armis Uelius , hanc Marti pro duce uouit auem ; luna quater binos non tota peregerat orbes , debita poscebat iam sibi uota deus : ipse suas anser properauit laetus ad aras et cecidit sanctis hostia parua focis . 
Octo uides patulo pendere nomismata rostro alitis ? 
Haec extis condita nuper erant : quae litat argento pro te , non sanguine , Caesar , uictima iam ferro non opus esse docet . 
Hanc uolo quae facilis , quae palliolata uagatur , hanc uolo quae puero iam dedit ante meo , hanc uolo quam redimit totam denarius alter , hanc uolo quae pariter sufficit una tribus . 
possentem nummos et grandia uerba sonantem possideat crassae mentula Burdigalae . 
Audieris in quo , Flacce , balneo plausum , Maronis illic esse mentulam scito . 
Iuppiter Idaei risit mendacia busti , dum uidet Augusti Flauia templa poli , atque inter mensas largo iam nectare fusus , pocula cum Marti traderet ipse suo , respiciens Phoebum pariter Phoebique sororem , cum quibus Alcides et pius Arcas erat : " Gnosia uos " inquit " nobis monumenta dedistis : cernite quam plus sit Caesaris esse patrem " . 
Artibus his semper cenam , Philomuse , mereris , plurima dum fingis , sed quasi uera refers . 
scis quid in Arsacia Pacorus deliberet aula , Rhenanam numeras Sarmaticamque manum , uerba ducis Daci chartis mandata resignas , uictricem laurum quam uenit ante uides , scis quotiens Phario madeat Ioue fusca Syene , scis quota de Libyco litore puppis eat , cuius Iuleae capiti nascantur oliuae , destinet aetherius cui sua serta pater . 
tolle tuas artes ; hodie cenabis apud me hac lege , ut narres nil , Philomuse , noui . 
Uiderat Ausonium posito modo crine ministrum Phryx puer , alterius gaudia nota Iouis : " quod tuus ecce suo Caesar permisit ephebo tu permitte tuo , maxime rector " ait ; " iam mihi prima latet longis lanugo capillis , iam tua me ridet Iuno uocatque uirum " . 
cui pater aetherius " puer o dulcissime " , dixit , " non ego quod poscis , res negat ipsa tibi : Caesar habet noster similis tibi mille ministros tantaque sidereos uix capit aula mares ; at tibi si dederit uultus coma tonsa uiriles , quis mihi qui nectar misceat alter erit " ? 
Cum sis ipsa domi mediaque ornere Subura , fiant absentes et tibi , Galla , comae , nec dentes aliter quam Serica nocte reponas , et iaceas centum condita pyxidibus , nec tecum facies tua dormiat , innuis illo quod tibi prolatum est mane supercilio , et te nulla mouet cani reuerentia cunni , quem potes inter auos iam numerare tuos . 
promittis sescenta tamen ; sed mentula surdast , et sit lusca licet , te tamen illa uidet . 
Summa licet uelox , Agathine , pericula ludas , non tamen efficies ut tibi parma cadat . 
nolentem sequitur tenuisque reuersa per auras uel pede uel tergo , crine uel ungue sedet ; lubrica Corycio quamuis sint pulpita nimbo et rapiant celeres uela negata Noti , securos pueri neglecta perambulat artus , et nocet artifici uentus et unda nihil . 
ut peccare uelis , cum feceris omnia , falli non potes : arte opus est ut tibi parma cadat . 
Prima Palatino lux est haec orta Tonanti , optasset Cybele qua peperisse Iouem ; hac et sancta mei genita est Caesonia Rufi : plus debet matri nulla puella suae . 
laetatur gemina uotorum sorte maritus , contigit hunc illi quod bis amare diem . 
Tarpeias Diodorus ad coronas Romam cum peteret Pharo relicta , uouit pro reditu uiri Philaenis illam lingeret ut puella simplex quam castae quoque diligunt Sabinae . 
dispersa rate tristibus procellis mersus fluctibus obrutusque ponto ad uotum Diodorus enatauit . 
o tardus nimis et piger maritus ! 
hoc in litore si puella uotum fecisset mea , protinus redissem . 
Pontice , quod numquam futuis , sed paelice laeua uteris et Ueneri seruit amica manus , hoc nihil esse putas ? 
scelus est , mihi crede , sed ingens , quantum uix animo concipis ipse tuo . 
nempe semel futuit , generaret Horatius ut tres ; Mars semel , ut geminos Ilia casta daret . 
omnia perdiderat si masturbatus uterque mandasset manibus gaudia foeda suis . 
ipsam crede tibi naturam dicere rerum : " istud quod digitis , Pontice , perdis , homo est " . 
Campis diues Apollo sic Myrinis , sic semper senibus fruare cycnis , doctae sic tibi seruiant sorores nec Delphis tua mentiatur ulli , sic Palatia te colant amentque : bis senos cito te rogante fasces det Stellae bonus adnuatque Caesar . 
felix tunc ego debitorque uoti casurum tibi rusticas ad aras ducam cornibus aureis iuuencum . 
nata est hostia , Phoebe ; quid moraris ? 
Hic qui dura sedens porrecto saxa leone mitigat , exiguo magnus in aere deus , quaeque tulit spectat resupino sidera uultu , cuius laeua calet robore , dextra mero : non est fama recens nec nostri gloria caeli ; nobile Lysippi munus opusque uides . 
hoc habuit numen Pellaei mensa tyranni , qui cito perdomito uictor in orbe iacet ; hunc puer ad Libycas iurauerat Hannibal aras ; iusserat hic Sullam ponere regna trucem . 
offensus uariae tumidis terroribus aulae priuatos gaudet nunc habitare lares , utque fuit quondam placidi conuiua Molorchi , sic uoluit docti Uindicis esse deus . 
Alciden modo Uindicis rogabam esset cuius opus laborque felix . 
risit , nam solet hoc , leuique nutu " Graece numquid " ait " poeta nescis ? 
inscripta est basis indicatque nomen " . 
lego , Phidiae putaui . 
Miles Hyperboreos modo , Marcelline , triones et Getici tuleras sidera pigra poli : ecce Promethei rupes et fabula montis quam prope sunt oculis nunc adeunda tuis ! 
uideris immensis cum conclamata querelis saxa senis , dices " durior ipse fuit " . 
et licet haec addas : " potuit qui talia ferre , humanum merito finxerat ille genus " . 
Gellius aedificat semper : modo limina ponit , nunc foribus claues aptat emitque seras , nunc has , nunc illas reficit mutatque fenestras : dum tantum aedificet , quidlibet ille facit , oranti nummos ut dicere possit amico unum illud uerbum Gellius " aedifico " . 
Democritos , Zenonas inexplicitosque Platonas quidquid et hirsutis squalet imaginibus , sit quasi Pythagorae loqueris successor et heres . 
praependet sane nec tibi barba minor : sed , quod et hircosis serum est et turpe pilosis , in molli rigidam clune libenter habes . 
tu , qui sectarum causas et pondera nosti , dic mihi , percidi , Pannyche , dogma quod est ? 
Heredem cum me partis tibi , Garrice , quartae per tua iurares sacra caputque tuum , credidimus quis enim damnet sua uota libenter ? 
et spem muneribus fouimus usque datis ; inter quae rari Laurentem ponderis aprum misimus : Aetola de Calydone putes . 
at tu continuo populumque patresque uocasti ; ructat adhuc aprum callida Roma meum : ipse ego quis credat ? 
conuiua nec ultimus haesi , sed nec costa data est caudaue missa mihi . 
de quadrante tuo quid sperem , Garrice ? 
nulla de nostro nobis uncia uenit apro . 
Haec est illa meis multum cantata libellis , quam meus edidicit lector amatque togam . 
Partheniana fuit quondam , memorabile uatis munus : in hac ibam conspiciendus eques , dum noua , dum nitida fulgebat splendida lana , dumque erat auctoris nomine digna sui : nunc anus et tremulo uix accipienda tribuli , quam possis niueam dicere iure tuo . 
quid non longa dies , quid non consumitis anni ? 
haec toga iam non est Partheniana , mea est . 
Ingenium mihi , Gaure , probas sic esse pusillum , carmina quod faciam quae breuitate placent . 
confiteor . 
sed tu bis senis grandia libris qui scribis Priami proelia , magnus homo es ? 
nos facimus Bruti puerum , nos Langona uiuum : tu magnus luteum , Gaure , Giganta facis . 
Quod semper superos inuito fratre rogasti , hoc , Lucane , tibi contigit , ante mori . 
inuidet ille tibi ; Stygias nam Tullus ad umbras optabat , quamuis sit minor , ire prior . 
tu colis Elysios nemorisque habitator amoeni esse tuo primum nunc sine fratre cupis ; et si iam nitidis alternus uenit ab astris , pro Polluce mones Castora ne redeat . 
Si credis mihi , Quinte , quod mereris , natalis , Ouidi , tuas Aprilis ut nostras amo Martias Kalendas . 
felix utraque lux diesque nobis signandi melioribus lapillis ! 
hic uitam tribuit sed hic amicum . 
plus dant , Quinte , mihi tuae Kalendae . 
Natali tibi , Quinte , tuo dare parua uolebam munera ; tu prohibes : imperiosus homo es . 
parendum est monitis , fiat quod uterque uolemus et quod utrumque iuuat : tu mihi , Quinte , dato . 
Si mihi Picena turdus palleret oliua , tenderet aut nostras silua Sabina plagas , aut crescente leuis traheretur harundine praeda pinguis et implicitas uirga teneret auis : cara daret sollemne tibi cognatio munus nec frater nobis nec prior esset auus . 
nunc sturnos inopes fringillorumque querelas audit et arguto passere uernat ager ; inde salutatus picae respondet arator , hinc prope summa rapax miluus ad astra uolat . 
mittimus ergo tibi paruae munuscula chortis , qualia si recipis , saepe propinquus eris . 
Luce propinquorum , qua plurima mittitur ales , dum Stellae turdos , dum tibi , Flacce , paro , succurrit nobis ingens onerosaque turba , in qua se primum quisque meumque putat . 
demeruisse duos uotum est ; offendere plures uix tutum ; multis mittere dona graue est . 
qua possum sola ueniam ratione merebor : nec Stellae turdos nec tibi , Flacce , dabo . 
Spendophoros Libycas domini petit armiger urbis : quae puero dones tela , Cupido , para , illa quibus iuuenes figis mollesque puellas : sit tamen in tenera leuis et hasta manu . 
loricam clipeumque tibi galeamque remitto ; tutus ut inuadat proelia , nudus eat : non iaculo , non ense fuit laesusue sagitta , casside dum liber Parthenopaeus erat . 
quisquis ab hoc fuerit fixus morietur amore . 
o felix , si quem tam bona fata manent ! 
dum puer es , redeas , dum uultu lubricus , et te non Libye faciat , sed tua Roma uirum . 
Nil est tritius Hedyli lacernis : non ansae ueterum Corinthiorum , nec crus compede lubricum decenni , nec ruptae recutita colla mulae , nec quae Flaminiam secant salebrae , nec qui litoribus nitent lapilli , nec Tusca ligo uinea politus , nec pallens toga mortui tribulis , nec pigri rota quassa mulionis , nec rasum cauea latus uisontis , nec dens iam senior ferocis apri . 
res una est tamen : ipse non negabit , culus tritior Hedyli lacernis . 
Nympha sacri regina lacus , cui grata Sabinus et mansura pio munere templa dedit , sic montana tuos semper colat Umbria fontes nec tua Baianas Sassina malit aquas : excipe sollicitos placide , mea dona , libellos ; tu fueris Musis Pegasis unda meis . 
" nympharum templis quisquis sua carmina donat , quid fieri libris debeat ipse monet " . 
In Saeptis Mamurra diu multumque uagatus , hic ubi Roma suas aurea uexat opes , inspexit molles pueros oculisque comedit , non hos quos primae prostituere casae , sed quos arcanae seruant tabulata catastae et quos non populus nec mea turba uidet . 
inde satur mensas et opertos exuit orbes expositumque alte pingue poposcit ebur , et testudineum mensus quater hexaclinon ingemuit citro non satis esse suo . 
consuluit nares an olerent aera Corinthon , culpauit statuas et , Polyclite , tuas , et turbata breui questus crystallina uitro murrina signauit seposuitque decem . 
expendit ueteres calathos et si qua fuerunt pocula Mentorea nobilitata manu , et uiridis picto gemmas numerauit in auro , quidquid et a niuea grandius aure sonat . 
Sardonychas uero mensa quaesiuit in omni et pretium magnis fecit iaspidibus . 
undecima lassus cum iam discederet hora , asse duos calices emit et ipse tulit . 
Seu tu Paestanis genita es seu Tiburis aruis , seu rubuit tellus Tuscula flore tuo , seu Praenestino te uilica legit in horto , seu modo Campani gloria ruris eras : pulchrior ut nostro uideare corona Sabino , de Nomentano te putet esse meo . 
In Tartesiacis domus est notissima terris , qua diues placidum Corduba Baetin amat , uellera natiuo pallent ubi flaua metallo et linit Hesperium brattea uiua pecus . 
aedibus in mediis totos amplexa penates stat platanus densis Caesariana comis , hospitis inuicti posuit quam dextem felix , coepit et ex illa crescere uirga manu . 
auctorem dominumque nemus sentire uidetur : sic uiret et ramis sidera celsa petit . 
saepe sub hac madidi luserunt arbore Fauni terruit et tacitam fistula sera domum ; dumque fugit solos nocturnum Pana per agros , saepe sub hac latuit rustica fronde Dryas . 
atque oluere lares comissatore Lyaeo creuit et effuso laetior umbra mero ; hesternisque rubens deiecta est herba coronis atque suas potuit dicere nemo rosas . 
o dilecta deis , o magni Caesaris arbor , ne metuas ferrum sacrilegosque focos . 
perpetuos sperare licet tibi frondis honores : non Pompeianae te posuere manus . 
Tinctis murice uestibus quod omni et nocte utitur et die Philaenis , non est ambitiosa nec superba : delectatur odore , non colore . 
Ad cenam inuitant omnes te , Phoebe , cinaedi . 
mentula quem pascit , non , puto , purus homo est . 
Herculis in magni uultus descendere Caesar dignatus Latiae dat noua templa uiae , qua Triuiae nemorosa petit dum regna , uiator octauum domina marmor ab urbe legit . 
ante colebatur uotis et sanguine largo , maiorem Alciden nunc minor ipse colit . 
hunc magnas rogat alter opes , rogat alter honores ; illi securus uota mitiora facit . 
Alcide , Latio nunc agnoscende Tonanti , postquam pulchra dei Caesaris ora geris , si tibi tunc isti uultus habitusque fuissent , cesserunt manibus cum fera monstra tuis : Argolico famulum non te seruire tyranno uidissent gentes saeuaque regna pati , sed tu iussisses Eurysthea ; nec tibi fallax portasset Nessi perfida dona Lichas , Oetaei sine lege rogi securus adisses astra patris summi , quae tibi poena dedit ; Lydia nec dominae traxisses pensa superbae nec Styga uidisses Tartareumque canem . 
nunc tibi Iuno fauet , nunc te tua diligit Hebe ; nunc te si uideat Nympha , remittet Hylan . 
Uxor cum tibi sit formonsa , pudica , puella , quo tibi natorum iura , Fabulle , trium ? 
quod petis a nostro supplex dominoque deoque tu dabis ipse tibi , si potes arrigere . 
Lasciuam tota possedi nocte puellam , cuius nequitias uincere nulla potest . 
fessus mille modis illud puerile poposci : ante preces totas primaque uerba dedit . 
improbius quiddam ridensque rubensque rogaui : pollicitast nulla luxuriosa mora . 
sed mihi pura fuit ; tibi non erit , Aeschyle , si uis accipere hoc munus conditione mala . 
Quid tibi nobiscum est , ludi scelerate magister , inuisum pueris uirginibusque caput ? 
nondum cristati rupere silentia galli : murmure iam saeuo uerberibusque tonas . 
tam graue percussis incudibus aera resultant , causidicum medio cum faber aptat equo : mitior in magno clamor furit amphitheatro , uincenti parmae cum sua turba fauet . 
uicini somnum non tota nocte rogamus : nam uigilare leue est , peruigilare graue est . 
discipulos dimitte tuos . 
uis , garrule , quantum accipis ut clames , accipere ut taceas ? 
Cum futuis , Polycharme , soles in fine cacare . 
cum pedicaris , quid , Polycharme , facis ? 
Dixerat " o mores ! 
o tempora ! 
" Tullius olim , sacrilegum strueret cum Catilina nefas , cum gener atque socer diris concurreret armis maestaque ciuili caede maderet humus . 
cur nunc " o mores ! 
" cur nunc " o tempora ! 
" dicis ? 
quod tibi non placeat , Caeciliane , quid est ? 
nulla ducum feritas , nulla est insania ferri ; pace frui certa laetitiaque licet . 
non nostri faciunt tibi quod tua tempora sordent , sed faciunt mores , Caeciliane , tui . 
Massyli leo fama iugi pecorisque maritus lanigeri mirum qua coiere fide . 
ipse licet uideas , cauea stabulantur in una et pariter socias carpit uterque dapes : nec fetu nemorum gaudent nec mitibus herbis , concordem satiat sed rudis agna famem . 
quid meruit terror Nemees , quid portitor Helles , ut niteant celsi lucida signa poli ? 
sidera si possent pecudesque feraeque mereri , hic aries astris , hic leo dignus erat . 
Liber , Amyclaea frontem uittate corona , qui quatis Ausonia uerbera Graia manu , clusa mihi texto cum prandia uimine mittas , cur comitata dapes nulla lagona uenit ? 
atqui digna tuo si nomine munera ferres , scis , puto , debuerint quae mihi dona dari . 
Dentibus antiquas solitus producere pelles et mordere luto putre uetusque solum , Praenestina tenes defuncti rura patroni , in quibus indignor si tibi cella fuit ; rumpis et ardenti madidus crystalla Falerno et pruris domini cum Ganymede tui . 
at me litterulas stulti docuere parentes : quid cum grammaticis rhetoribusque mihi ? 
frange leues calamos et scinde , Thalia , libellos , si dare sutori calceus ista potest . 
Effigiem tantum pueri pictura Camoni seruat et infantis parua figura manet . 
florentes nulla signauit imagine uultus , dum timet ora pius muta uidere pater . 
Non silice duro structiliue caemento , nec latere cocto , quo Samiramis longam Babylona cinxit , Tucca balneum fecit : sed strage nemorum pineaque compage , ut nauigare Tucca balneo possit . 
idem beatas lautus extruit thermas de marmore omni , quod Carystos inuenit , quod Phrygia Synnas , Afra quod Nomas misit et quod uirenti fonte lauit Eurotas . 
sed ligna desunt : subice balneum thermis . 
Haec sunt illa mei quae cernitis ora Camoni , haec pueri facies primaque forma fuit . 
creuerat hic uultus bis denis fortior annis gaudebatque suas pingere barba genas , et libata semel summos modo purpura cultros sparserat . 
inuidit de tribus una soror et festinatis incidit stamina pensis apsentemque patri rettulit urna rogum . 
sed ne sola tamen puerum pictura loquatur , haec erit in chartis maior imago meis . 
Quod optimum sit disputat conuiuium facunda Prisci pagina , et multa dulci , multa sublimi refert , sed cuncta docto pectore . 
quod optimum sit quaeritis conuiuium ? 
in quo choraules non erit . 
Funera post septem nupsit tibi Galla uirorum , Picentine : sequi uult , puto , Galla uiros . 
Oderat ante ducum famulos turbamque priorem et Palatinum Roma supercilium : at nunc tantus amor cunctis , Auguste , tuorum est ut sit cuique suae cura secunda domus . 
tam placidae mentes , tanta est reuerentia nostri , tam pacata quies , tantus in ore pudor . 
nemo suos haec est aulae natura potentis , sed domini mores Caesarianus habet . 
Duxerat esuriens locupletem pauper anumque : uxorem pascit Gellius et futuit . 
Lector et auditor nostros probat , Aule , libellos , sed quidam exactos esse poeta negat . 
non nimium curo : nam cenae fercula nostrae malim conuiuis quam placuisse cocis . 
Dixerat astrologus periturum te cito , Munna , nec , puto , mentitus dixerat ille tibi . 
nam tu dum metuis ne quid post fata relinquas , hausisti patrias luxuriosus opes bisque tuum deciens non toto tabuit anno : dic mihi , non hoc est , Munna , perire cito ? 
Inter tanta tuae miracula , Caesar , harenae , quae uincit ueterum munera clara ducum , multum oculi , sed plus aures debere fatentur se tibi quod spectant qui recitare solent . 
Cum tua sacrilegos contra , Norbane , furores staret pro domino Caesare sancta fides , haec ego Pieria ludebam tutus in umbra , ille tuae cultor notus amicitiae . 
me tibi Uindelicis Raetus narrabat in oris nescia nec nostri nominis Arctos erat : o quotiens ueterem non inficiatus amicum dixisti " meus est iste poeta , meus " ! 
omne tibi nostrum quod bis trieteride iuncta ante dabat lector , nunc dabit auctor opus . 
Languidior noster si quando est Paulus , Atili , non se , conuiuas abstinet ille suos . 
tu languore quidem subito fictoque laboras , sed mea porrexit sportula , Paule , pedes . 
Festinata sui gemeret quod fata Seueri Silius , Ausonio non semel ore potens , cum grege Pierio maestus Phoeboque querebar . 
" ipse meum fleui " dixit Apollo " Linon " : respexitque suam quae stabat proxima fratri Calliopen et ait : " tu quoque uulnus habes . 
aspice Tarpeium Palatinumque Tonantem : ausa nefas Lachesis laesit utrumque Iouem . 
numina cum uideas duris obnoxia fatis , inuidia possis exonerare deos " . 
Septem post calices Opimiani denso cum iaceam triente blaesus , adfers nescio quas mihi tabellas et dicis " modo liberum esse iussi Nastam seruolus est mihi paternus signa " . 
cras melius , Luperce , fiet : nunc signat meus anulus lagonam . 
Cum me captares , mittebas munera nobis : postquam cepisti , das mihi , Rufe , nihil . 
ut captum teneas , capto quoque munera mitte , de cauea fugiat ne male pastus aper . 
Lege nimis dum conuiuam scribere uersus cogis , Stella ? 
" licet scribere nempe malos " . 
Sic in gramine florido reclinis , qua gemmantibus hinc et inde riuis curua calculus excitatur unda , exclusis procul omnibus molestis , pertundas glaciem triente nigro , frontem sutilibus ruber coronis ; sic uni tibi sit puer cinaedus et castissima pruriat puella : infamem nimio calore Cypron obserues moneo precorque , Flacce , messes area cum teret crepantis et feruens iuba saeuiet leonis . 
At tu , diua Paphi , remitte , nostris inlaesum iuuenem remitte uotis . 
Sic Martis tibi seruiant Kalendae et cum ture meroque uictimaque libetur tibi candidas ad aras secta plurima quadra de placenta . 
Ad cenam si me diuersa uocaret in astra hinc inuitator Caesaris , inde Iouis , astra licet propius , Palatia longius essent , responsa ad superos haec referenda darem : " quaerite qui malit fieri conuiua Tonantis : me meus in terris Iuppiter ecce tenet " . 
Quae mala sunt domini , quae serui commoda , nescis , Condyle , qui seruum te gemis esse diu . 
dat tibi securos uilis tegeticula somnos , peruigil in pluma Gaius ecce iacet . 
Gaius a prima tremebundus luce salutat tot dominos , at tu , Condyle , nec dominum . 
" quod debes , Gai , redde " inquit Phoebus et illinc Cinnamus : hoc dicit , Condyle , nemo tibi . 
tortorem metuis ? 
podagra cheragraque secatur Gaius et mallet uerbera mille pati . 
quod nec mane uomis nec cunnum , Condyle , lingis , non mauis quam ter Gaius esse tuus ? 
Addere quid cessas , puer , immortale Falernum ? 
quadrantem duplica de seniore cado . 
nunc mihi dic , quis erit cui te , Calacisse , deorum sex iubeo cyathos fundere ? 
" Caesar erit " . 
Sutilis aptetur deciens rosa crinibus , ut sit qui posuit sacrae nobile gentis opus . 
nunc bis quina mihi da basia , fiat ut illud nomen ab Odrysio quod deus orbe tulit . 
Santonica medicata dedit mihi pocula uirga : os hominis ! 
mulsum me rogat Hippocrates . 
tam stupidus numquam nec tu , puto , Glauce , fuisti , donanti qui dederas . 
dulce aliquis munus pro munere poscit amaro ? 
accipiat , sed si potat in elleboro . 
Alphius ante fuit , coepit nunc Olphius esse , uxorem postquam duxit Athenagoras . 
Nomen Athenagorae credis , Callistrate , uerum . 
si scio , dispeream , qui sit Athenagoras . 
sed puta me uerum , Callistrate , dicere nomen : non ego sed uester peccat Athenagoras . 
Clinicus Herodes trullam subduxerat aegro : deprensus dixit " stulte , quid ergo bibis " ? 
Rumpitur inuidia quidam , carissime Iuli , quod me Roma legit , rumpitur inuidia . 
rumpitur inuidia quod turba semper in omni monstramur digito , rumpitur inuidia . 
rumpitur inuidia tribuit quod Caesar uterque ius mihi natorum , rumpitur inuidia . 
rumpitur inuidia quod rus mihi dulce sub urbe est paruaque in urbe domus , rumpitur inuidia . 
rumpitur inuidia quod sum iucundus amicis , quod conuiua frequens , rumpitur inuidia . 
rumpitur inuidia quod amamur quodque probamur : rumpatur quisquis rumpitur inuidia . 
Uindemiarum non ubique prouentus cessauit , Ouidi ; pluuia profuit grandis . 
centum Coranus amphoras aquae fecit . 
Marcus amat nostras Antonius , Attice , Musas , charta salutatrix si modo uera refert : Marcus Palladiae non infitianda Tolosae gloria , quem genuit Pacis alumna Quies . 
tu qui longa potes dispendia ferre uiarum , i , liber , absentis pignus amicitiae . 
uilis eras , fateor , si te nunc mitteret emptor ; grande tui pretium muneris auctor erit : multum , crede mihi , refert a fonte bibatur quae fluit an pigro quae stupet unda lacu . 
Denaris tribus inuitas et mane togatum obseruare iubes atria , Basse , tua , deinde haerere tuo lateri , praecedere sellam , ad uiduas tecum plus minus ire decem . 
trita quidem nobis togula est uilisque uetusque : denaris tamen hanc non emo , Basse , tribus . 
Appia , quam simili uenerandus in Hercule Caesar consecrat , Ausoniae maxima fama uiae , si cupis Alcidae cognoscere facta prioris , disce : Libyn domuit raraque poma tulit , peltatam Scythico discinxit Amazona nodo , addidit Arcadio terga leonis apro , aeripedem siluis ceruum , Stymphalidas astris abstulit , a Stygia cum cane uenit aqua , fecundam uetuit reparari mortibus hydram , Hesperias Tusco lauit in amne boues . 
haec minor Alcides : maior quae gesserit audi , sextus ab Albana quem colit arce lapis . 
adseruit possessa malis Palatia regnis , prima suo gessit pro Ioue bella puer ; solus Iuleas cum iam retineret habenas , tradidit inque suo tertius orbe fuit ; cornua Sarmatici ter perfida contudit Histri , sudantem Getica ter niue lauit equum ; saepe recusatos parcus duxisse triumphos uictor Hyperboreo nomen ab orbe tulit ; templa deis , mores populis dedit , otia ferro , astra suis , caelo sidera , serta Ioui . 
Herculeum tantis numen non sufficit actis : Tarpeio deus hic commodet ora patri . 
Quadringentorum reddis mihi , Phoebe , tabellas : centum da potius mutua , Phoebe , mihi . 
quaere alium cui te tam uano munere iactes : quod tibi non possum soluere , Phoebe , meum est . 
Quae noua tam similis genuit tibi Leda ministros ? 
quae capta est alio nuda Lacaena cycno ? 
dat faciem Pollux Hiero , dat Castor Asylo , atque in utroque nitet Tyndaris ore soror . 
ista Therapnaeis si forma fuisset Amyclis , cum uicere duas dona minora deas , mansisses , Helene , Phrygiamque redisset in Iden Dardanius gemino cum Ganymede Paris . 
Note , licet nolis , sublimi pectore uates , Cui referet serus praemia digna cinis , Hoc tibi sub nostra breue carmen imagine uiuat , Quam non obscuris iungis , Auite , uiris : " Ille ego sum nulli nugarum laude secundus , Quem non miraris sed , puto , lector , amas . 
Maiores maiora sonent : mihi parua locuto Sufficit in uestras saepe redire manus " . 
Dum Ianus hiemes , Domitianus autumnos , Augustus annis commodabit aestates , Dum grande famuli nomen adseret Rheni Germanicarum magna lux Kalendarum , Tarpeia summi saxa dum patris stabunt , Dum uoce supplex dumque ture placabit Matrona diuae dulce Iuliae numen : Manebit altum Flauiae decus gentis Cum sole et astris cumque luce Romana . 
Inuicta quidquid condidit manus , caeli est . 
Pauper amicitiae cum sis , Lupe , non es amicae Et queritur de te mentula sola nihil . 
Illa siligineis pinguescit adultera cunnis , Conuiuam pascit nigra farina tuum . 
Incensura niues dominae Setina liquantur , Nos bibimus Corsi pulla uenena cadi ; Empta tibi nox est fundis non tota paternis , Non sua desertus rura sodalis arat ; Splendet Erythraeis perlucida moecha lapillis , Ducitur addictus , te futuente , cliens ; Octo Syris suffulta datur lectica puellae , Nudum sandapilae pondus amicus erit . 
I nunc et miseros , Cybele , praecide cinaedos : Haec erat , haec cultris mentula digna tuis . 
Quantum iam superis , Caesar , caeloque dedisti Si repetas et si creditor esse uelis , Grandis in aetherio licet auctio fiat Olympo Coganturque dei uendere quidquid habent , Conturbabit Atlans et non erit uncia tota Decidat tecum qua pater ipse deum : Pro Capitolinis quid enim tibi soluere templis , Quid pro Tarpeiae frondis honore potest ? 
Quid pro culminibus geminis matrona Tonantis ? 
Pallada praetereo : res agit illa tuas . 
Quid loquar Alciden Phoebumque piosque Laconas ? 
Addita quid Latio Flauia templa polo ? 
Expectes et sustineas , Auguste , necesse est : Nam tibi quod soluat non habet arca Iouis . 
Aureolis futui cum possit Galla duobus Et plus quam futui , si totidem addideris : Aureolos a te cur accipit , Aeschyle , denos ? 
Non fellat tanti Galla . 
quid ergo ? 
tacet . 
Tibi , summe Rheni domitor et parens orbis , Pudice princeps , gratias agunt urbes : Populos habebunt ; parere iam scelus non est . 
Non puer auari sectus arte mangonis Virilitatis damna maeret ereptae , Nec quam superbus computet stipem leno Dat prostituto misera mater infanti . 
Qui nec cubili fuerat ante te quondam , Pudor esse per te coepit et lupanari . 
Dicere de Libycis reduci tibi gentibus , Afer , Continuis uolui quinque diebus Haue : " Non uacat " aut " dormit " dictum est bis terque reuerso . 
Iam satis est : non uis , Afer , hauere : uale . 
Tamquam parua foret sexus iniuria nostri Foedandos populo prostituisse mares , Iam cunae lenonis erant , ut ab ubere raptus Sordida uagitu posceret aera puer : Immatura dabant infandas corpora poenas . 
Non tulit Ausonius talia monstra pater , Idem qui teneris nuper succurrit ephebis , Ne faceret steriles saeua libido uiros . 
Dilexere prius pueri iuuenesque senesque , At nunc infantes te quoque , Caesar , amant . 
Nil tibi legauit Fabius , Bithynice , cui tu Annua , si memini , milia sena dabas . 
Plus nulli dedit ille : queri , Bithynice , noli : Annua legauit milia sena tibi . 
Cenes , Canthare , cum foris libenter , Clamas et maledicis et minaris . 
Deponas animos truces monemus : Liber non potes et gulosus esse . 
Nubere uis Prisco : non miror , Paula ; sapisti . 
Ducere te non uult Priscus : et ille sapit . 
Nomen cum uiolis rosisque natum , Quo pars optima nominatur anni , Hyblam quod sapit Atticosque flores , Quod nidos olet alitis superbae ; Nomen nectare dulcius beato , Quo mallet Cybeles puer uocari Et qui pocula temperat Tonanti , Quod si Parrhasia sones in aula , Respondent Veneres Cupidinesque ; Nomen nobile , molle , delicatum Versu dicere non rudi uolebam : Sed tu syllaba contumax rebellas . 
Dicunt Eiarinon tamen poetae , Sed Graeci quibus est nihil negatum Et quos decet sonare : Nobis non licet esse tam disertis Qui Musas colimus seueriores . 
Nomen habes teneri quod tempora nuncupat anni , Cum breue Cecropiae uer populantur apes : Nomen Acidalia meruit quod harundine pingi , Quod Cytherea sua scribere gaudet acu ; Nomen Erythraeis quod littera facta lapillis , Gemma quod Heliadum pollice trita notet ; Quod pinna scribente grues ad sidera tollant ; Quod decet in sola Caesaris esse domo . 
Si daret autumnus mihi nomen , Oporinos essem , Horrida si brumae sidera , Chimerinos ; Dictus ab aestiuo Therinos tibi mense uocarer : Tempora cui nomen uerna dedere quis est ? 
Hunc quem mensa tibi , quem cena parauit amicum Esse putas fidae pectus amicitiae ? 
Aprum amat et mullos et sumen et ostrea , non te . 
Tam bene si cenem , noster amicus erit . 
Inscripsit tumulis septem scelerata uirorum Se fecisse Chloe . 
quid pote simplicius ? 
Consilium formae speculum dulcisque capillos Pergameo posuit dona sacrata deo Ille puer tota domino gratissimus aula , Nomine qui signat tempora uerna suo . 
Felix quae tali censetur munere tellus ! 
Nec Ganymedeas mallet habere comas . 
Latonae uenerande nepos , qui mitibus herbis Parcarum exoras pensa breuesque colos , Hos tibi laudatos domino , rata uota , capillos Ille tuus Latia misit ab urbe puer ; Addidit et nitidum sacratis crinibus orbem , Quo felix facies iudice tuta fuit . 
Tu iuuenale decus serua , ne pulchrior ille In longa fuerit quam breuiore coma . 
Est mihi sitque precor longum te praeside , Caesar Rus minimum , parui sunt et in urbe lares . 
Sed de ualle breui quas det sitientibus hortis Curua laboratas antlia tollit aquas : Sicca domus queritur nullo se rore foueri , Cum mihi uicino Marcia fonte sonet . 
Quam dederis nostris , Auguste , penatibus undam , Castalis haec nobis aut Iouis imber erit . 
Laudas balnea uersibus trecentis Cenantis bene Pontici , Sabelle . 
Vis cenare , Sabelle , non lauari . 
Haec , quae tota patet tegiturque et marmore et auro , Infantis domini conscia terra fuit , Felix o , quantis sonuit uagitibus et quas Vidit reptantis sustinuitque manus : Hic steterat ueneranda domus quae praestitit orbi Quod Rhodos astrifero , quod pia Creta polo . 
Curetes texere Iouem crepitantibus armis , Semiuiri poterant qualia ferre Phryges : At te protexit superum pater et tibi , Caesar , Pro iaculo et parma fulmen et aegis erat . 
Artemidorus habet puerum sed uendidit agrum ; Agrum pro puero Calliodorus habet . 
Dic uter ex istis melius rem gesserit , Aucte : Artemidorus amat , Calliodorus arat . 
Credis ob haec me , Pastor , opes fortasse rogare Propter quae populus crassaque turba rogat , Vt Setina meos consumat gleba ligones Et sonet innumera compede Tuscus ager ; Vt Mauri Libycis centum stent dentibus orbes Et crepet in nostris aurea lamna toris , Nec labris nisi magna meis crystalla terantur Et faciant nigras nostra Falerna niues ; Vt canusinatus nostro Surus assere sudet Et mea sit culto sella cliente frequens ; Aestuet ut nostro madidus conuiua ministro , Quem permutatum nec Ganymede uelis ; Vt lutulenta linat Tyrias mihi mula lacernas Et Massyla meum uirga gubernet equum . 
Est nihil ex istis : superos ac sidera testor . 
Ergo quid ? 
ut donem , Pastor , et aedificem . 
O cui uirgineo flauescere contigit auro , Dic ubi Palladium sit tibi , Care , decus . 
" Aspicis en domini fulgentes marmore uultus ? 
Venit ad has ultro nostra corona comas " . 
Albanae liuere potest pia quercus oliuae , Cinxerit inuictum quod prior illa caput . 
Quis Palatinos imitatus imagine uultus Phidiacum Latio marmore uicit ebur ? 
Haec mundi facies , haec sunt Iouis ora sereni : Sic tonat ille deus cum sine nube tonat . 
Non solam tribuit Pallas tibi , Care , coronam ; Effigiem domini , quam colis , illa dedit . 
Dantem uina tuum quotiens aspeximus Hyllum , Lumine nos , Afer , turbidiore notas . 
Quod , rogo , quod scelus est mollem spectare ministrum ? 
Aspicimus solem , sidera , templa , deos . 
Auertam uultus , tamquam mihi pocula Gorgon Porrigat atque oculos oraque nostra tegam ? 
Trux erat Alcides , et Hylan spectare licebat ; Ludere Mercurio cum Ganymede licet . 
Si non uis teneros spectet conuiua ministros , Phineas inuites , Afer , et Oedipodas . 
Audet facundo qui carmina mittere Neruae , Pallida donabit glaucina , Cosme , tibi , Paestano uiolas et cana ligustra colono , Hyblaeis apibus Corsica mella dabit : Sed tamen et paruae nonnulla est gratia Musae ; Appetitur posito uilis oliua lupo . 
Nec tibi sit mirum modici quod conscia uatis Iudicium metuit nostra Thalia tuum : Ipse tuas etiam ueritus Nero dicitur aures , Lasciuum iuuenis cum tibi lusit opus . 
Cum depilatos , Chreste , coleos portes Et uulturino mentulam parem collo Et prostitutis leuius caput culis , Nec uiuat ullus in tuo pilus crure , Purgentque saeuae cana labra uolsellae ; Curios , Camillos , Quintios , Numas , Ancos , Et quidquid umquam legimus pilosorum Loqueris sonasque grandibus minax uerbis , Et cum theatris saeculoque rixaris . 
Occurrit aliquis inter ista si draucus , Iam paedagogo liberatus et cuius Refibulauit turgidum faber penem , Nutu uocatum ducis , et pudet fari Catoniana , Chreste , quod facis lingua . 
Dulce decus scaenae , ludorum fama , Latinus Ille ego sum , plausus deliciaeque tuae , Qui spectatorem potui fecisse Catonem , Soluere qui Curios Fabriciosque graues . 
Sed nihil a nostro sumpsit mea uita theatro Et sola tantum scaenicus arte feror : Nec poteram gratus domino sine moribus esse : Interius mentes inspicit ille deus . 
Vos me laurigeri parasitum dicite Phoebi , Roma sui famulum dum sciat esse Iouis . 
Saecula Nestoreae permensa , Philaeni , senectae Rapta es ad infernas tam cito Ditis aquas ? 
Euboicae nondum numerabas longa Sibyllae Tempora : maior erat mensibus illa tribus . 
Heu quae lingua silet ! 
non illam mille catastae Vincebant , nec quae turba Sarapin amat , Nec matutini cirrata caterua magistri , Nec quae Strymonio de grege ripa sonat Quae nunc Thessalico lunam deducere rhombo , Quae sciet hos illos uendere lena toros ? 
Sit tibi terra leuis mollique tegaris harena , Ne tua non possint eruere ossa canes . 
Cappadocum saeuis Antistius occidit oris Rusticus . 
o tristi crimine terra nocens ! 
Rettulit ossa sinu cari Nigrina mariti Et questa est longas non satis esse uias ; Cumque daret sanctam tumulis , quibus inuidet , urnam , Visa sibi est rapto bis uiduata uiro . 
Cum comes Arctois haereret Caesaris armis Velius , hanc Marti pro duce uouit auem ; Luna quater binos non tota peregerat orbes , Debita poscebat iam sibi uota deus : Ipse suas anser properauit laetus ad aras Et cecidit sanctis hostia parua focis . 
Octo uides patulo pendere nomismata rostro Alitis ? 
Haec extis condita nuper erant : Quae litat argento pro te , non sanguine , Caesar , Victima iam ferro non opus esse docet . 
Hanc uolo quae facilis , quae palliolata uagatur , Hanc uolo quae puero iam dedit ante meo , Hanc uolo quam redimit totam denarius alter , Hanc uolo quae pariter sufficit una tribus . 
Poscentem nummos et grandia uerba sonantem Possideat crassae mentula Burdigalae . 
Audieris in quo , Flacce , balneo plausum , Maronis illic esse mentulam scito . 
Iuppiter Idaei risit mendacia busti , Dum uidet Augusti Flauia templa poli , Atque inter mensas largo iam nectare fusus , Pocula cum Marti traderet ipse suo , Respiciens Phoebum pariter Phoebique sororem , Cum quibus Alcides et pius Arcas erat : " Gnosia uos " inquit " nobis monumenta dedistis : Cernite quam plus sit Caesaris esse patrem " . 
Artibus his semper cenam , Philomuse , mereris , Plurima dum fingis , sed quasi uera refers . 
Scis quid in Arsacia Pacorus deliberet aula , Rhenanam numeras Sarmaticamque manum , Verba ducis Daci chartis mandata resignas , Victricem laurum quam uenit ante uides , Scis quotiens Phario madeat Ioue fusca Syene , Scis quota de Libyco litore puppis eat , Cuius Iuleae capiti nascantur oliuae , Destinet aetherius cui sua serta pater . 
Tolle tuas artes ; hodie cenabis apud me Hac lege , ut narres nil , Philomuse , noui . 
Viderat Ausonium posito modo crine ministrum Phryx puer , alterius gaudia nota Iouis : " Quod tuus ecce suo Caesar permisit ephebo Tu permitte tuo , maxime rector " ait ; " Iam mihi prima latet longis lanugo capillis , Iam tua me ridet Iuno uocatque uirum " . 
Cui pater aetherius " puer o dulcissime " , dixit , " Non ego quod poscis , res negat ipsa tibi : Caesar habet noster similis tibi mille ministros Tantaque sidereos uix capit aula mares ; At tibi si dederit uultus coma tonsa uiriles , Quis mihi qui nectar misceat alter erit " ? 
Cum sis ipsa domi mediaque ornere Subura , Fiant absentes et tibi , Galla , comae , Nec dentes aliter quam Serica nocte reponas , Et iaceas centum condita pyxidibus , Nec tecum facies tua dormiat , innuis illo Quod tibi prolatum est mane supercilio , Et te nulla mouet cani reuerentia cunni , Quem potes inter auos iam numerare tuos . 
Promittis sescenta tamen ; sed mentula surda est , Et sit lusca licet , te tamen illa uidet . 
Summa licet uelox , Agathine , pericula ludas , Non tamen efficies ut tibi parma cadat . 
Nolentem sequitur tenuisque reuersa per auras Vel pede uel tergo , crine uel ungue sedet ; Lubrica Corycio quamuis sint pulpita nimbo Et rapiant celeres uela negata Noti , Securos pueri neglecta perambulat artus , Et nocet artifici uentus et unda nihil . 
Vt peccare uelis , cum feceris omnia , falli Non potes : arte opus est ut tibi parma cadat . 
Prima Palatino lux est haec orta Tonanti , Optasset Cybele qua peperisse Iouem ; Hac et sancta mei genita est Caesonia Rufi : Plus debet matri nulla puella suae . 
Laetatur gemina uotorum sorte maritus , Contigit hunc illi quod bis amare diem . 
Tarpeias Diodorus ad coronas Romam cum peteret Pharo relicta , Vouit pro reditu uiri Philaenis Illam lingeret ut puella simplex Quam castae quoque diligunt Sabinae . 
Dispersa rate tristibus procellis Mersus fluctibus obrutusque ponto Ad uotum Diodorus enatauit . 
O tardus nimis et piger maritus ! 
Hoc in litore si puella uotum Fecisset mea , protinus redissem . 
Pontice , quod numquam futuis , sed paelice laeua Vteris et Veneri seruit amica manus , Hoc nihil esse putas ? 
scelus est , mihi crede , sed ingens , Quantum uix animo concipis ipse tuo . 
Nempe semel futuit , generaret Horatius ut tres ; Mars semel , ut geminos Ilia casta daret . 
Omnia perdiderat si masturbatus uterque Mandasset manibus gaudia foeda suis . 
Ipsam crede tibi naturam dicere rerum : " Istud quod digitis , Pontice , perdis , homo est " . 
Campis diues Apollo sic Myrinis , Sic semper senibus fruare cycnis , Doctae sic tibi seruiant sorores Nec Delphis tua mentiatur ulli , Sic Palatia te colant amentque : Bis senos cito te rogante fasces Det Stellae bonus adnuatque Caesar . 
Felix tunc ego debitorque uoti Casurum tibi rusticas ad aras Ducam cornibus aureis iuuencum . 
Nata est hostia , Phoebe ; quid moraris ? 
Hic qui dura sedens porrecto saxa leone Mitigat , exiguo magnus in aere deus , Quaeque tulit spectat resupino sidera uultu , Cuius laeua calet robore , dextra mero : Non est fama recens nec nostri gloria caeli ; Nobile Lysippi munus opusque uides . 
Hoc habuit numen Pellaei mensa tyranni , Qui cito perdomito uictor in orbe iacet ; Hunc puer ad Libycas iurauerat Hannibal aras ; Iusserat hic Sullam ponere regna trucem . 
Offensus uariae tumidis terroribus aulae Priuatos gaudet nunc habitare lares , Vtque fuit quondam placidi conuiua Molorchi , Sic uoluit docti Vindicis esse deus . 
Alciden modo Vindicis rogabam Esset cuius opus laborque felix . 
Risit , nam solet hoc , leuique nutu " Graece numquid " ait " poeta nescis ? 
Inscripta est basis indicatque nomen " . 
Lysippum lego , Phidiae putaui . 
Miles Hyperboreos modo , Marcelline , triones Et Getici tuleras sidera pigra poli : Ecce Promethei rupes et fabula montis Quam prope sunt oculis nunc adeunda tuis ! 
Videris immensis cum conclamata querelis Saxa senis , dices " durior ipse fuit " . 
Et licet haec addas : " potuit qui talia ferre , Humanum merito finxerat ille genus " . 
Gellius aedificat semper : modo limina ponit , Nunc foribus claues aptat emitque seras , Nunc has , nunc illas reficit mutatque fenestras : Dum tantum aedificet , quidlibet ille facit , Oranti nummos ut dicere possit amico Vnum illud uerbum Gellius " aedifico " . 
Democritos , Zenonas inexplicitosque Platonas Quidquid et hirsutis squalet imaginibus , Sic quasi Pythagorae loqueris successor et heres . 
Praependet sane nec tibi barba minor : Sed , quod et hircosis miserum est et turpe pilosis , In molli rigidam clune libenter habes . 
Tu , qui sectarum causas et pondera nosti , Dic mihi , percidi , Pannyche , dogma quod est ? 
Heredem cum me partis tibi , Garrice , quartae Per tua iurares sacra caputque tuum , Credidimus quis enim damnet sua uota libenter ? 
Et spem muneribus fouimus usque datis ; Inter quae rari Laurentem ponderis aprum Misimus : Aetola de Calydone putes . 
At tu continuo populumque patresque uocasti ; Ructat adhuc aprum callida Roma meum : Ipse ego quis credat ? 
conuiua nec ultimus haesi , Sed nec costa data est caudaue missa mihi . 
De quadrante tuo quid sperem , Garrice ? 
nulla De nostro nobis uncia uenit apro . 
Haec est illa meis multum cantata libellis , Quam meus edidicit lector amatque togam . 
Partheniana fuit quondam , memorabile uatis Munus : in hac ibam conspiciendus eques , Dum noua , dum nitida fulgebat splendida lana , Dumque erat auctoris nomine digna sui : Nunc anus et tremulo uix accipienda tribuli , Quam possis niueam dicere iure tuo . 
Quid non longa dies , quid non consumitis anni ? 
Haec toga iam non est Partheniana , mea est . 
Ingenium mihi , Gaure , probas sic esse pusillum , Carmina quod faciam quae breuitate placent . 
Confiteor . 
sed tu bis senis grandia libris Qui scribis Priami proelia , magnus homo es ? 
Nos facimus Bruti puerum , nos Langona uiuum : Tu magnus luteum , Gaure , Giganta facis . 
Quod semper superos inuito fratre rogasti , Hoc , Lucane , tibi contigit , ante mori . 
Inuidet ille tibi ; Stygias nam Tullus ad umbras Optabat , quamuis sit minor , ire prior . 
Tu colis Elysios nemorisque habitator amoeni Esse tuo primum nunc sine fratre cupis ; Et si iam nitidis alternus uenit ab astris , Pro Polluce mones Castora ne redeat . 
Si credis mihi , Quinte , quod mereris , Natalis , Ouidi , tuas Aprilis Vt nostras amo Martias Kalendas . 
Felix utraque lux diesque nobis Signandi melioribus lapillis ! 
Hic uitam tribuit sed hic amicum . 
Plus dant , Quinte , mihi tuae Kalendae . 
Natali tibi , Quinte , tuo dare parua uolebam Munera ; tu prohibes : imperiosus homo es . 
Parendum est monitis , fiat quod uterque uolemus Et quod utrumque iuuat : tu mihi , Quinte , dato . 
Si mihi Picena turdus palleret oliua , Tenderet aut nostras silua Sabina plagas , Aut crescente leuis traheretur harundine praeda Pinguis et implicitas uirga teneret auis : Cara daret sollemne tibi cognatio munus Nec frater nobis nec prior esset auus . 
Nunc sturnos inopes fringillorumque querelas Audit et arguto passere uernat ager ; Inde salutatus picae respondet arator , Hinc prope summa rapax miluus astra uolat . 
Mittimus ergo tibi paruae munuscula chortis , Qualia si recipis , saepe propinquus eris . 
Spendophoros Libycas domini petit armiger urbis : Quae puero dones tela , Cupido , para , Illa quibus iuuenes figis mollesque puellas : Sit tamen in tenera leuis et hasta manu . 
Loricam clipeumque tibi galeamque remitto ; Tutus ut inuadat proelia , nudus eat : Non iaculo , non ense fuit laesusue sagitta , Casside dum liber Parthenopaeus erat . 
Quisquis ab hoc fuerit fixus morietur amore . 
O felix , si quem tam bona fata manent ! 
Dum puer es , redeas , dum uultu lubricus , et te Non Libye faciat , sed tua Roma uirum . 
Nil est tritius Hedyli lacernis : Non ansae ueterum Corinthiorum , Nec crus compede lubricum decenni , Nec ruptae recutita colla mulae , Nec quae Flaminiam secant salebrae , Nec qui litoribus nitent lapilli , Nec Tusca ligo uinea politus , Nec pallens toga mortui tribulis , Nec pigri rota quassa mulionis , Nec rasum cauea latus uisontis , Nec dens iam senior ferocis apri . 
Res una est tamen : ipse non negabit , Culus tritior Hedyli lacernis . 
Nympha sacri regina lacus , cui grata Sabinus Et mansura pio munere templa dedit , Sic montana tuos semper colat Vmbria fontes Nec tua Baianas Sassina malit aquas : Excipe sollicitos placide , mea dona , libellos ; Tu fueris Musis Pegasis unda meis . 
" Nympharum templis quisquis sua carmina donat , Quid fieri libris debeat ipse monet " . 
In Saeptis Mamurra diu multumque uagatus , Hic ubi Roma suas aurea uexat opes , Inspexit molles pueros oculisque comedit , Non hos quos primae prostituere casae , Sed quos arcanae seruant tabulata catastae Et quos non populus nec mea turba uidet . 
Inde satur mensas et opertos exuit orbes Expositumque alte pingue poposcit ebur , Et testudineum mensus quater hexaclinon Ingemuit citro non satis esse suo . 
Consuluit nares an olerent aera Corinthon , Culpauit statuas et , Polyclite , tuas , Et turbata breui questus crystallina uitro Murrina signauit seposuitque decem . 
Expendit ueteres calathos et si qua fuerunt Pocula Mentorea nobilitata manu , Et uiridis picto gemmas numerauit in auro , Quidquid et a niuea grandius aure sonat . 
Sardonychas ueros mensa quaesiuit in omni Et pretium magnis fecit iaspidibus . 
Vndecima lassus cum iam discederet hora , Asse duos calices emit et ipse tulit . 
Seu tu Paestanis genita es seu Tiburis aruis , Seu rubuit tellus Tuscula flore tuo , Seu Praenestino te uilica legit in horto , Seu modo Campani gloria ruris eras : Pulchrior ut nostro uideare corona Sabino , De Nomentano te putet esse meo . 
In Tartesiacis domus est notissima terris , Qua diues placidum Corduba Baetin amat , Vellera natiuo pallent ubi flaua metallo Et linit Hesperium brattea uiua pecus . 
Aedibus in mediis totos amplexa penates Stat platanus densis Caesariana comis , Hospitis inuicti posuit quam dextera felix , Coepit et ex illa crescere uirga manu . 
Auctorem dominumque nemus sentire uidetur : Sic uiret et ramis sidera celsa petit . 
Saepe sub hac madidi luserunt arbore Fauni Terruit et tacitam fistula sera domum ; Dumque fugit solos nocturnum Pana per agros , Saepe sub hac latuit rustica fronde Dryas . 
Atque oluere lares comissatore Lyaeo Creuit et effuso laetior umbra mero ; Hesternisque rubens deiecta est herba coronis Atque suas potuit dicere nemo rosas . 
O dilecta deis , o magni Caesaris arbor , Ne metuas ferrum sacrilegosque focos . 
Perpetuos sperare licet tibi frondis honores : Non Pompeianae te posuere manus . 
Tinctis murice uestibus quod omni Et nocte utitur et die Philaenis , Non est ambitiosa nec superba : Delectatur odore , non colore . 
Ad cenam inuitant omnes te , Phoebe , cinaedi . 
Mentula quem pascit , non , puto , purus homo est . 
Herculis in magni uultus descendere Caesar Dignatus Latiae dat noua templa uiae , Qua Triuiae nemorosa petit dum regna , uiator Octauum domina marmor ab urbe legit . 
Ante colebatur uotis et sanguine largo , Maiorem Alciden nunc minor ipse colit . 
Hunc magnas rogat alter opes , rogat alter honores ; Illi securus uota minora facit . 
Alcide , Latio nunc agnoscende Tonanti , Postquam pulchra dei Caesaris ora geris , Si tibi tunc isti uultus habitusque fuissent , Cesserunt manibus cum fera monstra tuis : Argolico famulum non te seruire tyranno Vidissent gentes saeuaque regna pati , Sed tu iussisses Eurysthea ; nec tibi fallax Portasset Nessi perfida dona Lichas , Oetaei sine lege rogi securus adisses Astra patris summi , quae tibi poena dedit ; Lydia nec dominae traxisses pensa superbae Nec Styga uidisses Tartareumque canem . 
Nunc tibi Iuno fauet , nunc te tua diligit Hebe ; Nunc te si uideat Nympha , remittet Hylan . 
Vxor cum tibi sit formonsa , pudica , puella , Quo tibi natorum iura , Fabulle , trium ? 
Quod petis a nostro supplex dominoque deoque Tu dabis ipse tibi , si potes arrigere . 
Lasciuam tota possedi nocte puellam , Cuius nequitias uincere nulla potest . 
Fessus mille modis illud puerile poposci : Ante preces totas primaque uerba dedit . 
Improbius quiddam ridensque rubensque rogaui : Pollicitast nulla luxuriosa mora . 
Sed mihi pura fuit ; tibi non erit , Aeschyle , si uis Accipere hoc munus condicione mala . 
Quid tibi nobiscum est , ludi scelerate magister , Inuisum pueris uirginibusque caput ? 
Nondum cristati rupere silentia galli : Murmure iam saeuo uerberibusque tonas . 
Tam graue percussis incudibus aera resultant , Causidicum medio cum faber aptat equo : Mitior in magno clamor furit amphitheatro , Vincenti parmae cum sua turba fauet . 
Vicini somnum non tota nocte rogamus : Nam uigilare leue est , peruigilare graue est . 
Discipulos dimitte tuos . 
uis , garrule , quantum Accipis ut clames , accipere ut taceas ? 
Cum futuis , Polycharme , soles in fine cacare . 
Cum pedicaris , quid , Polycharme , facis ? 
Dixerat " o mores ! 
o tempora ! 
" Tullius olim , Sacrilegum strueret cum Catilina nefas , Cum gener atque socer diris concurreret armis Maestaque ciuili caede maderet humus . 
Cur nunc " o mores ! 
" cur nunc " o tempora ! 
" dicis ? 
Quod tibi non placeat , Caeciliane , quid est ? 
Nulla ducum feritas , nulla est insania ferri ; Pace frui certa laetitiaque licet . 
Non nostri faciunt tibi quod tua tempora sordent , Sed faciunt mores , Caeciliane , tui . 
Massyli leo fama iugi pecorisque maritus Lanigeri mirum qua coiere fide . 
Ipse licet uideas , cauea stabulantur in una Et pariter socias carpit uterque dapes : Nec fetu nemorum gaudent nec mitibus herbis , Concordem satiat sed rudis agna famem . 
Quid meruit terror Nemees , quid portitor Helles , Vt niteant celsi lucida signa poli ? 
Sidera si possent pecudesque feraeque mereri , Hic aries astris , hic leo dignus erat . 
Liber , Amyclaea frontem uittate corona , Qui quatis Ausonia uerbera Graia manu , Clusa mihi texto cum prandia uimine mittas , Cur comitata dapes nulla lagona uenit ? 
Atqui digna tuo si nomine munera ferres , Scis , puto , debuerint quae mihi dona dari . 
Dentibus antiquas solitus producere pelles Et mordere luto putre uetusque solum , Praenestina tenes decepti regna patroni , In quibus indignor si tibi cella fuit ; Rumpis et ardenti madidus crystalla Falerno Et pruris domini cum Ganymede tui . 
At me litterulas stulti docuere parentes : Quid cum grammaticis rhetoribusque mihi ? 
Frange leues calamos et scinde , Thalia , libellos , Si dare sutori calceus ista potest . 
Effigiem tantum pueri pictura Camoni Seruat et infantis parua figura manet . 
Florentes nulla signauit imagine uultus , Dum timet ora pius muta uidere pater . 
Non silice duro structiliue caemento , Nec latere cocto , quo Samiramis longam Babylona cinxit , Tucca balneum fecit : Sed strage nemorum pineaque compage , Vt nauigare Tucca balneo possit . 
Idem beatas lautus extruit thermas De marmore omni , quod Carystos inuenit , Quod Phrygia Synnas , Afra quod Nomas misit Et quod uirenti fonte lauit Eurotas . 
Sed ligna desunt : subice balneum thermis . 
Haec sunt illa mei quae cernitis ora Camoni , Haec pueri facies primaque forma fuit . 
Creuerat hic uultus bis denis fortior annis Gaudebatque suas pingere barba genas , Et libata semel summos modo purpura cultros Sparserat . 
inuidit de tribus una soror Et festinatis incidit stamina pensis Absentemque patri rettulit urna rogum . 
Sed ne sola tamen puerum pictura loquatur , Haec erit in chartis maior imago meis . 
Quod optimum sit disputat conuiuium Facunda Prisci pagina , Et multa dulci , multa sublimi refert , Sed cuncta docto pectore . 
Quod optimum sit quaeritis conuiuium ? 
In quo choraules non erit . 
Funera post septem nupsit tibi Galla uirorum , Picentine : sequi uult , puto , Galla uiros . 
Oderat ante ducum famulos turbamque priorem Et Palatinum Roma supercilium : At nunc tantus amor cunctis , Auguste , tuorum est Vt sit cuique suae cura secunda domus . 
Tam placidae mentes , tanta est reuerentia nostri , Tam pacata quies , tantus in ore pudor . 
Nemo suos haec est aulae natura potentis , Sed domini mores Caesarianus habet . 
Duxerat esuriens locupletem pauper anumque : Vxorem pascit Gellius et futuit . 
Lector et auditor nostros probat , Aule , libellos , Sed quidam exactos esse poeta negat . 
Non nimium curo : nam cenae fercula nostrae Malim conuiuis quam placuisse cocis . 
Dixerat astrologus periturum te cito , Munna , Nec , puto , mentitus dixerat ille tibi . 
Nam tu dum metuis ne quid post fata relinquas , Hausisti patrias luxuriosus opes , Bisque tuum deciens non toto tabuit anno : Dic mihi , non hoc est , Munna , perire cito ? 
Inter tanta tuae miracula , Caesar , harenae , Quae uincit ueterum munera clara ducum , Multum oculi , sed plus aures debere fatentur Se tibi quod spectant qui recitare solent . 
Cum tua sacrilegos contra , Norbane , furores Staret pro domino Caesare sancta fides , Haec ego Pieria ludebam tutus in umbra , Ille tuae cultor notus amicitiae . 
Me tibi Vindelicis Raetus narrabat in oris Nescia nec nostri nominis Arctos erat : O quotiens ueterem non inficiatus amicum Dixisti " meus est iste poeta , meus " ! 
Omne tibi nostrum quod bis trieteride iuncta Ante dabat lector , nunc dabit auctor opus . 
Languidior noster si quando est Paulus , Atili , Non se , conuiuas abstinet ille suos . 
Tu languore quidem subito fictoque laboras , Sed mea porrexit sportula , Paule , pedes . 
Festinata sui gemeret quod fata Seueri Silius , Ausonio non semel ore potens , Cum grege Pierio maestus Phoeboque querebar . 
" Ipse meum fleui " dixit Apollo " Linon " : Respexitque suam quae stabat proxima fratri Calliopen et ait : " tu quoque uulnus habes . 
Aspice Tarpeium Palatinumque Tonantem : Ausa nefas Lachesis laesit utrumque Iouem . 
Numina cum uideas duris obnoxia fatis , Inuidia possis exonerare deos " . 
Septem post calices Opimiani Denso cum iaceam triente blaesus , Adfers nescio quas mihi tabellas Et dicis " modo liberum esse iussi Nastam seruolus est mihi paternus Signa " . 
cras melius , Luperce , fiet : Nunc signat meus anulus lagonam . 
Cum me captares , mittebas munera nobis : Postquam cepisti , das mihi , Rufe , nihil . 
Vt captum teneas , capto quoque munera mitte , De cauea fugiat ne male pastus aper . 
Lege nimis dura conuiuam scribere uersus Cogis , Stella ? 
" licet scribere nempe malos " . 
Sic in gramine florido reclinis , Qua gemmantibus hinc et inde riuis Curua calculus excitatur unda , Exclusis procul omnibus molestis , Pertundas glaciem triente nigro , Frontem sutilibus ruber coronis ; Sic uni tibi sit puer cinaedus Et castissima pruriat puella : Infamem nimio calore Cypron Obserues moneo precorque , Flacce , Messes area cum teret crepantis Et feruens iuba saeuiet leonis . 
At tu , diua Paphi , remitte , nostris Inlaesum iuuenem remitte uotis . 
Sic Martis tibi seruiant Kalendae Et cum ture meroque uictimaque Libetur tibi candidas ad aras Secta plurima quadra de placenta . 
Ad cenam si me diuersa uocaret in astra Hinc inuitator Caesaris , inde Iouis , Astra licet propius , Palatia longius essent , Responsa ad superos haec referenda darem : " Quaerite qui malit fieri conuiua Tonantis : Me meus in terris Iuppiter ecce tenet " . 
Quae mala sint domini , quae serui commoda , nescis , Condyle , qui seruum te gemis esse diu . 
Dat tibi securos uilis tegeticula somnos , Peruigil in pluma Gaius ecce iacet . 
Gaius a prima tremebundus luce salutat Tot dominos , at tu , Condyle , nec dominum . 
" Quod debes , Gai , redde " inquit Phoebus et illinc Cinnamus : hoc dicit , Condyle , nemo tibi . 
Tortorem metuis ? 
podagra cheragraque secatur Gaius et mallet uerbera mille pati . 
Quod nec mane uomis nec cunnum , Condyle , lingis , Non mauis quam ter Gaius esse tuus ? 
Addere quid cessas , puer , immortale Falernum ? 
Quadrantem duplica de seniore cado . 
Nunc mihi dic , quis erit cui te , Calacisse , deorum Sex iubeo cyathos fundere ? 
" Caesar erit " . 
Sutilis aptetur deciens rosa crinibus , ut sit Qui posuit sacrae nobile gentis opus . 
Nunc bis quina mihi da basia , fiat ut illud Nomen ab Odrysio quod deus orbe tulit . 
Santonica medicata dedit mihi pocula uirga : Os hominis ! 
mulsum me rogat Hippocrates . 
Tam stupidus numquam nec tu , puto , Glauce , fuisti , donanti qui dederas . 
Dulce aliquis munus pro munere poscit amaro ? 
Accipiat , sed si potat in elleboro . 
Alphius ante fuit , coepit nunc Olphius esse , Vxorem postquam duxit Athenagoras . 
Nomen Athenagorae credis , Callistrate , uerum . 
Si scio , dispeream , qui sit Athenagoras . 
Sed puta me uerum , Callistrate , dicere nomen : Non ego sed uester peccat Athenagoras . 
Clinicus Herodes trullam subduxerat aegro : Deprensus dixit " stulte , quid ergo bibis " ? 
Rumpitur inuidia quidam , carissime Iuli , Quod me Roma legit , rumpitur inuidia . 
Rumpitur inuidia quod turba semper in omni Monstramur digito , rumpitur inuidia . 
Rumpitur inuidia tribuit quod Caesar uterque Ius mihi natorum , rumpitur inuidia . 
Rumpitur inuidia quod rus mihi dulce sub urbe est Paruaque in urbe domus , rumpitur inuidia . 
Rumpitur inuidia quod sum iucundus amicis , Quod conuiua frequens , rumpitur inuidia . 
Rumpitur inuidia quod amamur quodque probamur : Rumpatur quisquis rumpitur inuidia . 
Vindemiarum non ubique prouentus Cessauit , Ouidi ; pluuia profuit grandis . 
Centum Coranus amphoras aquae fecit . 
Marcus amat nostras Antonius , Attice , Musas , Charta salutatrix si modo uera refert : Marcus Palladiae non infitianda Tolosae Gloria , quem genuit Pacis alumna Quies . 
Tu qui longa potes dispendia ferre uiarum , I , liber , absentis pignus amicitiae . 
Vilis eras , fateor , si te nunc mitteret emptor ; Grande tui pretium muneris auctor erit : Multum , crede mihi , refert a fonte bibatur Quae fluit an pigro quae stupet unda lacu . 
Denaris tribus inuitas et mane togatum Obseruare iubes atria , Basse , tua , Deinde haerere tuo lateri , praecedere sellam , Ad uiduas tecum plus minus ire decem . 
Trita quidem nobis togula est uilisque uetusque : Denaris tamen hanc non emo , Basse , tribus . 
Appia , quam simili uenerandus in Hercule Caesar Consecrat , Ausoniae maxima fama uiae , Si cupis Alcidae cognoscere facta prioris , Disce : Libyn domuit raraque poma tulit , Peltatam Scythico discinxit Amazona nodo , Addidit Arcadio terga leonis apro , Aeripedem siluis ceruum , Stymphalidas astris Abstulit , a Stygia cum cane uenit aqua , Fecundam uetuit reparari mortibus hydram , Hesperias Tusco lauit in amne boues . 
Haec minor Alcides : maior quae gesserit audi , Sextus ab Albana quem colit arce lapis . 
Adseruit possessa malis Palatia regnis , Prima suo gessit pro Ioue bella puer ; Solus Iuleas cum iam retineret habenas , Tradidit inque suo tertius orbe fuit ; Cornua Sarmatici ter perfida contudit Histri , Sudantem Getica ter niue lauit equum ; Saepe recusatos parcus duxisse triumphos Victor Hyperboreo nomen ab orbe tulit ; Templa deis , mores populis dedit , otia ferro , Astra suis , caelo sidera , serta Ioui . 
Herculeum tantis numen non sufficit actis : Tarpeio deus hic commodet ora patri . 
Quadringentorum reddis mihi , Phoebe , tabellas : Centum da potius mutua , Phoebe , mihi . 
Quaere alium cui te tam uano munere iactes : Quod tibi non possum soluere , Phoebe , meum est . 
Quae noua tam similis genuit tibi Leda ministros ? 
Quae capta est alio nuda Lacaena cycno ? 
Dat faciem Pollux Hiero , dat Castor Asylo , Atque in utroque nitet Tyndaris ore soror . 
Ista Therapnaeis si forma fuisset Amyclis , Cum uicere duas dona minora deas , Mansisses , Helene , Phrygiamque redisset in Iden Dardanius gemino cum Ganymede Paris . 
