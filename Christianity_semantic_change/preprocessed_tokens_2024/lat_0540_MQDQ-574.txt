Dei patris festinare maximum Mihi cito peto adiutorium . 
Iesu Christi imploro suffragia , Qui natus est ex virgine Maria . 
Sancti quoque spiritus praesidio Fungar semper hic vel in exilio . 
Christus a me auferat pericula , Cuncta quoque daemonum iacula , Ne me captent hostes atque latrones Neque fures neque mundi praedones , Ne me undae maris neque flumina Neque aquae nulla necent numina , Ne tenebris vel vento vel fulmine Velis plenis ventis quoque prosperis Maris cunctis solvar a periculis . 
Christus mecum duras ac pestiferas Vincat terrae et aquarum bestias , Vincat tela aeris vitalia , Vincat cuncta tonitrui fulgura , Vincat quoque venena serpentina , Vincat saeva mundi veneficia , Ut haec cuncta non mihi , quae diximus , Neque meis noceant comitibus . 
Sanus ego , sani mei comites sine damno pergamus incolomes , sana navi in pelagi fluctibus , sanis equis viis in terrestribus . 
Sana nostra vehatur pecunia , Ut sit apta ad nostra vitalia . 
Inimici ne sint nobis nocua , Quamvis mala prorumpant , consilia , Christi mihi in aeterno nomine Viae cunctae pateant magnopere , Si ascendam ardua in montium , Si descendam convexa in vallium , Si camporum vias per vastissimas , Si silvarum rubos per densissimas : Via plana pergam atque lucida Usque loci destinati tegmina . 
Omne fretum sit serenum et placidum Prompta navi nobis ad navigium . 
Petrus , Paulus , Andreas apostolus , Iacobus , Iohannes et Philippus , Bartholomeus , Thomas et Mathias , Iacobus Alphei et Thaddeus , Marcus , Lucas , Clemens et Gregorius , Ciricus , Martinus et Gregorius , Omnes sanctae virgines cum Maria Petant nobis a Deo suffragia , Qui cum Noe fuit in diluvio , Qui cum Paulo fuit in naufragio , Qui de ventre coeti solvit Ionam , Qui porrexit Petro merso dexteram , Qui et Moysi fugienti cum populo Viam maris paravit in medio , Qui migranti plebe cum vastatrice Iordanem resiccavit Iosue , Qui consiliis eruit felicibus Loth de flammis , Daniel de leonibus , Qui salvavit Iob de langoribus , Pueros tres de ignis ardoribus , Ut , sicut cum hiis erat omnibus , Sic et nobis Deus sit propitius , Ne terrenis , marinis , caelestibus Nos iamque capiamur retibus . 
Nihil in nos langoris perveniat , Nihil nobis morbidum adhereat . 
Iesu Christi tegamur velamine Die , nocte , requie , itinere . 
Salvati per eius tutamina Salvi simus corpore et anima Et futuri saeculi carminibus Angelorum ditemur in milibus Permansuri cum Christo perennibus Saeculorum saeculis in omnibus . 
