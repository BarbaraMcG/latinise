foemineos dea quae nigro sub limine manes occludis , coelo ostentans , iterumque reducens umbriferum per iter , quanquam crudelis amanti , sis mihi tu facilis ; quanquam non aequa resumis formosarum animas , festina morte peremptas . 
abreptas solus resonante reducere plectro Threicius potuit , lucique ostendere amores ; non potuit tamen ; ad tristes devolvitur umbras quicquid formosum est , et non inamabile natum . 
o sacra Persephone , liceat tua regna canenti , lucifugasque umbras , aperire abscondita terris iura , tenebrarumque arcana adoperta silentum . 
respice qui viridi radancia tempora lauro comprimis ; insidias , et furtivos hymenaeos , et nympham canimus , sed quae tibi prodita somno nupsit , facta parens , etiam sibi credita virgo . 
est in visceribus terrae nulli obvia vallis , concava , picta rosis , variaque ab imagine florum , fontibus irrorata , et fluminibus lapidosis : mille specus subter latitant , totidemque virenti stant textae myrto casulae , quibus anxia turba nympharum flores pingunt , mireqe colorant . 
nec minus intenta est operi Berecynthia mater , instituens natos frutices quo syderis ortu aerio credant capita inconstantia coelo . 
admonet immaturae hyemis , gelidaeque pruinae , imbriferumque Austrorum , horrendisonumque Aquilonum ; grandine concussam Rhodopen , Taurumque nivalem , concretosque gelu prohibet transcendere montes ; tantum qui placido suspiras ore , Favoni , arboreos tibi commendat dea sedula foetus . 
fraga , rosas , violasque iubet latitare sub umbris ; forma rosis animos maiores indidit , ausis tollere purpureos vultus , et despicere infra . 
pallentes odio violas , tectasque pudore . 
diva rosas leviter castigat , et admonet aevi labilis ; aspiceres foliis prodire ruborem , et suspendentes ora annutantia flores . 
acclerant nymphae properata ex ordine matri pensa ostentantes , quarum pulcerrima Iole asportat gremio texturas millecolores . 
hanc olim ambierat furtim speciosus Apollo , muneribus tentans , et qua suasisse loquela posset ; saepe adhibet placidam vim , saepe et amantum blanditias cupidus , sed non cupiente puella . 
brachia circumdat collo , simul illa repellit ; instat hic , illa fugit ; duplicant fastidia flammas ; ardet non minus ac rutilo Semeleia proles cum curru exciderat , totumque incenderat orbem spes sed ut illusas vidit deus , et nihil horum virginis aversam potuisse inflectere mentem , dira subinde vovet pervertens fasque nefasque ; illicitumue parat spreto medicamen amori , lactucas humectantes gelidumque papaver , Cyrceiaeque simul stringit terrestia mala mandragorae , condens sudatos pixide rores . 
nox erat , incedit nullo cum murmure Phoebus , nulli conspiciendus adit spelaea puellae ; illa toro leviter roseo suffulta iacebat , sola struens flores varia quos finxerat arte . 
candida lucebat fax , hanc primum inficit atra nube , deinde linit medicati aspergine succi pulvillosque leves et picti strata cubilis ; terque soporiferas demulcet pollice cordas plectripotens , nectitque Hecateio carmine somnos . 
virgineos oculos vapor implicat , excipit artus alta quies , et membra toro collapsa recumbunt . 
vidit et obstupuit deus ; inter spemque metumque accedit , refugitque iterum ; suspirat ab imo pectore ; nec pietas , nec siderea ora puellae plura sinunt ; sed amor , sed ineffraenata libido quod castum in terris intentatumque relinquit ? 
oscula non referenda serit , tangit , premitque ; illa ( quod in somnis solet ) ambigua edidit ore murmura , ploranti similis nec digna ferenti saepe manu urgentem quamvis sopita repellit , nequidquam , raptor crebris amplexibus haeret , vimque per insidias fert , indulgetque furori . 
nec satis est spectare oculis , tetigisse , fruique , ingratum est quicquid sceleris latet ; illaque turpe quod patitur vitium quia non sensisse videtur , maestus abit ( revocante die ) spoliumque pudoris tanquam invitus habet ; semper sibi quod petat ultra invenit ingeniosus amor , crescitque favendo . 
tandem discusso nova nupta sopore resurgit , illam sed neque turba vocat , neque clari Hymenaei illius ante fores iuvenum non inclita pompa conspicitur , placide charis commista puellis . 
omnia muta tacent , pariter tacuisset Iole , verum nescio quae morborum insignia terrent nec valet a stomacho , nec non tremulum omnia frigus membra quatit : cubito incumbens sic anxia se cum : ; numquid et hoc morbi est ? 
nam quae mutatio sanas attentat vires ? 
nec enim satis illa placebant , postrema quae nocte timens insomnia vidi quos ego praeterii fluctus ! 
quae praelia sensi . 
in somnis ! 
quantis , o dii , transfixa sub hastis occubui ! 
vereor diros ne iratus Apollo in me condiderit parentia spicula morbos . 
sed nec Apollineas pestes , nec respicit iras hic in corde pudor meus ; hoc solamen , Iole , semper habes , moriare licet , moriere pudica . 
; assurgit , cingitque operi se , candida fecit lilia , quae gustare cupit , quia candida fecit : quidque oculi cernunt animus desiderat ; aegrum pectus ferre moras nescit , votisve carere . 
singula quae gravidae possunt ignara ferebat ; torpores lassata graves , fastidia , bilem ; luminaque in morbum veniunt , putat illa fuisse obtutu nimio ; causas ita nectit inanes . 
sed simul atque impleri uterum , sensitque moveri vivum aliquid , potuitque manu deprendere motus ; exanimata metu nemorum petit avia tecta tristis , ut expleret miserando pectora planctu . 
; crudeles , ; ait , ; et genus implacibile , divi , quas tandem aerumnas animique et corporis hausi immerita ? 
assurgunt etiam nova monstra ; tumere coepit uter nobis ; iam virgo puerpura fiam ; nec dubitat natura suas pervertere leges quo magis excrucier possimque horrenda videri , demque pudicitiae , sceleris sed nomine , poenas . 
quo fugiam ? 
quae nunc umbrae , quae nubila frontem , vel tumulum hunc defuncti animi tectura cupressus ? 
quam bene cum tenebris mihi convenit ! 
horreo solem ; iam culpa possum , sed non caruisse timore frangitur ingenuus pudor , et succumbit in ipsa suspicione mali , scelerisque ab imagine currit , ceu visis fugiunt procul a pallentibus umbris . 
infoelix partus , nisi quid monstrosius illo est , absque tuo genitore venis , nomenque paternum si quis quearat habes nullum ; patrem assere primum , post tibi succedam gravis atque miserrima mater . 
; talia iactantem ventis laeva arbitra risit , invida populea latitans sub cortice Naias ; laetaque per sentes repit , tenuesque myricas sed simul explicuit se , proditione superba , praecipitique gradu loca nota perambulat , omnes suscipiens nymphas , referensque audita , nec illa per se magna satis , reddit maiora loquendo ; et partes miserantis agit , vultusque stupentes effingit , monstrumque horret , crimenque veretur . 
inde per alternos rumores fama vagatur , flebiliorque deae tandem florentia tecta pervenit . 
illa novo temere conterrita monstro exiliit , natamque animo indignata requirit . 
sed procul ut matrem approperantem vidit Iole concidit exanimis , gemitus timor exprimit altos , exortosque utero creat ingeminatque dolores . 
continuo silva effulsit velut aurea , et omne per nemus auditur suave et mirabile murmur . 
diva pedem , perculsa soni novitate , repressit , interea sine ploratu parit , ipsaque tellus effudit molles puero incunabula flores . 
occurit natae Berecynthia , prima nepotem suscipit ; ille niger totus , ni candida solis haeserat effigies sub pectore , patris imago . 
sed non ambiguo iam personat omnia cantu Phoebus , et ardentes incendit lumine silvas , dum sua furta canens miseram solatur Iolen ; obstuptuit dea , nunc lucos , nunc humida natae lumina suspiciens , vultusque pudore solutos . 
; proditor , ; exclamat , ; non haec , si Iupiter aequus , probra mihi vel tecta diu , vel inulta relinquam . 
quo fugis ? 
infestum caput inter nubila , Phoebe , necquicquam involvis ; scelus et tua facta patebunt , nec mihi surripiet fuga te , sequar ocior Euris , maternusque dolor vires dabit , iraque iusta . 
; nec mora , per nubes summi ad fastigia coeli contendit ; nymphae tristi exanimaeque sorori circumfusae acres tentant lenire dolores , et placidis dictis tristes subducere curas . 
illa amota sedet , tacitoque incensa furore ardet , et ingenti curarum fluctuat aestu . 
; foelices quibus est concessum , ; ait , ; intemerata virginitate frui ! 
mea iam defloruit aetas immature ; heu maternos sensisse dolores , gaudia non potui ; sed me nec gaudia tangunt ; nec duri , si non infamia iuncta , dolores . 
nox et somne , meo pars insidiata pudori , hos mihi pro meritis partus , haec pulchra dedistis pignora , formosique patris referentia vultus ? 
nempe ego , Phoebe , tuos amplexus dura refugi , et simplex , tali quam posses prole beare . 
atque utinam caruisse tuo , speciose , liceret munere ! 
quantumvis indocta et stulta putarer , non tamen infamis , turpique cupidine laesa , cogerer ad nigros animam demittere manes . 
; sic effata , aliquid vultu letale minanti , deficit , excipiunt nymphae , manibusque levatam celsa ferunt in tecta deae stratisque reponunt . 
cuncta Iovi interea narraverat ordine Phoebus , factaque lascivis praetexuit impia verbis ; addiderat cycnumque , et terga natantia tauri , furtivumque aurum , et duplicatae praemia noctis . 
Iupiter officii tanti memor irrita risit . 
vota deae , iustumque odium in ludibria vertit . 
illa sed ingenti luctu confusa recedit , conqueriturque fidem divum , saevoque ululatu indefessa diu languentes suscitat iras ; at nulla in terris tanti vis nata doloris quam non longa dies per amica oblivia solvat . 
iamque puer , tacite praeter labentibus annis , paulatim induerat iuveniles corpore vultus ; cui quamvis nullo variantur membra colore , multus inest tamen ore lepos , tinctosque per artus splendescit mira nivitate illecta venustas . 
si niger esset Amor , vel si modo candidus ille , iurares in utroque deum ; non dulcior illo ipsa Venus , Charitesque , et florida turba sororum . 
huic olim nymphae nomen fecere Melampo , lucentesque comis gemmas , laterique pharetram aptarunt , qualem cuperet gestare Cupido ille levem tenera sectatur arundine praedam . 
Aurorae ut primo rarescit lumine coelum ; mox fervente aestu viridantes occupat umbras , aut ab euntis aquae traducit murmure somnum . 
tempus erat placidis quo cuncta animalia terris solverat alta quies , solita cum Morpheus arte ( somnia vera illi nullo mandante deorum ) florigeram penetrat vallem , sopitaque ludit pectora nympharum , portentaque inania fingit , horribilesque metus ; mox laetis tristia mutat , inducitque leves choreas , convivia , lusus , secretosque toros , simulataque gaudia amoris ; saepe alias satyro informi per devia turpes tradit in amplexus , alias tibi , pulcher Adoni , aut , Hyacynthe , tibi per dulcia vincula nectit . 
sic deus effigies varias imitatus , opaca dum loca percurrit , sopitum forte Melampum cernit odorato densoque in flore iacentem : accedit prope , spectanti dat Cynthia lumen . 
; et quid , ; ait , ; mira nostram dulcedine mentem percellit ? 
meve illudis , formose Cupido ? 
sideream nigra frontem cur inficis umbra ? 
iam placet iste color ? 
vilescunt lilia ? 
sordent materni flores ? 
sed ubi nunc arcus et auro picta pharetra tibi ? 
cui tu , lascive , sororum hac struis arte malum ? 
tua quam nova captat imago ? 
at si non Amor es , quis es ? 
an furtiva propago atrigenae Noctis ? 
num crescit gratia tanta e tenebris , iucunde , tibi ? 
tam vividus unde ridet in ore lepos ? 
tale et sine lumine lumen ? 
ut decet atra manus , somno quoque mollior ipso , qui te sed leviter tangi sinit , aptus amori ! 
o utinam quae forma tuos succenderet ignes cognorim ! 
puer illa foret , seu foemina , seu vir ; quam cupide species pro te mutarer in omnes ! 
utcunque experiar , spes nulla sequetur inertes . 
; induit ex illo facies sibi mille decoras , versat et aetates sexumque , cuilibet aptans ornatus varios ; nequicquam , immobilis haeret spiritus , et placido pueri mens dedita somno est . 
iamque fatigatus frustratum deflet amorem Morpheus , indulgens animo pronoque furori . 
luce sub obscura procul hinc telluris in imo Persephones patet atra domus , sed pervia nulli ; quam prope secretus , muro circundatus aereo , est hortus , cuius summum provecta cacumen haud superare die potuit Iovis ales in uno . 
immensis intus spaciis se extendit ab omni parte , nec Elisiis dignatur cedere campis , finibus haud minor , at laetarum errore viarum deliciisque loco longe iucundior omni . 
et merito , his umbrae nam diversantur in hortis quot nunc pulchrarum sunt , saeclo quotve fuere primo , quotve aliis posthac visentur in annis . 
vallem vulgus amat , quarum peragendaque sylvi fabula sit , liquidis spectant in fontibus ora , aut varias nectunt vivo de flore corollas ; at quibus urbanae debetur turgida vitae mollities , studiis aliis , alioque nitori assuescunt animos , nil simplicitatis habentes . 
altior , et longe secretior heroinis contingit sedes , Parnasso suavior ipso ; gemmarum locus , atque oculorum lumine lucet . 
non huc fas cuiquam magnum penetrare deorum ; soli sed Morpheo , cui nil sua fata negarunt , concessum est , pedibus quamvis incedere lotis : illum durus amor , sibi nil spondente salutis arte sua , tandem his languentem compulit hortis , tot puero ex formis ut fingat amabile spectrum . 
primo fons aditu stat molli fultus arena , intranti , gradibus variisque sedilibus aptus . 
hic se cum redeunt , labem si traxerat ullam vita , lavant , purae remeantque penatibus umbrae . 
Morpheus hac untrumque pedem ter mersit in unda , et toties mistis siccat cum floribus herbis ; inde vias licitas terit , et velatus opaca nube , lubens saturat iucundis lumina formis . 
aspicit has tacita sua mutua fata sub umbra narrantes , choreis certantes mollibus illas quas olim didicere , vel ignes voce canentes quales senserunt dum lubrica vita manebat . 
sed deus obliquo species sibi lumine notas praeterit , Antiopam Nycteida , Deiphilemque , Tyndaridemque Helenam , desponsatamque priori Hermionem , calido dotatam sanguine nuptam ; Argiam , et Rhodopen , victoris et Hippodamiam expositam thalamis , pomis captasque puellas , Roxanamque , Hieramque , ut cognita sydera spectans negligit , innumerasque pari candora micantes . 
hinc dorsum sublime petit per amoena roseta evectus , picta et multo viridaria flore . 
undanti circum locus est velut insula valle inclusus , formis aptus privusque Britannis , densis effulgens tanquam via lactea stellis . 
prima suo celerem tenui Rosamunda decore ingenti , cui Shora comes rutilantibus ibat admiranda oculis , gravis utraque conscia sortis . 
inde Geraldinam coelesti suspicit ore fulgentem , Aliciamque caput diademate cinctam , casti constantisque animi lucente trophaeo . 
nec tamen his contentus abit deus , altius ardet accelerare pedem , fulgor procul advocat ingens apparens oculis , maioraque sidera spondet . 
emicat e viridi myrteto stella Britanna , Penelope , Astrophili quae vultu incendet amores olim , et voce ducem dulci incantabit Hybernum . 
constitit eximiae captus dulcedine formae Morpheus , atque uno miratur corpore nasci tot veneres , memori quas omnes mente recondit . 
proxima Fransciscae divina occurrit imago , eiaculans oculis radios , roseisque labellis suave rubens , magni senis excipienda cubili . 
mollis odiferis prope Catherina sedebat fulta rosis , tacitam minitantur lumina fraudem , chara futura viro , toto spectabilis orbe . 
coniugibus laetae minus huic speciosa Brigetta succedit , radiis et pulchris Lucia fervens . 
formam forma parit , nova spectantemque voluptas decipit oblitum veteris , placidaeque figurae . 
utque satur conviva deus rediturus , apricam planitiem duo forte inter nemora aurea septam cernit , et in medio spaciantem , corpore celso , egregiam speciam , magnae similemque Dianae . 
nube sed admota propius dum singula spectat , digna sorore Iovis visa est , aut coniuge ; sola maiestate levis superans decora omnia formae , haec comitata suis loca iam secreta pererrat , conscia fatorum , dicetur et Anna Britanna olim , fortunae summa ad fastigia surgens . 
altera subsequitur foelix , et amabilis umbra , cui Rheni imperium , et nomen debetur Elizae . 
Morpheus hic haeret , capiunt hae denique formae formarum artificem , nec se iam proripit ultra . 
gratia , nec venus ulla fugit , congesta sed unam aptat in effigiem , Policleto doctior ipso . 
sic redit ornatus , tenero metuendus amico , cuius in amplexus ruit , haud renuente puello . 
quo non insignis trahis exuperantia formae humanum genus ? 
hac fruitur , Iunonis ut umbra Ixion , falso delusus amore Melampus . 
sed patris adventu , somno iam luce fugato , gaudia vanescunt , atque experrectus amata spectra puer quaerit necquicquam , brachia nudum aera circundant , nil praeter lumina cernunt . 
saepe repercussis coelo connivet ocellis , amissi cupidus visi , dulcisque soporis ; et caput inclinat , sed acutas undique spinas curae supponunt tristes , arcentque quietem . 
nusquam quod petit apparet , nec praemia noctis permittit constare dies , ut inania tollit . 
saevit at introrsum furor , et sub pectore flammas exacuit , subditque novas ; inimica dolori lux est , oblectat nox , et loca lumine cassa . 
silvarum deserta subit , clausosque recessus insanus puer , et dubio marcescit amore ; sperat et in tenebris aliquid , terraque soporem porrectus varie captat ; tum murmure leni ; Somne , veni , ; spirat ; ; prodi , o lepidissime divum et mihi redde meam , ; prope sponsam dixerat amens ; ; redde mihi quaecunque fuit , vel virgo , vel umbra , qualiscunque meo placuit , semperque placebit infoelici animo ; veri , vel ficti hymenaei quid refert ? 
vitae domina est mens unica nostrae , sed non talis erat quem vidi vultus inanis , quod sensi corpus certe fuit , oscula labris fixa meis haerent ; si quid discriminis hoc est , nunc frigent , eadem cum praebuit illa calebant . 
illa , quid illa ? 
miser quod amo iam nescio quid sit : hoc tantum scio , conceptu formosius omni est . 
terra sive lates , suspensa vel aere pendes , vel coelum , quod credo magis , speciosa petisti ; pulchra redi , et rursus te amplexibus insere nostris . 
pollicita es longum , nec me mens fallit , amorem . 
dic ubi pacta fides nunc ? 
nondum oblita recentis esse potes voti cum me fugis , et revocari a charo non laetaris , quem spernis , amante . 
; sic varias longo perdit sermone querelas , atque eadem repetit , nec desinit ; igne liquescit totus , et ardenti cedit vis victa dolori . 
mente sed ereptam vigili dum quaeritat umbram , umbrae fit similis ; tenui de corpore sanguis effluit , et paulatim excussus spritus omnis deserit exanimum pectus , motusque recedit optatumque diu fert mors , sed sera , soporem . 
corpus at inventum terrae mandare parabant lugentes nymphae , flores , herbasque ferentes funereas plenis calathis ; quae vidit Apollo omnia , et iratus puero hunc invidit honorem : utque erat in manibus nympharum non grave pondus , labitur , obscuram sensim resolutus in umbram ; et fugit aspectum solis , fugietque per omne tempus perpetuo damnatus luminis exul . 
