Carminis incompti lusus lecture procaces , Conueniens Latio pone supercilium . 
Non soror hoc habitat Phoebi , non Vesta sacello , Nec quae de patrio uertice nata dea est , Sed ruber hortorum custos , membrosior aequo , Qui tectum nullis uestibus inguen habet . 
Aut igitur tunicam parti praetende tegendae , Aut quibus hanc oculis aspicis , ista lege . 
Ludens haec ego teste te , Priape , Horto carmina digna , non libello , Scripsi non nimium laboriose . 
Nec musas tamen , ut solent poetae , Ad non uirgineum locum uocaui . 
Nam sensus mihi corque defuisset , Castas , Pierium chorum , sorores Auso ducere mentulam ad Priapi . 
Ergo quidquid id est , quod otiosus Templi parietibus tui notaui , In partem accipias bonam , rogamus . 
Obscure poteram tibi dicere : " da mihi , quod tu Des licet assidue , nil tamen inde perit . 
Da mihi , quod cupies frustra dare forsitan olim , Cum tenet obsessas inuida barba genas , Quodque Ioui dederat qui raptus ab alite sacra Miscet amatori pocula grata suo , Quod uirgo prima cupido dat nocte marito , Dum timet alterius uolnus inepta loci . 
" Simplicius multo est " da pedicare " Latine Dicere . 
quid faciam ? 
crassa Minerua mea est . 
Obscaenas rigido deo tabellas Ducens ex Elephantidos libellis Dat donum Lalage rogatque temptes , Si pictas opus edat ad figuras . 
Quam puero legem fertur dixisse Priapus , Versibus hic infra scripta duobus erit : " Quod meus hortus habet sumas inpune licebit , Si dederis nobis quod tuus hortus habet . 
Quod sum ligneus , ut uides , Priapus Et falx lignea ligneusque penis , Prendam te tamen et tenebo prensum Totamque hanc sine fraude , quantacunque est , Tormento citharaque tensiorem Ad costam tibi septimam recondam . 
Cum loquor , una mihi peccatur littera ; nam T P dico semper blaesaque lingua mihi est . 
Matronae procul hinc abite castae : Turpe est uos legere impudica uerba . 
Non assis faciunt euntque recta : Nimirum sapiunt uidentque magnam Matronae quoque mentulam libenter . 
Cur obscaena mihi pars sit sine ueste , requiris : Quaere , tegat nullus cur sua tela deus . 
Fulmen habens mundi dominus tenet illud aperte ; Nec datur aequoreo fuscina tecta deo . 
Nec Mauors illum , per quem ualet , occulit ensem ; Nec latet intrepidae Palladis hasta sinu . 
Num pudet auratas Phoebum portare sagittas ? 
Clamne solet pharetram ferre Diana suam ? 
Num tegit Alcides nodosae robora clauae ? 
Sub tunica uirgam num deus ales habet ? 
Quis Bacchum gracili uestem praetendere thyrso , Quis te celata cum face uidit , Amor ? 
Nec mihi sit crimen , quod mentula semper aperta est : Hoc mihi si telum desit , inermis ero . 
Insulsissima quid puella rides ? 
Non me Praxiteles Scopasue fecit , Non sum Phidiaca manu politus ; Sed lignum rude uilicus dolauit Et dixit mihi " tu Priapus esto " . 
Spectas me tamen et subinde rides : Nimirum tibi salsa res uidetur Astans inguinibus columna nostris . 
Ne prendare caue . 
prenso nec fuste nocebo , Saeua nec incurua uolnera falce dabo : Traiectus conto sic extendere pedali , Vt culum rugam non habuisse putes . 
Quaedam hau iunior Hectoris parente , Cumaeae soror , ut puto , Sibyllae , Aequali tibi , quam domum reuertens Theseus repperit in rogo iacentem , Infirmo solet huc gradu uenire Rugosasque manus ad astra tollens , Ne desim sibi mentula , rogare . 
Hesterna quoque luce dum precatur , Dentem de tribus excreauit unum . 
" Tolle " inquam " procul et iube latere Scissa sub tunica stolaque russa , Vt semper solet , et timere lucem Qui tanto patet indecens hiatu , Barbato macer eminente naso , Vt credas Epicuron oscitari " . 
Percidere puer , moneo : futuere puella : Barbatum furem tertia poena manet . 
Huc huc , quisquis es , in dei salacis Deuerti graue ne puta sacellum . 
Et si nocte fuit puella tecum , Hac re quod metuas adire , non est . 
Istud caelitibus datur seueris : Nos uappae sumus et pusilla culti Ruris numina , nos pudore pulso Stamus sub Ioue coleis apertis . 
Ergo quilibet huc licebit intret Nigri fornicis oblitus fauilla . 
Commisso mihi non satis modestas Quicunque attulerit manus agello , Is me sentiet esse non spadonem . 
Dicat forsitan hoc : " tibine quisquam Hic inter frutices loco remoto Percisum sciat esse me ? 
" , sed errat : Magnis testibus ista res agetur . 
Qualibus Hippomenes rapuit Schoeneida pomis , Qualibus Hesperidum nobilis hortus erat , Qualia credibile est spatiantem rure paterno Nausicaam pleno saepe tulisse sinu , Quale fuit malum , quod littera pinxit Aconti , Qua lecta est cupido pacta puella uiro : Qualiacunque pius dominus florentis agelli Imposuit mensae , nude Priape , tuae . 
Quid mecum tibi , circitor moleste ? 
Ad me quid prohibes uenire furem ? 
Accedat , sine : laxior redibit . 
Commoditas haec est in nostro maxima pene , Laxa quod esse mihi femina nulla potest . 
Hic quando Telethusa circulatrix , Quae clunem tunica tegente nulla extis scitius altiusue motat Crisabit tibi fluctuante lumbo ? 
Haec sic non modo te , Priape , posset , Priuignum quoque sed mouere Phaedrae . 
Fulmina sub Ioue sunt ; Neptuni fuscina telum est ; Ense potens Mars est ; hasta , Minerua , tua est ; Sutilibus Liber committit proelia thyrsis ; Fertur Apollinea missa sagitta manu ; Herculis armata est inuicti dextera claua : At me terribilem mentula tenta facit . 
Copia me perdit : tu suffragare rogatus , Indicio nec nos prode , Priape , tuo , Quaeque tibi posui tamquam uernacula poma , De Sacra nulli dixeris esse uia . 
Femina si furtum faciet mihi uirue puerue , Haec cunnum , caput hic praebeat , ille nates . 
Quicunque hic uiolam rosamue carpet Furtiuomue holus aut inempta poma , Defectus pueroque feminaque Hac tentigine , quam uidetis in me , Rumpatur , precor , usque mentulaque Nequiquam sibi pulset umbilicum . 
Hic me custodem fecundi uilicus horti Mandati curam iussit habere loci . 
Fur habeas poenam , licet indignere ' feram ' que ' Propter holus ' dicas ' hoc ego ? 
' ' propter holus ' . 
Hoc sceptrum , quod ab arbore est recisum Nulla iam poterit uirere fronde , Sceptrum , quod pathicae petunt puellae , Quod quidam cupiunt tenere reges , Cui dant oscula nobiles cinaedi , Intra uiscera furis ibit usque Ad pubem capulumque coleorum . 
Porro ( nam quis erit modus ? 
) Quirites Aut praecidite seminale membrum , Quod totis mihi noctibus fatigant Vicinae sine fine prurientes Vernis passeribus salaciores , Aut rumpar nec habebitis Priapum . 
Ipsi cernitis , ecfututus ut sim Confectusque macerque pallidusque , Qui quondam ruber et ualens solebam Fures caedere quamlibet ualentes . 
Defecit latus et periculosam Cum tussi miser expuo saliuam . 
Deliciae populi , magno notissima circo Quintia , uibratas docta mouere nates , Cymbala cum crotalis , pruriginis arma , Priapo Ponit et adducta tympana pulsa manu : Pro quibus , ut semper placeat spectantibus , orat , Tentaque ad exemplum sit sua turba dei . 
Tu , qui non bene cogitas et aegre Carpendo tibi temperas ab horto , Pedicabere fascino pedali . 
Quod si tam grauis et molesta poena Non profecerit , altiora tangam . 
Obscaenis , peream , Priape , si non Vti me pudet inprobisque probris . 
Sed cum tu posito deus pudore Ostendas mihi coleos patentes , Cum cunno mihi mentula est uocanda . 
" Falce minax et parte tua maiore , Priape , Ad fontem , quaeso , dic mihi qua sit iter " . 
Vade per has uites , quarum si carpseris uuam , Cur aliter sumas , hospes , habebis aquam . 
Donec proterua nil mei manu carpes , Licebit ipsa sis pudicior Vesta . 
Sin , haec mei te uentris arma laxabunt , Exire ut ipse de tuo queas culo . 
Vuis aridior puella passis , Buxo pallidior nouaque cera , Collatas sibi quae suisque membris Formicas facit altiles uideri ; Quoius uiscera non aperta Tuscus Per pellem poterit uidere haruspex : Quae suco caret usque ut ore putri Nemo uiderit hanc uel expuentem ; Quam pro sanguine puluerem scobemque In uenis medici putant habere Ad me nocte solet uenire et affert Pallorem maciemque larualem . 
Ductor ferreus insulariusque Lanternae uideor fricare cornu . 
Naidas antiqui Dryadasque habuere Priapi , Et quo tenta dei uena subiret , erat . 
Nunc adeo nihil est , adeo mea plena libido est , Vt Nymphas omnis interiisse putem . 
Turpe quidem factu , sed ne tentigine rumpar , Falce mihi posita fiet amica manus . 
Cum sacrum fieret deo salaci , Conducta est pretio puella paruo Communis satis omnibus futura : Quae quot nocte uiros peregit una , Tot uerpas tibi dedicat salignas . 
Pedicabere , fur , semel ; sed idem Si prensus fueris bis , irrumabo ; Quod si tertia furta molieris , Vt poenam patiare et hanc et illam , Pedicaberis irrumaberisque . 
Notas habemus quisque corporis formas : Phoebus comosus , Hercules lacertosus , Trahit figuram uirginis tener Bacchus , Minerua rauo lumine est , Venus paeto , Frontem crinitos Arcadas uides Faunos , Habet decentes nuntius deum plantas , Tutela Lemni dispares mouet gressus , Intonsa semper Aesculapio barba est , Nemo est feroci pectorosior Marte : Quod si quis inter haec locus mihi restat , Deus Priapo mentulatior non est . 
Cur pictum memori sit in tabella Membrum quaeritis , unde procreamur ? 
Cum penis mihi forte laesus esset Chirurgique manum miser timerem , Me dis legitimis nimisque magnis , Vt Phoebo puta filioque Phoebi , Curatum dare mentulam uerebar ; Huic dixi : " fer opem , Priape , parti , Quoius tu , pater , ipse pars uideris ; Qua salua sine sectione facta Ponetur tibi picta , quam leuaris , Verpa consimilisque concolorque " . 
Promisit fore mentulamque mouit Pro nutu deus et rogata fecit . 
Simpliciter tibi me , quodcumque est , dicere oportet , Natura est quoniam semper aperta mihi : Pedicare uolo , tu uis decerpere poma ; Quod peto , si dederis , quod petis , accipies . 
Forma Mercurius potest placere , Forma conspiciendus est Apollo , Formosus quoque pingitur Lyaeus , Formosissimus omnium est Cupido . 
Me pulcra fateor carere forma , Verum mentula luculenta nostra est : Hanc mauolt sibi quam deos priores Si qua est non fatui puella cunni . 
Nota Suburanas inter Telesina puellas , Quae , puto , de quaestu libera facta suo est , Cingit inaurata penem tibi , sancte , corona : Hoc pathicae summi numinis instar habent . 
Quisquis uenerit huc , poeta fiat Et uersus mihi dedicet iocosos . 
Qui non fecerit , inter eruditos Ficosissimus ambulet poetas . 
Laetus Aristagoras natis bene uilicus uuis De cera facta dat tibi poma , deus . 
At tu sacrati contentus imagine pomi Fac ueros fructus ille , Priape , ferat . 
Velle quid hanc dicas , quamuis sim ligneus , hastam , Oscula dat medio si qua puella mihi ? 
Augure non opus est : " in me " mihi credite , dixit " Vtetur ueris uiribus hasta rudis " . 
Nolite omnia , quae loquor , putare Per lusum mihi per iocumque dici . 
Deprensos ego ter quaterque fures Omnis , non dubitetis , irrumabo . 
Cum quendam rigidus deus uideret Feruenti caput ustulare ferro , Vt Maurae similis foret puellae , " Heus " inquit " tibi dicimus , cinaede , Vras te licet usque torqueasque , Num tandem prior es puella , quaeso , Quam sint , mentula quos habet , capilli ? 
" . 
O non candidior puella Mauro , Sed morbosior omnibus cinaedis , Pygmaeo breuior gruem timenti , Vrsis asperior pilosiorque , Medis laxior Indicisue bracis : manes hic licet ut libenter ires ; Nam quamuis uidear satis paratus , Erucarum opus est decem maniplis , Fossas inguinis ut teram dolemque Cunni uermiculos scaturrientes . 
Quicunque uestrum , qui uenitis ad cenam Libare nullus sustinet mihi uersus , Illius uxor aut amica riualem Lasciuiendo languidum , precor , reddat Et ipse longa nocte dormiat solus Libidinosis incitatus erucis . 
Quod partem madidam mei uidetis Per quam significor Priapus esse , Non ros est , mihi crede , nec pruina , Sed quod sponte sua solet remitti , Cum mens est pathicae memor puellae . 
Tu , quicumque uides circa tectoria nostra Non nimium casti carmina plena ioci , Versibus obscaenis offendi desine : non est Mentula subducti nostra supercilii . 
Quaedam , si placet hoc tibi , Priape , Ficosissima me puella ludit Et nec dat mihi nec negat daturam : Causas inuenit usque differendi . 
Quae si contigerit fruenda nobis , Totam comparibus , Priape , nostris Cingemus tibi mentulam coronis . 
Quid hoc negoti est quaue suspicer causa Venire in hortum plurimos meum fures , Cum , quisquis in nos incidit , luat poenas Et usque curuos excauetur ad lumbos ? 
Non ficus hic est praeferenda uicinae Vuaeue , quales flaua legit Arete , Non mala truncis adserenda Picenis Pirumue , tanto quod periculo captes , Magisque cera luteum noua prunum Sorbumue uentres lubricos moraturum . 
Praesigne rami nec mei ferunt morum Nucemue longam , quae uocatur alua Amygdalumue flore purpurae fulgens . 
Non brassicarum ferre glorior caules Betasue , quantas hortus educat nullus , Crescensue semper in suom caput porrum . 
Nec seminosas ad cucurbitas quemquam Ad ocimumue cucumeresque humi fusos Venire credo sessilesue lactucas Acresque cepas alliumque furatum , Nec ut salaces nocte tollat erucas Mentamque olentem cum salubribus rutis . 
Quae cuncta quamuis nostro habemus in saepto , Non pauciora proximi ferunt horti . 
Quibus relictis in mihi laboratum Locum uenitis , improbissimi fures : Nimirum apertam conuolatis ad poenam , Hoc uos et ipsum , quod minamur , inuitat . 
Heus tu , non bene qui manum rapacem Mandato mihi contines ab horto , Iam primum stator hic libidinosus Alternis et eundo et exeundo Porta te faciet patentiorem . 
Accedent duo , qui latus tuentur , Pulcre pensilibus peculiati ; Qui cum te male foderint iacentem , Ad pratum ueniet salax asellus Et nil deterius mutuniatus . 
Quare si sapiet malus , cauebit , Cum tantum sciet esse mentularum . 
Contentus modico Bacchus solet esse racemo , Cum capiant alti uix cita musta lacus , Magnaque fecundis cum messibus area desit , In Cereris crines una corona datur . 
Tu quoque , diue minor , maiorum exempla secutus , Quamuis pauca damus , consule poma boni . 
CD si scribas temonemque insuper addas , Qui medium uolt te scindere , pictus erit . 
Credere quis possit ? 
falcem quoque ( turpe fateri ) De digitis fures surripuere meis . 
Nec mouet amissi tam me iactura pudorque Quam praebent iustos altera tela metus : Quae si perdidero , patria mutabor , et olim Ille tuos ciuis , Lampsace , Gallus ero . 
Derides quoque , fur , et impudicum Ostendis digitum mihi minanti ? 
Heu heu me miserum quid , ista lignum est Quae me terribilem facit uideri Mandabo domino tamen salaci , Vt pro me uelit irrumare fures . 
Cornix et caries uetusque bustum , Turba putida facta saeculorum , Quae forsan potuisset esse nutrix : Tithoni Priamique Nestorisque , Illis ni pueris anus fuisset , Ne desim sibi , me rogat , fututor . 
Quid si nunc roget , ut puella fiat ? 
" Si nummos tamen haec habet , puella est " . 
Quicunque nostram fur fefellerit curam , Effeminato imminet procul dubio ; Quaeque hic proterua carpserit manu poma Puella , nullum reperiat fututorem . 
Praedictum tibi ne negare possis : Si fur ueneris , inpudicus ito . 
Si quot habes uersus , tot haberes poma , Priape , Esses antiquo ditior Alcinoo . 
Quid frustra quereris , colone , mecum , Quod quondam bene fructuosa malus Autumnis sterilis duobus adstem ? 
Non me praegrauat , ut putas , senectus , Nec sum grandine uerberata dura , Nec gemmas modo germine exeuntes Seri frigoris ustulauit aura , Nec uenti pluuiaeue siccitasue , Quod de se quererer , malum dederunt ; Non sturnus mihi gracculusue raptor Aut cornix anus aut aquosus anser Aut coruos nocuit siticulosus : Sed quod carmina pessimi poetae Ramis sustineo laboriosis . 
Securi dormite , canes : custodiet hortum Cum sibi dilecta Sirius Erigone . 
Parum est quod hic ut fiximus semel sedem , Agente terra per caniculam rimas Siticulosam sustinemus aestatem ; Parum , quod imi perfluunt sinus imbres Et in capillos grandines cadunt nostros Rigetque dura barba uincta crystallo ; Parum , quod acta sub laboribus luce Parem diebus peruigil traho noctem . 
Huc adde , quod me fuste de rudi uilem Manus sine arte rusticae dolauerunt , Interque cunctos ultimum deos numen Cucurbitarum ligneus uocor custos . 
Accedit istis impudentiae signum , Libidinoso tenta pyramis neruo . 
Ad hanc puella ( paene nomen adieci ) Solet uenire cum suo fututore , Quae tot figuras , quas Philaenis enarrat , non inuentis pruriosa discedat . 
Quidam mollior anseris medulla Furatum uenit huc amore poenae : Furetur licet usque : non uidebo . 
Hic tibi qui rostro crescentia lilia mersit , Caeditur e tepida uictima porcus hara . 
Ne tamen exanimum facias pecus omne , Priape , Horti sit facias ianua clausa tui . 
Tu quae ne uideas notam uirilem Hinc auerteris , ut decet pudicam : Nimirum : nisi quod times uidere Intra uiscera habere concupiscis . 
Penelopes primam Didonis prima sequatur Et primam Ca ni syllaba prima Remi , Quodque fit ex illis , tu mi deprensus in horto , Fur , dabis : hac poena culpa luenda tua est . 
Rusticus indocte si quid dixisse uidebor , Da ueniam : libros non lego , poma lego . 
Sed rudis hic dominum totiens audire legentem Cogor Homeriacas edidicique notas . 
Ille uocat , quod nos psolen , , Et quod nos culum , ille uocat . 
certe si res non munda uocatur , Et pediconum mentula merdalea est . 
Quod nisi Taenario placuisset Troica cunno Mentula , quod caneret , non habuisset opus . 
Mentula Tantalidae bene si non nota fuisset , Nil , senior Chryses quod quereretur , erat . 
Haec eadem socium tenera spoliauit amica , Quaeque erat Aeacidae , maluit esse suam . 
Ille Pelethroniam cecinit miserabile carmen Ad citharam , cithara tensior ipse sua . 
Nobilis hinc nata nempe incipit Ilias ira , Principiumque sacri carminis illa fuit . 
Altera materia est error fallentis Vlixei : Si uerum quaeras , hanc quoque mouit amor . 
Hic legitur radix , de qua flos aureus exit , Quam cum uocat , mentula fuit . 
Hic legimus Circen Atlantiademque Calypson Grandia Dulichii uasa petisse uiri . 
Huius et Alcinoi mirata est filia membrum Frondenti ramo uix potuisse tegi . 
Ad uetulam tamen ille suam properabat , et omnis Mens erat in cunno , Penelopea , tuo : Quae sic casta manes , ut iam conuiuia uisas Vtque fututorum sit tua plena domus . 
E quibus ut scires quicumque ualentior esset , Haec es ad arrectos uerba locuta procos : " Nemo meo melius neruom tendebat Vlixe , Siue illi laterum siue erat artis opus . 
Qui quoniam periit , uos nunc intendite , qualem Esse uirum sciero , uir sit ut ille meus " . 
Hac ego , Penelope , potui tibi lege placere : Illo sed nondum tempore factus eram . 
Cum fici tibi suauitas subibit Et iam porrigere huc manum libebit , Ad me respice , fur , et aestimato , Quot pondo est tibi mentulam cacandum . 
Illusit mihi pauper inquilinus : Cum libum dederat molaque fusa , quarum partibus additis in ignem , Sacro protinus hinc abit peracto . 
Vicini canis huc subinde uenit Nidorem , puto , persecuta fumi , Quae libamine mentulae comeso Tota nocte mihi litat rigendo At uos amplius hoc loco cauete Quicquam ponere , ne famelicorum Ad me turba uelit canum uenire , Ne dum me colitis meumque numen , Custodes habeatis irrumatos . 
Si commissa meae carpes pomaria curae , Dulcia qui doleam perdere , doctus eris . 
Tutelam pomarii , diligens Priape , facito : Rubricato furibus minare mutinio . 
Quod moneas non est , quia , si furaberis ipse Grandia mala , tibi bracchia macra dabo . 
Obliquis quid me , pathicae , spectatis ocellis ? 
Non stat in inguinibus mentula tenta meis . 
Quae tamen exanimis nunc est et inutile lignum , Vtilis haec , aram si dederitis , erit . 
Per medios ibit pueros mediasque puellas Mentula , barbatis non nisi summa petet . 
Quod sim iam senior meumque canis Cum barba caput albicet capillis : Deprensos ego perforare possum Tithonum Priamumque Nestoremque . 
Immanem stomachum mihi cietis Qui densam facitis subinde saepem Et fures prohibetis huc adire . 
Hoc est laedere , dum iuuatis ; hoc est Non admittere ad aucupem uolucres . 
Obstructa est uia , nec licet iacenti Iactura natis expiare culpam . 
Ergo qui prius usque et usque et usque Furum scindere podices solebam , Per noctes aliquot diesque cesso . 
Poenas do quoque , quot satis superque est , In semenque abeo salaxque quondam Nunc uitam perago quis hoc putaret ? 
Vt clusus citharoedus abstinentem . 
At uos , ne peream situ senili , Quaeso , desinite esse diligentes Neue imponite fibulam Priapo . 
At di deaeque dentibus tuis escam Negent , amicae cunnilinge uicinae , Per quem puella fortis ante nec mendax Et quae solebat impigro celer passu Ad nos uenire , nunc misella landicae Vix posse iurat ambulare prae fossis . 
Priape , quod sis fascino grauis tento , Quod exprobrauit hanc tibi suo uersu Poeta noster , erubescere hoc noli : Non es poeta fascinosior nostro . 
At non longa bene est , at non bene mentula crassa Et quam si tractes , crescere posse putes ? 
Me miserum , cupidas fallit mensura puellas : Non habet haec aliud mentula maius eo . 
Vtilior Tydeus , qui , si quid credis Homero , Ingenio pugnax , corpore paruos erat . 
Sed potuit damno nobis nouitasque pudorque Esse , repellendus saepius iste mihi . 
Dum uiuis , sperare licet : tu , rustice custos , Huc ades et neruis , tente Priape , faue . 
