Primus in orbe deos fecit timor , ardua caelo fulmina cum caderent discussaque Maenala flammis atque ictus flagraret Athos ; mox Phoebus ad ortus lustrata devectus humo Lunaeque senectus et reparatus honos : hinc signa effusa per orbem et permutatis disiunctus mensibus annus . 
Profecit vitium , namque error iussit inanis agricolas primos Cereri dare messis honores , palmitibus plenis Bacchum vincire , Palenque pastorum gaudere manu . 
nutat obrutus amni Neptuni demersus aqua Pallasque tabernas vindicat . 
Et voti reus et qui vendidit urbem iam sibi quisque deos avido certamine fingit . 
Nam citius flammas mortales ore tenebunt quam secreta tegant . 
Quicquid dimittis in aula effluit et subitis rumoribus oppida pulsat . 
Nec satis est vulgasse fidem : cumulatius exit proditionis opus famamque onerare laborat . 
Sic commissa verens avidus reserare minister fodit humum regisque latentes prodidit aures . 
Concepit nam terra sonos calamique loquentes invenere Midam qualem narraverat index . 
Aurea mala mihi , dulcis mea Marcia , mittis , mittis et hirsutae munera castaneae . 
omnia grata puta ; sed si magis ipsa venires , ornares donum , pulchra puella , tuum . 
tu licet adportes stringentia fella palatum , tristia mandenti est melleus ore sapor . 
at si dissimulas , multum mihi cara , venire , oscula cum pomis mitte : vorabo libens . 
Inveniat quod quisque velit . 
Non omnibus unum est quod placet . 
Hic spinas colligit , ille rosas . 
Iam nunc argentes autumnus fregerat umbras , atque hiemem tepidis spectabat Phoebus habenis , iam platanus iactare comas , iam coeperat uuas adnumerare suas defecto palmite uitis : ante oculos stabat quicquid promiserat annus . 
Nolo ego semper idem capiti suffundere costum nec noto stomachum conciliare mero . 
Taurus amat gramen mutata carpere ualle , et fera mutatis sustinet ora cibis . 
Ipsa dies ideo nos grato perluit haustu , quod permutatis hora recurrit equis . 
' Vxor , legis in os , debet quasi census amari . 
' Nec censum uellem semper amare meum . 
Linque tuas sedes alienaque litora quaere , i , iuuenis : maior rerum tibi nascitur ordo . 
Ne succumbe malis : te nouerit ultimus Hister , te Boreas gelidus securaque regna Canopi quique renascentem Phoebum cernuntque iacentem . 
Maior in externas Ithacus descendat harenas . 
Nam nihil est quod non mortalibus afferat usum : rebus in aduersis , quae iacuere , iuuant . 
Sic rate demersa fulvom deponderat aurum , remorum leuitas naufraga membra uehit . 
Cum sonuere tubae , iugulo stat divite ferrum ; barbara contemptu praelia pannus habet . 
Parvula securo tegitur mihi culmine sedes uvaque plena mero facunda pendet ab ulmo ; dant rami cerasos , dant mala rubentia siluae Palladiumque nemus pingui se vertice frangit . 
Iam qua diductos potat levis area fontes , Corycium mihi surgit olus malvaeque supinae et non sollicitos missura papavera somnos . 
Praeterea sive alitibus contexere fraudem seu magis imbelles libuit circumdare cervos , aut tereti lino pavidum subducere piscem , hos tantum novere dolos mea sordida rura . 
I nunc et vitae fugientis tempora vende divitibus cenis ! 
Me si manet exitus idem hic precor inveniat consumptaque tempora poscat . 
Non satis est quod nos mergit furiosa iuventus transversosque rapit fama sepulta probris . 
En etiam famuli cognata faece sepulti inter tam erassas luxuriantur opes ! 
Vilis servus habet regni bona cellaque capti deridet Vestam Romuleamque casam . 
Idcirco uirtus medio iacet obruta caeno , nequitiae classes candida uela ferunt . 
Sic et membra solent auras includere ventris quae penitus mersae cum rursus abire laborant Veribus rimantur iter ; nec desinit ante frigidus , adstrictis qui regnat in ossibus , horror quam tepidus laxo manuavit corpore sudor . 
O litus vita mihi dulcius ! 
o mare felix , cui licet ad terras ire subinde meas ! 
o formosa dies ! 
hoc quondam rure solebam Iliadas armatas sollicitare manus . 
Hic fontis locus est , illic sinus egerit algas ; haec statio est tacitis ficta cupidinibus . 
Pervixi , neque enim fortuna malignior umquam eripiet nobis quod prior hora dedit . 
Illic alternis depugnat pontus et aer hic rivo tenui pervia ridet humus . 
Illic diversas conplorat navita puppis hic pastor miti perluit amne pecus . 
Illic inmanes mors oblita solvit hiatus , hic gaudet curva falce recisa Ceres . 
Illic inter aquas urit sitis arida fauces , hic dat periuro basia multa viro . 
Naviget et fluctus lasset mendicus Ulixes : in terris vivit candida Penelope ! 
Haec ait et tremulo deduxit vertice canos consecuitque genas ; oculis nec defuit imber , sed qualis rapitur per uallis improbus amnis , cum gelidae periere niues et languidus Auster non patitur glaciem resoluta uiuere terra , gurgite sic pleno facies manavit et alto insonuit gemitu turbatum murmure pectus . 
Qui non vult properare mori nec cogere fata mollia praecipiti rumpere fila manu , hactenus iratum mare noverit . 
Ecce refuso gurgite securos obluit unda pedes ; ecce inter virides iactatur mytilus algas et rauco trahitur lubrica conca sinu ; ecce recurrentes qua versat fluctus harenas , discolor attrita calculus exit humo . 
Haec quisquis calcare potest , in litore tuto ludat et hoc solum iudicet esse mare . 
Non est forma satis , nec quae vult bella videri debet vulgari more placere sibi . 
Dicta , sales , lusus , sermonis gratia , risus vincunt naturae candidioris opus . 
Condit enim formam quicquid consumitur artis , Et nisi velle subest gratia nuda perit . 
Candida sidereis ardescunt lumina flammis , fundunt colla rosas et cedit crinibus aurum , mellea purpureum depromunt ora ruborem lacteaque admixtus sublimat pectora sanguis , ac totus tibi servit honos formaque dearum fulges et Venerem caelesti corpore vincis . 
argutae stant facta manus digitisque tenellis Serica fila trahens pretioso stamine ludis . 
planta decens nescit modicos calcare lapillos et dura laedi scelus est vestigia terra ; ipsa tuos cum ferre velis per lilia gressus , nullos interimes leviori pondere flores . 
guttura nunc aliae magnis monilibus ornent aut gemmas aptent capiti : tu sola placere vel spoliata potes . 
nulli laudabile totum est : in te cuncta probet , si quisquam cernere possit . 
Sirenum cantus et dulcia plectra Thaliae ad vocem tacuisse rear , qua mella propagas dulcia et in miseros telum iacularis amoris et grave vulnus alis nullo sanabile ferro . 
Langueo , deficio , marcesco , punior , uror , aestuo , suspiro , pereo , debellor , anhelo , sed tua labra meo saevum de corde dolorem depellant morbumque animae medicaminis huius cura fuget , ne tanta putres violentia nervos dissecet atque tua moriar pro crimine causa . 
sed si hoc grande putas , saltem concede precanti ut iam defunctum niveis ambire lacertis digneris vitamque mihi post fata reducas . 
Qui uultur iecur intimum pererrat et pectus trahit intimasque fibras , non est quem lepidi uocant poetae , sed cordis mala , liuor atque luxus . 
Nam citius flammas mortales ore tenebunt quam secreta tegant . 
Quicquid dimittis in aula , effluit et subitis rumoribus oppida pulsat . 
Nec satis est uulgasse fidem : simulatius exit proditionis opus famamque onerare laborat . 
Sic commissa uerens auidus reserare minister fodit humum regisque latentes prodidit aures ; concepit nam terra sonos calamique loquentes inuenere Midam , qualem narrauerat index . 
Fallunt nos oculi , uagique sensus oppressa ratione mentiuntur . 
Nam turris , prope quae quadrata surgit , detritis procul angulis rotatur . 
Hyblaeum refugit satur liquorem , et naris casiam frequenter odit . 
Hoc illo magis aut minus placere non posset , nisi lite destinata pugnarent dubio tenore sensus . 
Somnia , quae mentes ludunt uolitantibus umbris , non delubra deum nec ab aethere numina mittunt , sed sibi quisque facit . 
Nam cum prostrata sopore urget membra quies et mens sine pondere ludit , quicquid luce fuit , tenebris agit . 
Oppida bello qui quatit et flammis miserandas eruit urbes , tela uidet uersasque acies et funera regum atque exundantes perfuso sanguine campos . 
Qui causas orare solent , legesque forumque et pauidi cernunt inclusum chorte tribunal . 
Condit auarus opes defossumque inuenit aurum ; uenator saltus canibus quatit ; eripit undis aut premit euersam periturus nauita puppem ; scribit amatori meretrix , dat adultera munus ; et canis in somnis leporis uestigia latrat . 
In noctis spatium miserorum uulnera durant . 
Indica purpureo genuit me litore tellus , candidus accenso qua redit orbe dies . 
Hic ego diuinos inter generatus honores mutaui Latio barbara uerba sono . 
Iam dimitte tuos , Paean o Delphice , cycnos ; dignior haec uox est quae tua templa colat . 
Naufragus eiecta nudus rate quaerit eodem percussum telo , cui sua fata legat . 
Grandine qui segetes et totum perdidit annum , in simili deflet tristia fata sinu . 
Funera conciliant miseros , orbique parentes coniungunt gemitus , et facit hora pares . 
Nos quoque confusis feriemus sidera uerbis , et fama est socias fortius ire preces . 
Si Phoebi soror es , mando tibi , Delia , causam , scilicet ut fratri , quae peto , uerba feras : " Marmore Sicanio struxi tibi , Delphice , templum et leuibus calamis candida uerba dedi . 
Nunc si nos audis atque es diuinus , Apollo , dic mihi , qui nummos non habet , unde petat . 
Omnia quae miseras possunt finire querellas , In promptu uoluit candidus esse deus . 
Uile holus et duris haerentia mora rubetis pungentis stomachi composuere famem . 
Flumine uicino stultus sitit , effugit Euro cum calidus tepido consonat igne rogus . 
Lex armata sedet circum fera limina nuptae : nil metuit licito fusa puella toro . 
Quod satiare potest , diues natura ministrat : quod docet infrenis gloria , fine caret . 
Militis in galea nidum fecere columbae : apparet Marti quam sit amica Uenus . 
Iudaeus licet et porcinum numen adoret et caeli summas aduocet auriculas , ni tamen et ferro succiderit inguinis oram et nisi nodatum soluerit arte caput , exemptus populo Graia migrabit ab urbe et non ieiuna sabbata lege premet . 
Una est nobilitas argumentumque coloris ingenui , timidas non habuisse manus . 
Lecto compositus uix prima silentia noctis carpebam et somno lumina uicta dabam , cum me saeuus Amor prensat sursumque capillis excitat et lacerum peruigilare iubet . 
" Tu famulus meus , inquit , ames cum mille puellas , solus , io , solus , dure , iacere potes ? 
" Exsilio et pedibus nudis tunicaque soluta omne iter impedio , nullum iter expedio . 
Nunc propero , nunc ire piget , rursumque redire paenitet , et pudor est stare uia media . 
Ecce tacent uoces hominum strepitusque uiarum et uolucrum cantus turbaque fida canum : Solus ego ex cunctis paueo somnumque torumque , et sequor imperium , magne Cupido , tuum . 
Sit nox illa diu nobis dilecta , Nealce , quae te prima meo pectore composuit : sit torus et lecti genius secretaque longa , quis tenera in nostrum ueneris arbitrium . 
Ergo age duremus , quamuis adoleuerit aetas , utamurque annis quos mora parua teret . 
Fas et iura sinunt ueteres extendere amores ; fac cito quod coeptum est , non cito desinere . 
Foeda est in coitu et breuis uoluptas , et taedet Ueneris statim peractae . 
Non ergo ut pecudes libidinosae caeci protinus irruamus illuc , nam languescit amor peritque flamma ; sed sic , sic , sine fine feriati et tecum iaceamus osculantes . 
Hic nullus labor est ruborque nullus : hoc iuuit , iuuat , et diu iuuabit ; hoc non deficit incipitque semper . 
Accusare et amare tempore uno Ipsi uix fuit Herculi ferendum . 
Te uigilans oculis , animo te nocte requiro , uicta iacent solo cum mea membra toro . 
Uidi ego me tecum falsa sub imagine somni : somnia tu uinces , si mihi uera uenis . 
Hoc sibi lusit opus de stamine floricolore Hesperie , teneras officiosa manus , Et pulchro pulchras strophio protecta papillas gaudet utrumque sui pectoris esse decus . 
Hesperie lateri redimicula nectit eburno facta suis manibus , pectore digna suo . 
Iam ueteres iras Uenus et Tritonia ponunt : pectora nam Ueneris Palladis ambit opus . 
Intertexta rosa Tyrii subtemine fuci inuoluet quoties mobile zona latus , ambrosium gemino potabit ab ubere rorem et uere roseo fiet odore rosa . 
Me niue candenti petiit modo Iulia . 
Rebar igne carere niuem : nix tamen ignis erat . 
Quid niue frigidius ? 
nostrum tamen urere pectus nix potuit manibus , Iulia , missa tuis . 
Quis locus insidiis dabitur mihi tutus amoris , frigore concreta si latet ignis aqua ? 
Iulia sola potes nostras extinguere flammas : non niue , non glacie , sed potes igne pari . 
Delos iam stabili reuincta terra olim purpureo mari natabat , et moto leuis hinc et inde uento ibat fluctibus inquieta summis . 
Mox illam geminis deus catenis hac alto Gyaro ligauit , illac constanti Mycono dedit tenendam . 
O maxima rerum et merito pietas homini tutissima uirtus . 
