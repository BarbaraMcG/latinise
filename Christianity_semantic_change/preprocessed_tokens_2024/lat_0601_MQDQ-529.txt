Uere nouo , tellus fuerit dum exuta pruinis , se picturato gramine uestit ager , longius extendunt frondosa cacumina montes et renouat uirides arbor opaca comas : promittens grauidas ramis genitalibus uuas palmite gemmato uitis amoena tumet . 
promittens flores gracili blandita susurro deliciosa fauis mella recondit apes , progeniem reparans casto fecunda cubili artifices natos gignere flore cupit ; nexibus apta suis pro posteritatis amore ad fetus properans garrula currit auis . 
semine quisque suo senio iuuenescit in ipso , omnia dum redeunt gaudia mundus habet . 
sic modo cuncta fauent , dum prosperitate superna regia Caesareo proficit aula iugo . 
ordine multiplici felicem in saecula regem undique cinxerunt lumina tanta ducum . 
culmina tot procerum concurrunt culmen ad unum : Mars habet ecce duces , pax habet ecce decus . 
cunctorum aduentu festiua palatia feruent , coniugio regis gens sua uota uidet . 
uos quorum irrigui fontis meat unda , fauete : iudicio uestro crescere parua solent . 
Felicem , sol , pande diem radiisque serenis sparge comas , thalamos sincero lumine complens : Sigibercthus ouans , ad gaudia nostra creatus , uota facit , qui nunc alieno liber amore uincula cara subit , cuius moderante iuuenta conubium mens casta petit lasciua retundens ; ad iuga confugit cui nil sua subripit aetas : corde pudicus agens , rector tot gentibus unus et sibi frena dedit ; sed quod natura requirit lege maritali amplexu est contentus in uno . 
quo non peccat amor , sed casta cubilia seruans instaurat de prole lares , ubi luserit heres . 
Torsit amoriferas arcu stridente sagittas forte Cupido uolans : terris genus omne perurit , nec pelagus defendit aquis : mox uilia corda subdit , uulgus iners : tandem dehinc sensus opimi regis anhelantem placidis bibit ossibus ignem , molliter incumbens et inhaesit flamma medullis . 
regalis feruebat apex , nec nocte sopora cordis erat requies , oculis animoque recurrens ad uultus quos pinxit Amor mentemque fatigans saepe per amplexum falsa sub imagine lusit . 
mox ubi conspexit telo superante Cupido uirginea mitem torreri lampade regem , laetus ait Ueneri : " mater , mea bella peregi : pectore flagranti mihi uincitur alter Achilles , Sigibercthus amans Brunichildae carpitur igne , suae placet apta toro , maturis nubilis annis , uirginitas in flore tumens , complexa marito primitiis placitura suis , nec damna pudoris sustinet , unde magis pollens regina uocatur . 
hoc quoque uirgo cupit , quamuis uerecundia sexus obstet : amata uiri dextra leuiore repellit ignoscitque sibi culpas quas intulit ignis . 
sed modo laeta ueni , quoniam te uota requirunt " . 
Mox Uenus ambrosio uiolas admiscet amomo , demetit ungue rosas gremioque recondit auaro . 
et pariter leuibus fregerunt nubila pinnis . 
ut uenere simul thalamos ornare superbos , hinc Uenus egregiam praeponere coepit alumnam . 
inde Cupido uirum , nubentibus ambo fauentes , et litem fecere piam ; sic deinde Cupido matri pauca refert : " tibi quem promisimus hic est , Sigibercthus , amor populi , lux nata parentum , qui genus a proauis longo tenet ordine reges et reges geniturus erit , spes gentis opimae , quo creuit natale decus : generosa propago ac melior de stirpe redit famamque priorum posteritas excelsa fouet ; hic nomen auorum extendit bellante manu , cui de patre uirtus ( quam Nablis ecce probat , Toringia uicta fatetur , proficiens unum gemina de gente triumphum ) per Theudebertum pietas , dominum uenialem : reddidit iste duos , pro ambobus sufficit unus . 
cardinis occidui dominans in flore iuuentae iam grauitate senes tenerosque superuenit annos : legem naturae meruit praecedere factis ; quamuis parua tamen nulli minor imperat aetas . 
qui sensum mature regit generosius hic est quisquis in angusto fuerit moderatior sic fouet hic populos ipsis intrantibus annis , ut pater et rex sit , nullum grauet , erigat omnes . 
nulla dies sine fruge uenit : nisi congrua praestet , perdere plura putat , si non concesserit ampla . 
gaudia diffundit radianti lumine uultus , nubila nulla grauant populum sub rege sereno ; pectore maturo culpas indulget acerbas : unde alii peccant , ignoscendo iste triumphat : doctus enim quoniam prima est in principe uirtus esse pium , quia semper habet qui parcere nouit , corrigit ipse prius quod poscit ut alter emendet : qui sibi censura est , reliquos bene lege coercet . 
in quo digna manent quidquid de rege requiras , solus amat cunctos et amatur ab omnibus unus " . 
Incipit inde Uenus laudes memorare puellae : " o uirgo miranda mihi , placitura iugali , clarior aetheria , Brunichildis , lampade fulgens , lumina gemmarum superasti lumine uultus , altera nata Uenus regno dotata decoris , nullaque Nereidum de gurgite talis Hibero Oceani sub fonte natat , non ulla Napaea pulchrior , ipsa suas subdunt tibi flumina nymphas . 
lactea cui facies incocta rubore coruscat , lilia mixta rosis : aurum si intermicet ostro , decertata tuis numquam se uultibus aequant . 
sapphirus , alba , adamans , crystalla , smaragdus , iaspis cedant cuncta : nouam genuit Hispania gemmam ; digna fuit species , potuit quae flectere regem . 
per hiemes ualidasque niues Alpenque Pyrenen perque truces populos uecta est duce rege sereno externis regina toris . 
super ardua montis planum carpis iter : nil obstat amantibus umquam , quos iungi diuina uolunt . 
quis crederet autem Hispanam tibimet dominam , Germania , nasci , quae duo regna iugo pretiosa conexuit uno non labor humanus potuit tam mira parare : nam res difficilis diuinis utitur armis . 
longa retro series regi hoc uix contulit ulli : difficili nisu peraguntur maxima rerum . 
nobilitas excelsa nitet , genus Athanagildi , longius extremo regnum qui porrigit orbe , diues opum quas mundus habet populumque gubernat Hispanum sub iure suo pietate canenda . 
cur tamen egregii genitoris regna renarrem , quando tuis meritis uideo creuisse parentes ? 
quantum uirgo micans turbas superare uideris femineas , tantum tu , Sigibercthe , maritos . 
ite diu iuncti membris et corde iugati , ambo pares genio , meritis et moribus ambo . 
sexum quisque suum pretiosis actibus ornans . 
cuius amplexu sint colla conexa sub uno , et totos placidis peragatis lusibus aunos . 
hoc uelit alterutrum quidquid dilexerit alter : aequa salus ambobus eat duo pectora seruans . 
unus amor uiuo solidamine iunctus alescat : auspiciis uestris cunctorum gaudia surgant , pacem mundus amet , uictrix concordia regnet . 
sic iterum natis celebretis uota parentes et de natorum teneatis prole nepotes . 
Uictor , ab occasu quem laus extendit in ortum et facit egregium principis esse caput , uis tibi digna ferat ? 
nam me uel dicere pauca non trahit ingenium , sed tuus urguet amor . 
si nunc Uergilius , si forsitan esset Homerus . 
nomine de uestro iam legeretur opus . 
Sigibercthe potens , generosis clare triumphis . 
hinc noua te uirtus praedicat , inde genus . 
cuius rapta semel sumpsit Uictoria pinnas et tua uulgando prospera facta uolat . 
Saxone Thoringo resonat , sua damna mouentes , unius ad laudem tot cecidisse uiros . 
quod tunc ante aciem pedibus prior omnibus isti . 
hinc modo te reges unde sequantur habes . 
prosperitate noua pacem tua bella dederunt et peperit gladius gaudia certa tuus . 
plus tamen ut placeas , cum sit uictoria iactans . 
tu magis unde subis , mitior inde manes . 
est tibi summus honor , sed mens praecessit honorem , moribus ut uestris debitor extet apex . 
iustitiae cultor pietatis amore coruscas : quod te plus habeat . 
certat utrumque bonum . 
lingua decus uirtus bonitas mens gratia pollent : ornarent cunctos singula uestra uiros . 
cunctorum causas intra tua pectora condis . 
pro populi requie te pia cura tenet . 
omnibus una salus datus est quibus ordine sacro tempore praesenti gaudia , prisca refers . 
catholico cultu decorata est optima coniux . 
ecclesiae creuit te faciente domus . 
reginam meritis Brunichildem Christus amore tunc sibi coniunxit , hanc tibi quando dedit , altera uota colens melius quia munere Christi , pectore iuncta prius , plus modo lege placet . 
rex pie , reginae tanto de lumine gaude : adquaesita bis est quae tibi nupta semel , pulchra modesta decens sollers grata benigna . 
ingenio uultu nobilitate potens . 
sed quamuis tantum meruisset sola decorem , ante tamen homini , nunc placet ecce deo . 
saecula longa micans cara cum coniuge ducas . 
quam tibi diuinus consociauit amor . 
Inclita magnarum processit gloria rerum et de rege pio sparsit ubique decus . 
quem grauitate animo sensu , moderamine legum praedicat occiduus sol oriensque uirum ; qui quadripertitis mundi sub partibus amplis fructificante fide semina laudis habet : hinc cui barbaries , illinc Romania plaudit : diuersis linguis laus sonat una uiri . 
dilige regnantem celsa , Parisius , arce , et cole tutorem qui tibi praebet opem . 
hunc modo laeta fauens auidis amplectere palmis , qui iure est dominus , sed pietate pater . 
de Childeberctho ueteres compesce dolores : rex placidus rediit , qui tua uota fouet . 
ille fuit mitis sapiens bonus , omnibus aequus : non cecidit patruus , dum stat in orbe nepos . 
dignus erat heres eius sibi sumere regnum , qui non est illo , laude loquente , minor . 
Charibercthus adest , qui publica iura gubernans tempore praesenti gaudia prisca refert . 
in tantum patruo se prodidit esse sequacem , ut modo sit tutor coniugis iste nepos , qui Childebercthi retinens dulcedine nomen eius natarum est frater et ipse pater . 
quae bene defensae placido moderamine regis in consobrino spem genitoris habent . 
maxima progenies , generosa luce coruscans , cuius ab excelsis gloria currit auis : nam quoscumque uelim ueterum memorare parentum , stirpis honorificae regius ordo fluit , cuius celsa fides eduxit ad astra cacumen . 
atque super gentes intulit illa pedes , calcauit hostes tumidos , erexit amicos , fouit subiectos conteruitque feros . 
cur tamen hic repetam praeconia celsa priorum cum potius tua laus ornet honore genus ? 
illi auxere armis patriam , sed sanguine fuso : tu plus acquiris qui sine clade regis . 
quos prius infestis lassarunt bella periclis . 
hos modo securos pacis amore foues . 
omnia laeta canunt felicia tempora regis , cuius in auspiciis floret opima quies , per quem tranquille terrarum frugis abundat deuotis populis est tua uita seges . 
cum te nascentem meruerunt saecula regem , lumine maiori fulsit in orbe dies : posteritate noua tandem sua gaudia cernens crescere se dixit prolis honore pater . 
qui quamuis esset sublimi uertice rector . 
altius erexit te ueniente caput ; laetus in heredis gremio sua uota reclinans floruit inde magis spe meliore senes . 
ante alios fratres regali germine natus , ordine qui senior , sic pietate prior . 
praedicat hinc bonitas , illinc sapientia plaudit : inter utrumque decus te sibi quisque rapit . 
de patruo pietas et de patre fulget acumen : unius in uultu uiuit uterque parens . 
quas habuere ambo laudes tu colligis omnes et reparas solus lege fauente duos . 
semita iustitiae , grauitatis norma refulges et speculum uitae dat pretiosa fides . 
tranquillis animis moderatio fixa tenetur , qui portum in proprio pectore semper habes . 
tempestas nullo penetrat tua corda tumultu : ne sensu titubes , anchora mentis adest . 
constantes animos non uentilat aura susurrans nec leuiter facili mobilitate trahit . 
hinc bene disposito comitatur gloria cursu , quod se mature mens moderata gerit . 
consilium uigilans alta radice retractas et res clausa aliis est manifesta tibi . 
publica cura mouens proceres si congreget omnes , spes est consilii te monitore sequi . 
hinc quotiens felix legatio denique pergit , ingreditur caute quam tua lingua regit . 
quod tam mirifico floret patientia cultu , est tibi Dauiticae mansuetudo uitae . 
iustitiae rector , uenerandi iuris amator , iudicium sapiens de Salomone trahis , tu melior fidei merito ; nam principis ampli Traiani ingenium de pietate refers . 
quid repetam maturum animum , qui tempore nostro antiqui Fabii de grauitate places ? 
si ueniant aliquae uariato murmure causae , pondera mox legum regis ab ore fluunt . 
quamuis confusas referant certamina uoces , nodosae litis soluere fila potes . 
obtinet adueniens fructum cui iusta petuntur : quem sua causa fouet praemia uictor habet . 
cuius clara fides ualida radice tenetur , antea mons migrat quam tua uerba cadant . 
spes promissa stat nullo mutabilis actu : pollicitata semel perpetuata manent . 
illa domus proprio de pondere tuta tenetur . 
quae fundamento stat bene fixa suo . 
cum sis progenitus clara de gente Sygamber , floret in eloquio lingua Latina tuo . 
qualis es in propria docto sermone loquella , qui nos Romanos uincis in eloquio ? 
splendet in ore dies detersa fronte serenus : sinceros animos nubila nulla premunt . 
blanda serenatum circumdat gratia uultum , laetitiam populus regis ab ore capit . 
muneribus largis replet tua gratia cunctos : ut mea dicta probes . 
plebs mihi testis adest . 
o bonitas immensa dei , quae diuite censu quod famulis tribuit , hoc putat esse suum ! 
erigis abiectos , erectos lege tueris . 
omnibus in totum factus es omne bonum . 
protegat omnipotens pietatis munere regem et dominum seruet quem dedit esse patrem . 
ciues te cupiant tu gaudia ciuibus addas : plebs placeat famulans , rex pietate regat . 
Inclita progenies , regali stirpe coruscans , cui celsum a proauis nomen origo dedit : currit in orbe uolans generis noua gloria uestri et simul hinc frater personat , inde pater . 
sed quamuis niteat generosa propago parentum moribus ex uestris multiplicatur honor . 
cernimus in uobis quidquid laudatur in illis : ornasti antiquum , Theodechilde , genus . 
mens ueneranda decens sollers pia cara benigna : cum sis prole potens , gratia maior adest . 
euitans odii causas micat ampla potestas : quae terrore minus , plus in amore uenis . 
mitis ab ore sonus suauissima dicta resultat uerbaque colloquii sunt quasi mella faui . 
femineum sexum quantum praecedis honore . 
tantum alias superas et pietatis ope . 
si nouus adueniat , recipis sic mente benigna , ac si seruitiis iam placuisset auis . 
pauperibus fessis tua dextera seminat escas , ut segetes fructu fertiliore metas . 
unde foues inopes , semper satiata manebis , et quem sumit egens , fit tuus ille cibus . 
peruenit ad Christum quidquid largiris egeno : etsi nemo uidet , non peritura manent . 
cum uenit extremus finis concludere mundum . 
omnia dum pereunt , tu meliora petis . 
ecclesiae sacrae te dispensante nouantur : ipsa domum Christi condis et ille tuam . 
tu fabricas illi terris , dabit ille supernis : commutas melius sic habitura polos . 
stat sine fraude tuum quod mittis ad astra talentum : quas bene dispergis has tibi condis opes . 
quae domino uiuis summos non perdis honores : regna tenes terris , regna tenenda polis . 
sit modo longa salus pro munere plebis in orbe . 
felix quae meritis , luce perennis eris . 
Mens deuota deo , Bertchilde corde coruscans . 
pectore sub cuius Christus amore manet . 
despiciens mortale malum , uitalia seruans unde fugis terras , hinc petis astra magis . 
immaculata micans nescis contagia mundi , sordibus humanis libera membra geris . 
digna pudicitiae debentur praemia sacrae . 
uirgo dicata deo , hinc rapienda polo . 
ille tenet caelos cui tu complexa uideris : quo tuus est sponsus huc eris ipsa simul . 
non cupis auro umeros nec collum pingere gemmis . 
sed melius casto pectore pura micas . 
mutasti uestem , mutasti gentis honorem , cum thalamis domini sponsa iuganda uenis . 
quam meliore uia meruisti uota tenere , quando creatori forma creata places ! 
pauperibus largas das esurientibus escas , nescit habere famem qui tua tecta petit . 
qui sine ueste iacet , tegmen pietate ministras : unde calet nudus , frigora nulla times . 
te redimente pia captiui uincula laxant : quae soluis uinctos , libera semper eris . 
distribuis censum nulli sua uota negando diuitiasque tuas omnibus esse facis . 
colligis in caelis quidquid dispergis in aruis : semina nunc fundens post meliora metes . 
quidquid habet mundus fugitiuo tramite transit : tempore tu modico semper habenda facis . 
hic tibi longaeuis sit uita superstes in annis , rursus in aeternum sit tibi uera salus . 
Casibus incertis rerum fortuna rotatur nec figit stabilem pendula uita pedem . 
semper in ambiguo saeclum rota lubrica uoluit et fragili glacie lapsibus itur iter . 
nulli certa dies , nulli est sua certior hora : sic sumus in statu debiliore uitro . 
dum gressu ancipiti trahit ignorantia fallens , huc latet ars foueae quo putat esse uiae . 
nescia mens hominum , quid sit , necis atque salutis : lucifer an uitae mors sibi uesper erit . 
his premimur tenebris ignari sorte futuri , et uaga tam fragile haec tempora tempus habent . 
Toletus geminas misit tibi , Gallia , turres : prima stante quidem fracta secunda iacet . 
alta super colles , speciosa cacumine pulchro , flatibus infestis culmine lapsa ruit . 
sedibus in patriae sua fundamenta relinquens , cardine mota suo non stetit una diu ; de proprio migrata solo ( noua mersit harena ) exul et his terris , heu , peregrina iacet . 
quis ualet ordiri tanti praesagia luctus ? 
stamine quo coepit texere flenda dolor ? 
Cum primum algentes iungi peteretur ad Arctos regia regali Gelesuintha toro ( fixa Cupidineis cuperet huc frigora flammis uiueret et gelida sub regione calens ) , hoc ubi uirgo metu audituque exterrita sensit , currit ad amplexus , Goisuintha , tuos ; tum matris collecta sinu male sana reclinans , ne diuellatur se tenet ungue , manu . 
bracchia constringens nectit sine fune catenam et matrem amplexu per sua membra ligat , illis uisceribus retineri filia poscens , ex quibus ante sibi lucis origo fuit ; committens secura eius se fasce leuari , cuius clausa uteri pignore tuta fuit . 
tum gemitu fit maesta domus , strepit aula tumultu , reginae fletu plorat et omnis honor . 
in populi facie lacrimarum flumina sordent , infans , qui affectum nescit , et ipse gemit . 
instant legati Germanica regna requiri narrantes longae tempora tarda uiae . 
sed matris moti gemitu sua uiscera soluunt , et qui compellunt dissimulare uolunt . 
dum natae amplexu genetrix nodata tenetur , praetereunt duplices , tertia quarta dies . 
instant legati nota regione reuerti ; quos his alloquitur Goisuintha gemens : " si feritate trucis premerer captiua Geloni , forsan ad has lacrimas et pius hostis eras ; si nec corde pius , cupidus mihi cederet hostis , ut natam ad pretium barbara praeda daret ; si neque sic animum uelit inclinare cruentum , matri praestaret quo simul iret iter . 
nunc mora nulla datur pretio neque flectimus ullo : qui nihil indulget , saeuius hoste nocet . 
post uteri gemitus , post multa pericula partus postque laboris onus quod graue feta tuli , quae genui , natae matrem me non licet esse ipsaque naturae lex mihi tota perit ? 
affectu ieiuna meo lacrimosa repellor , nec pietas aditum nec dat origo locum ? 
quid rapitis ? 
differte dies , dum disco dolores , solamenque mali sit mora sola mei . 
quando iterum uideam , quando haec mihi lumina ludant , quando iterum natae per pia colla cadam ? 
unde , precor , tenerae gressum spectabo puellae oblectetque animos matris et ipse iocus ? 
post causas , quas regna gerunt , ubi maesta reclinem ? 
quis colat affectu , lambiat ore caput ? 
extensis palmis quis currat ad oscula uel quae ceruici insiliant pendula membra meae ? 
quem teneam gremio , blando sub fasce laborans , aut leuiore manu uerberer ipsa ioco ? 
nec te ferre sinu , quamquam sis adulta , grauarer , quae mihi dulce nimis et leue pondus eras . 
cur noua rura petas illic ubi non ero mater ? 
an regio forsan non capit una duas ? 
quae genuere ergo , lacerentur uiscera luctu : gaudia cui pereunt , tempora fletus erunt . 
plorans perdam oculos , duc et mea lumina tecum si tota ire uetor , pars mea te sequitur " . 
tum proceres famuli domus urbs , rex ipse remugit , quaque petisses iter , uox grauis una gemit . 
progrediere fores tandem , sed turba morosa , soluere dum properat , se properando ligat . 
hinc tenet affectus , rapit inde tumultus euntes : sic per utrasque uices flebile feruet opus . 
alter abire monet , rogat alter amore redire : sic uariante fide hic trahit , ille tenet . 
diuiditur populus per regna nouella uetustus : stat pater , it genitus ; stat socer itque gener . 
qui uidit strepitum , patriam migrare putaret et quasi captiuum crederet ire solum . 
procedunt portis ; serraco in ponte retento protulit hoc fletu Gelesuintha caput : " sic gremio , Tolete , tuo nutribas , ut aegra excludar portis tristis alumna tuis ? 
quoque magis crucier , prodens mea uulnera luctu : stas felix regio , cur ego praeda trahor ? 
antea clausa fui , modo te considero totam : nunc mihi nota prius , quando recedo , ferox . 
hinc te dinumero currens per culmina uisu ; en ego de numero non ero sola tuo . 
crudeles portae , quae me laxastis euntem clauibus oppositis nec uetuistis iter ! 
antea uos geminas adamans petra una ligasset , quam daret huc ullam ianua pansa uiam . 
urbs , pia plus fueras , si murus tota fuisses , me ire aut ne sineres , cingeret alta silex . 
pergo ignota locis , trepidans quidnam antea discam : gentem , animos , mores , oppida , rura , nemus ? 
quem , precor , inueniam peregrinis aduena terris , quo mihi nemo uenis ciuis , amice , parens ? 
dic , si blanda potest nutrix aliena placere , quae lauet ora manu uel caput ornet acu nulla puella choro neque collactanea ludat : hic mea blandities , hic mea cura iaces . 
si me non aliter , uel nuda sepulchra tenerent : non licet hic uiui ? 
hic mihi dulce mori . 
non fruor amplexu , neque uisu plena recedo : quae me dimittis , dura Tolete , uale " . 
sic accensi animi lacrimarum flumina rumpunt , fixus et irriguas parturit ignis aquas . 
hinc iter arripiunt genetrix , nata , agmina flentum , nec piget obsequii mater anhela sequi . 
deducit dulcem per amara uiatica natam , implentur ualles fletibus , alta tremunt , frangitur et densus uacuis ululatibus aer , ipsa repercusso murmure silua gemit . 
dat causas spatii genetrix , ut longius iret , sed fuit optanti tempus iterque breue . 
peruenit quo mater ait sese inde reuerti ; sed quod uelle prius , postea nolle fuit . 
rursus adire cupit , uia qua fert inuia matrem ; quam proceres retinent , ne teneretur iter . 
haerebant in se amplexae pariterque reflexae ; incipit hic gemitu Goisuintha fero : ciuibus ampla tuis , angusta Hispania matri et regio soli tam cito clausa mihi ! 
quae licet a Zephyro calidum percurris in Eurum , et de Tyrrheno tendis ad Oceanum , sufficiens populis quamuis regionibus amplis : quo est mea nata absens , terra mihi breuis es . 
nec minus hic sine te errans et peregrina uidebor inque loco proprio ciuis et exul ero . 
quaeso quid inspiciant oculi , quem , nata , requirant ? 
quae mea nunc tecum lumina ducis , amor , tu dolor unus eris ; quisquis mihi luserit infans , amplexu alterius tu mihi pondus eris . 
currat , stet , sedeat , fleat , intret et exeat alter , sola meis oculis dulcis imago redit . 
te fugiente errans aliena per oscula curram et super ora gemens ubera sicca premam . 
de facie infantum plorantia lumina lambam et teneras lacrimas insatiata bibam . 
tali potu utinam uel parte refrigerer ulla , aut plorata auide mitiget unda sitim ! 
quidquid erit , crucior ; nulla hic medicamina prosunt , uulnere distillo , Gelesuintha , tuo . 
qua , rogo , nata manu cara haec coma pexa nitebit ? 
quis sine me placidas lambiat ore genas ? 
quis gremio foueat , genibus uehat , ambiat ulna ? 
sed tibi praeter me non ibi mater erit . 
quod superest , timibundus amor hoc mandat eunti : sis precor o felix , sed caue uade , uale . 
mitte auidae matri uel per uaga flabra salutem : si uenit , ipsa mihi nuntiet aura boni " . 
filia tum ualidis genetricis onusta querellis , tristis , inops animi nec ualitura loqui , clausa uoce diu , uix fauce solubile fandi , pauca refert ( cordis uulnere lingua grauis ) : " maiestas si celsa dei mihi tempora uellet nunc dare plus uitae , non daret ista uiae . 
ultima sed quoniam sors irreuocabilis instat , si iam nemo uetat , qua trahit ira sequar . 
haec extrema tamen loquar et memoranda dolori : hinc tua non tua sunt . 
Goisuintha , uale " . 
oscula sic rumpunt et fixa ori ora repellunt ; dum se non possunt , aera lambit amor . 
hinc pilente petens loca Gallica Gelesuintha stabat fixa oculis tristis eunte rota . 
e contra genetrix post natam lumina tendens , uno stante loco , pergit et ipsa simul . 
tota tremens , agiles raperet ne mula quadrigas , aut equus impatiens uerteret axe rotas , sollicitis oculis circumuolitabat amantem , illuc mente sequens qua uia flectit iter . 
saepe loquebatur quasi se cum nata sederet , absentemque manu uisa tenere sinu . 
prendere se credens in uentos brachia iactat , nec natam recipit , sed uaga flabra ferit . 
inter tot comites unam spectabat euntem , sola uidebat iter qua suus ibat amor . 
plus genetrix suspensa animo quam filia curru : haec titubans uotis ibat et illa rotis . 
donec longe oculo spatioque euanuit amplo nec uisum attingit , dum tegit umbra diem , ipsa putat dubios natae se cernere uultus , et cum forma fugit , dulcis imago redit . 
o nomen pietate calens , o cura fidelis , quamuis absenti quid nisi mater eras ? 
fletibus ora rigans , lamentis sidera pulsans , singula commemorans dulcia dura pia , mobilis impatiens metuens flens anxia mater , quid sequeris lacrimis ? 
augurat altus amor ? 
illa tamen pergit qua trita uiam orbita sulcat ; quisque suis uacuos fletibus implet agros . 
inde Pyrenaeas per nubes transilit Alpes quaque pruinosis Iulius alget aquis , qua niue canentes fugiunt ad sidera montes atque super pluuias exit acutus apex . 
excipit hinc Narbo , qua litora plana remordens mitis Atax Rhodanas molliter intrat aquas . 
post aliquas urbes Pictauas attigit arces , regali pompa praetereundo uiam , inclitus ille quibus uere amplus Hilarius oris et satus et situs est ore tonante loquax . 
Thrax Italus Scytha Persa Indus Geta Daca Britannus huius in eloquio spem bibit , arma capit . 
sol radio , hic uerbo generalia lumina fundunt , montibus ille diem , mentibus iste fidem . 
hanc ego nempe nouus conspexi praetereuntem molliter argenti turre rotante uehi . 
materno uoluit pia quam Radegundis amore cernere feruenter , si daret ullus opem . 
saepe tamen missis dulci sibi dulcis adhaesit et placide coluit ; quod modo triste dolet . 
Toronicas terras Martini ad sidera noti inde petit lento continuante gradu . 
Uingennae uolucer transmittitur alueus alno : turba comes rapidis alacris exit aquis . 
excipit inde repens uitrea Liger algidus unda , quo neque uel piscem leuis harena tegit . 
peruenit qua se piscoso Sequana fluctu in mare fert , iuncto Rotomagense sinu . 
iungitur ergo toro regali culmine uirgo et magno meruit plebis amore coli , hos quoque muneribus permulcens , uocibus illos , et licet ignotos sic facit esse suos . 
utque fidelis ei sit gens armata , per arma iurat iure suo , se quoque lege ligat . 
regnabat placido componens tramite uitam , pauperibus tribuens aduena mater erat . 
quaque magis possit regno superesse perenni , catholicae fidei conciliata placet . 
O dolor insignis , quid differs tempora fletus lugubresque uices plura loquendo taces ? 
improba sors hominum , quae improuiso abdita lapsu tot bona tam subito morte uolante uoras ! 
nam breue tempus habens consortia nexa iugalis principio uitae funere rapta fuit . 
praecipiti casu uolucri praeuenta sub ictu deficit , et uerso lumine lumen obit . 
Infelix nutrix audito funere alumnae exanimum ad corpus uix animata uolat . 
ipsa inter famulas incumbens prima fideles haec tandem potuit clausa dolore loqui : " sic placidae matri promisi pessima nutrix , te longe incolumem , Gelesuintha , fore ? 
sic extincta meum mea cernunt lumina lumen ? 
pallida sic facies , qua rubor ante fuit ? 
dic aliquid miserans , miserae mihi redde loquellas ! 
quid referam ad matrem , si remeare licet ? 
hoc sum per tantos peregrina secuta labores ? 
pro uice tale mihi munus , alumna , refers ? 
optabas pariter nobis uitam atque sepulchra : quae tecum uixi , me sine passa mori [ es ] ? 
ordo utinam uitae iuuenique senique fuisset : te stante incolumi me prius ire neci " ! 
uix planctus profert , uocem rapit alter ab ore , nec ualet una loqui quod uidet aula gemi . 
interea uehitur tristi lacrimata feretro , soluit et exequias obsequialis amor . 
ducitur , ornatur , deponitur , undique fletur , conditur et tumulo sic peregrina suo . 
nascitur hic subito rerum mirabile signum : dum pendens lychnus lucet ad obsequium , decidit in lapidem nec uergit et integer arsit , nec uitrum saxis nec perit ignis aquis . 
Fama recens residis germanae perculit aures , affectuque pio sic mouet ora soror : " hanc , rogo , germanae mandasti , cara , salutem ! 
scripta tuis digitis hoc mihi charta refert sollicitis oculis expectabam unde uenires : quale precata fui , non agis illud iter . 
optaui Gallis te ut huc Hispania ferret : non te hic cara soror , non ibi mater habet . 
extremo obsequio non huc Brunichildis adiui ; si tibi nil uiuae , mortis honora darem . 
cur peregrina tuos non clausi dulcis ocellos auribus aut auidis ultima uerba bibi officio tristi nihil impendi ipsa sorori , membra manus faciem nec manus ista tegit . 
non licuit fundi lacrimas nec ab ore resorbi , frigida nec tepido uiscera fonte lauo . 
nutritas pariter , iunctas regionibus isdem , cur ad mortis iter diuidis , alte dolor " ? 
sicque relicta soror casu laceratur ademptae ; haec uocat , illa iacet nec repetita redit . 
germanae ualidos audit Germania fletus , quaque recurrit iter , questibus astra ferit . 
nomine saepe uocans te , Gelesuintha , sororem , hoc fontes siluae flumina rura sonant . 
Gelesuintha , taces ? 
responde , ut muta sorori respondent : lapides mons nemus unda polus . 
anxia sollicitans ipsas interrogat auras : sed de germanae cuncta salute silent . 
nuntius hic subito fluuios transcendit et Alpes maerorisque grauis tam cito pinna uolat . 
optandum fuerat , postquam loca cuncta replesset , tardius ad matrem hic dolor iret iter . 
sed quod fama refert , qui plus amat , et prius audit , ac dubium credit dante timore fidem . 
mox igitur matris iaculans dolor attigit aures , anxia succiso poplite lapsa ruit . 
audita de morte una mors altera pulsat , et paene incolumi corpore funus erat . 
pallida suffuso tum Goisuintha rubore molliter haec anima uix redeunte refert : " siccine me tenero natae solabar amore , ut mea nunc grauius uiscera uulnus aret ? 
si nostrum iam lumen obit , si nata recessit , quid me ad has lacrimas , inuida uita , tenes ? 
errasti , mors dura , nimis : cum tollere matrem funere debueris , sors tibi nata fuit . 
o utinam mersis creuissent flumina ripis , naufraga ceu fusis terra natasset aquis , alta Pyrenaei tetigissent sidera montes aut uitrea glacie se solidasset iter , quando relaxaui te , Gelesuintha , sub Arctum , ut nec raeda rotis , non equus isset aquis ! 
hoc ergo illud erat , quod mens praesaga timebat ? 
non posse amplexu uellere , nata , meo . 
paruimus uotis alienis , iussa sequentes ; promissa existi non reditura mihi . 
hoc erat altus amor , placida dulcedine natae quod teneris labiis ubera pressa dedi ? 
cur hinc lactis opem produxit uena mamillae ? 
cur alimenta dedi nec habitura fui ? 
saepe soporantem furtiua per oscula suxi , ut leue dormires uiscera supposui . 
optasse extremum de te quid profuit illud , luderet ut gremiis paruula neptis auis ? 
nec felix uota aut infelix funera uidi : perdidit heu nimius hoc labor , illud amor " . 
partitis lacrimis soror hinc , inde anxia mater , uocibus haec Rhenum pulsat et illa Tagum . 
condolet hinc Batauus , gemit illinc Baeticus axis , perstrepit hoc Uachalus , illud Hiberus aquis . 
tot lacrimas stillasse sat est , sed ab imbre uaporis non releuando sitim gutta ministrat opem . 
affectus si forte potest mitescere , dicam : non ea flenda iacet quae loca laeta tenet . 
dicite , si quid ei nocuit , quam tempore lapso mortis iter rapuit , uita perennis alit ? 
quae modo cum Stephano caelesti consule pergit , fulget apostolico principe clara Petro ? 
matre simul domini plaudens radiante Maria rege sub aeterno militat illa deo . 
conciliata placet , pretioso funere fulget , deposita ueteri nunc stola pulchra tegit . 
atque utinam nobis illos accedere uultus cedat amore deus per mare , per gladios ! 
uitae signa tenet , uitreo cum uase cadente non aqua restinxit nec petra fregit humi . 
tu quoque , mater , habes consultum dote tonantis de nata et genero , nepte nepote uiro . 
credite , Christicolae , uiuam , quia credidit illa : non hanc flere decet quam paradisus habet . 
Hic uer purpureum uiridantia gramina gignit et paradisiacas spargit odore rosas ; hic tener aestiuas defendit pampinus umbras , praebet et uuiferis frondea tecta comis , pinxeruntque locum uariato germine flores , pomaque uestiuit candor et inde rubor . 
mitior hic aestas , ubi molli blanda susurro aura leuis semper pendula mala quatit . 
haec magno inseruit rex Childebercthus amore ; carius ista placent quae manus illa dedit : de cultore trahit mellitum planta saporem , forsan et hic tacitos miscuit ille fauos . 
regis honore nouis duplicata est gratia pomis , nare suauis odor , dulcis in ore sapor . 
qualiter ille hominum potuit prodesse saluti , cuius et in pomis tactus odore placet ? 
felix perpetua generetur ab arbore fructus , ut de rege pio sit memor omnis homo . 
hinc iter eius erat , cum limina sancta petebat , quae modo pro meritis incolit ille magis . 
antea nam uicibus loca sacra terebat amatus , nunc tamen assidue templa beata tenet . 
possideas felix haec , Ultrogotho , per aeuum , cum geminis natis tertia mater ouans . 
Uenimus ad Cantum felici tramite blandum , Aregium laetor quo reperisse patrem . 
quod petit instigans auido gula nostra barathro , excipiunt oculos aurea poma meos . 
undique concurrunt uariato mala colore , credas ut pictas me meruisse dapes . 
uix digitis tetigi , fauce hausi , dente rotaui migrauitque aluo praeda citata loco . 
nam sapor ante placet quam traxit naris odorem : sic uincente gula naris honore caret . 
Cur mihi tam ualidas innectis , cura , querellas ! 
heu mea uel tandem desere corda , dolor . 
quid reuocas casus ? 
iam me mea sarcina lassat . 
quod iactare puto , cur duplicatur onus ! 
" tristius erro nimis patriis uagus exul ab oris , quam sit Apollonius naufragus hospes aquis . 
uenimus ut Mettis , cocus illic regius instans absenti nautas abstulit atque ratem . 
de flammis ardente manu qui diripit escas , ille rati nescit parcere tutus aquis ? 
corde niger , fumo pastus , fuligine tinctus , et cuius facies caccabus alter adest ; cui sua sordentem pinxerunt arma colorem , frixuriae cocumae scafa patella tripes , indignus uersu potius carbone notetur , et piceum referat turpis imago uirum . 
res indigna nimis , grauis est iniuria facti : plus iuscella coci quam mea iura ualent ; nec tantum codex quantum se caccabus effert , ut mea nec mihi sit participata rates . 
sed tamen auxilium solito porrexit amore qui domini pascens Uilicus auget oues . 
praestitit et gracili pauidus cum lintre cucurri , imbre , euro , fluuio sed madefactus ego . 
iactaui reliquos , sequerentur ut inde pedestres , nam si nemo foris , nemo nec intus erat . 
mergere mox habuit cunctos rapiente periclo : naufragii testis nemo superstes erat . 
sic uicinus eram , postquam iactauimus omnes , ictibus ut crebris lamberet unda pedes . 
" obsequium " dixi " remoue , modo nolo lauari " ; sed tamen instabat lympha rigare pedes . 
Nauriacum ueniens refero mea tristia regi : risit , et ore pio iussit adesse ratem . 
quaerunt , nec poterant aliquam reperire carinam , donec cuncta cohors regia fluxit aquis . 
restitit hic solus praestans solacia Gogo : quod tribuit cunctis non negat ille suis . 
dulcius alloquitur comitem qui Papulus extat , ut quamcumque mihi redderet ipse ratem ; omnia perlustrans uidit sub litore lintrem ; nec tamen hic poterat sarcina nostra capi . 
Nauriaco interea fecit me stare parumper , ordinat et sumptus quos locus ipse dedit . 
quamuis parua ferat , satis est mihi sola uoluntas : est nec parua quidem quam dat amator opem . 
addidit et cum esca mihi pocula gratus amicus , in quantum poterat rure parare merum . 
sic mihi iucundam direxti , Papule , proram ; felix uiue uale , dulcis amice , comes . 
Expecto te , noster amor , uenerande Dynami , quamuis absentem quem mea cura uidet . 
quae loca te teneant uenientia flabra requiro ; si fugias oculos , non fugis hinc animos . 
Massiliae tibi regna placent , Germania nobis : uulsus ab aspectu pectore iunctus ades . 
quo sine te tua pars hucusque oblita remansit nec reuocas animo membra relicta tuo ? 
si sopor obrepsit , tibi me uel somnia narrent , nam solet unianimes ipsa uidere quies . 
si uigilas , fateor , ueniam tibi culpa negabit ; nil unde excuses desidiosus habes . 
altera signiferi reuolutis mensibus anni solis anhelantes orbita lassat equos , cum mea discedens rapuisti lumina tecum , et modo nil sine te cerno patente die . 
uel mihi uerba dares de fonte refusa loquaci , ut faceret tecum pagina missa loqui . 
sed tamen ut tandem uenias huc carius hortor , et reuocas oculis lumen , amice , meis . 
Tempora , praecipiti uos inuidistis amori , officium uoti quae uetuistis agi per lyricos modulos et fila loquacia plectris , qua citharis Erato dulce relidit ebur . 
ecce uaporiferum sitiens canis exerit astrum et per hiulcatos feruor anhelat agros . 
hinc metuens saniem , ne quo iacularer ab igne , sanguine laxato brachia nexa gero . 
labitur unde cruor , nodo manus inde tenetur et dextram innocuam uena soluta ligat . 
ut sine temperie ualidi sitis urat amoris , causa meis uotis obstitit ista grauis . 
nescio quam prosit ratio perfuncta medellae : me tamen inde nocet quod reticere facit . 
scribere si digitis sinerer , satis illa fuisset : nunc mihi prima tui cura , secunda mei . 
ex studio studiis retrahor , silet unda Camenae : carne fluit sanies , ne riget ore latex . 
musicus ignis abest , algent in fonte sorores , nam sanguis latices hinc gelat unde ligat . 
si qua calens animo recitanda poemata pangam , scis ipse hoc studium quam grauet arte labor . 
nam cruor ablatus magis otia lenta requirit , quo neque frigus hiat nec uapor ustus arat : secretumque petit , neu flabilis aura flagellet , quo recreans animum stat uiror , halat odor . 
ast ego posthabeo affectu mea seria uestro : cura tui faciem , nam mea terga tenet . 
post sudorem habui modo nam dare membra quieti : ordine postposito tempora rumpit amor . 
duco parum propriam , tibi dum uolo ferre salutem , sed mea prospicio , cum tua uota colo . 
nunc cape parua , cate et pollens duilance Dynami , clare decore tuo , care fauore meo , partibus Italiae aduecto mihi Rhenus et Hister quem cecinere prius quam daret ipse locus , insignem specie , celsum lare , lege sagacem , omnibus aequalem spe sale pace fide . 
incidit unde mihi , fateor , te sorte uidendi Arctoi gelida sub regione calor , plusque libens uultus efferueo totus in illos , ad patriae reditus quam peregrina cohors , uisibus atque tuis issem uelocius , ac si ad patris amplexus de Telamone satus . 
uix quoque tam cupidus uario sinuamine sulcat rusticus arte solum , nauita aplustre fretum . 
ex illo , celebrande , cliens stat pars mea tecum , et uenis huc animae pars mediata meae , antea corde mihi notus quam lumine uisus , quem mente astringo , si neque tango manu : brachia qui nec dum circum tua colla cateno , quod digiti nequeunt , alligat illud amor . 
longius inde absens ibi sed pertingo quod opto : quo pede non uenio , pectore totus eo . 
nos licet obstet Arar Rhodanusque , natamus amore , nec uetat ire animum qui uetat ire gradum . 
Legi etiam missos alieno nomine uersus , quo quasi per speculum reddit imago uirum . 
fonte Camenali quadrato spargeris orbi , ad loca quae nescis duceris oris aquis . 
hinc quoque non aliquo nobis abolende recedis , quo fixus scriptis nosceris esse tuis . 
interiora mei penetrans possessor agelli , felix perpetue , dulcis amice , uale . 
spectans oris opem melioraque sideris optans , currat ut affatus , stet tibi longa salus . 
sacris Theodoro primo lare sede , Sapaudo Felici egregio , quem dedit orbis honor . 
Albino eximio , Heliae claroque Iouino pro Fortunato redde salutis opus . 
haec tibi nostra chelys modulatur simplice cantu : sed tonet archetypo barbitus inde sopho . 
