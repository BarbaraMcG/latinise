Celsior astrigerum Titan conscenderat axem , Lampade cum plena totus in orbe paret . 
Flammiger ardenti sorbebat flumina Cancro . 
Cum segetem messor falce domat propriam . 
Siccatur dum fonte bibens , dum mundus anhelat , Iussus in excursum Gallica lustra sequi Torrida non timui quae uincunt arua Syenen : Puluis flamma sitis dos fuit obsequio . 
Quid iubar et ualidos renouas mihi , Musa , uapores ? 
Plus erit algentes me superasse uias . 
Quicquid plana calent , quicquid sublimia rigent Frigoribus , passum dic sine lege poli ! 
Bellum naturae , quod discors fecerat annus , Aestatem atque hiemem detulit una dies . 
Indutum nebulis canas superare pruinas Edocuit uatis feruidus imperio . 
Presserat aestiuo corpus sub fasce lacerna : Uestitus tenui tegmine nudus eram , Cum fugit ex oculis constanti tempore tempus ; Lampada nam Phoebi dux fuit ad glaciem . 
optanti brumam de uoto contigit horror Quaesitusque calor nil dedit indicii . 
Matronas taceo scopulos atque inuia dictas , In foribus blandas , cetera difficiles . 
Inlexit miseros facies depicta uiantes . 
Calcatae diras mox peperere neces . 
Nominibus propriis nil fallit sacra uetustas , Tot leti formas sic uocitare uolens . 
Scrupea discissis pendebat semita plantis , Nec uisu facilis , credite , callis erat . 
Quid labyrintheos , priscorum fama , recessus Inuoluis linguis quod timeat relegens ! 
Illic artificis laudandus constitit error , Cum torsit rectum Dedalus ingenio : Hic natura homines per summum portat Olympi , Quo liquidum tranans ire columba ualet . 
Parcite , Pierides , pelagus fluuiale silendo , Ne reparet sermo , fors bona quod pepulit . 
Duria nam , Sessis torrens uel Stura uel Orgus Marmoris Ionii saeuitiam superant . 
Dulcia cum uariis succedunt laeta periclis , Effectus rerum cor solidare solet . 
Nil mihi cum dubiis , prosunt obliuia tristi : Ebria Letheo pectora fonte fero . 
Limina sanctorum praestat lustrasse trementem , Martyribus lacrimas exhibuisse meas . 
Ecce Saturninus Crispinus Daria Maurus Eusebius Quintus gaudia magna parant . 
Octaui , meritis da , Aduentor , redde , Solutor , Candida ne pullis uita cadat maculis . 
Hostiles laqueos scindat mens conscia recti . 
Hoc semper placeat quod decet , hoc liceat . 
Gaudia transcendunt uires , uox laeta superbit , Ingenii maciem prospera non metuunt . 
Dulcia temporibus famulantur fila secundis . 
Quod felix meruit , nobile carmen erit . 
Uox iusti quaestor , legum substantia , nobis Ceu Phoebus mittet tympana plectra lyram . 
Docta Camenarum coeat pia turba sororum , Offerat arguto pollice quod loquitur . 
Turgida fatidici uix possint pectora uatis Uirtutum species enumerare tuas . 
Tu decus Italiae , spes tu fidissima recti , Fax , tuba causarum , purpura nostra , uale ! 
Luminibus locuples solem te Roma uocauit Celsa , Quirinali suscipiens gremio . 
Eloquio lyncem , tu subdis uoce leonem . 
Melle tuo serpens gutturis arma premit . 
Fetibus orbatae ferrent tibi munera tigres , Quae dolor et feritas aure pauente daret . 
Te pene demessum ceu florem dextera fati Dum lacerat , Christus perculit exitium . 
Reddita se melius nunc uincit uita beati , Actibus adseritur quod uenit a superis . 
His fretus non legatos neque uerba precantum Callida fucatis artibus elicui : Ipse ego , mendicae transmittens uerba Thaliae , Donum more dei te precor ut tribuas . 
Hortulus exigua sociatus parte retardat Spem solidam , fieri ne merear dominus . 
Hanc mihi largiri non spernas , lumen honorum : Sic uoti compos saecula nostra colas , Sic te regnantis sublimet celsa potestas , Sic currant meritis aurea facta tuis . 
Amphion Dirceus tetigit quod pectine , uixit : Nulla mori rerum tunc animata potest . 
Commoda de Musis numquam fluxere tot annis , Affectu pretii quas mihi concilia . 
Exprimit in spicam tellus iam feta papillas . 
Lacte maritatis turgida cespitibus . 
Stringitur in prolem sparsus per gramina sucus De guttis faciens progeniem solidam . 
Uestitus gemmis protendit brachia palmes , De gremio ligni pampinus ecce uiret Iussa per augmentum nunc siluam perdere uitis Frugibus ut crescat , uulnera conciliant . 
Euocat inquirit gaudens infantia mundi Nutricem , tepidi quam dedit aura poli . 
Ludit per faciem camporum rustica pubes Respiciens duri dulce laboris onus . 
Annus reptat ouans tractus per murmura ueris Fracta locuturis mella ferens labiis . 
Cum rebus noster balbuttit carmina sensus : Aurea principiis dextera portet opem . 
Blandior ad falcem messor perducit aristas , Si rastris segetem pectere continuet . 
Nunc stirpem Proculi , dans uernum suscipe doctor , Ne feruor teneros decoquat in studiis . 
Seruentur leges : ceu census littera currat . 
Horum Pindareus flumina uicit auus " Docta Camenali cecinit qui carmina plectro , Cuius Apollinei nil tacuere chori . 
Phoebus in auxilio repetat mox fortior illum , Artis nobilitas Marsya si ueniat . 
Annus sole nouo teneras dum format aristas . 
Natura in thalamis orbe tepente sedet , Pingitur et uario mundus discrimine florum , Una soli facies : gratia , cultus , amor . 
Arbuta uitali coalescunt uda uapore , Lignea concretus semina sucus alit . 
Erigitur genio tellus tumefacta marito , Torrida lasciuis silua uiret spoliis . 
Lactans cespitibus in nodum truditur herba . 
Uitea gemmatos brachia dant digitos . 
In rerum uultu lex iungit pronuba taedas : Aura poli ut sponsum germina cuncta facit . 
Ergo pari uoto lux caelum flumina Nereus Montes prata ferae gaudia concipiunt . 
De te quod uernat sortitur , Maxime , mundus . 
Et naturalem dos tua comit opem , Cui sanguis census genius mens uota superstant Musarum primo fulta supercilio . 
Saecula te fidei monumentum nostra dederunt , Corporis et cordis uirginitate parem . 
Uincentem meritis sponsam dat candida uita , Quae cum te superat , sic tibi palma uenit . 
Huic niueis consors adridet flamma labellis Alba uerecundas spargit in ora notas . 
Adsit , oro , fons loquelae mente uoce pectine Ars natura Musa Phoebus qua tumet facundia . 
Uile nil decet sonare in Maximorum laudibus . 
Conterunt plebeia celsum saepe dicta uerticem . 
Orbe captiuo Uenus alma fusis Dotibus florum per amoena ludens , Dum facit uernum pretio et micantis Sidere formae , Spreuit aurati decus omne pepli , Aduenae pompam noluit metalli , Ditior cultu stetit effugato Sparsa capillos . 
Nobilis si quod bibit arte uirus Lana , mentito potior colore , Dic ! 
ita algentis pelagi lapillos Nuda superstat . 
Fulserant raro sub hiante filo Pectoris gemmae in roseis papillis . 
Inuidum membris dum negat amictum , Altera lux est . 
Proditum risit sine nube corpus , Carcere irrupto nituit serenum , Quodque seruabat male tuta uestis , Panditur arte . 
Aliger laxo remeabat arcu , Marcidam damnans otiis faretram , Sanguine in nullo madefacta lentus Spicula gestans . 
Tunc sic alloquitur matrem fluitantibus armis : " Perdidimus , genetrix , uirtutis praemia nostrae . 
Iam nusquam Cythere sonat , ridetur Amorum Fabula , nec proles nascenti sufficit aeuo . 
Frigida consumens multorum possidet artus Uirginitas feruore nouo , sublimia carnem Uota domant , mundus tenui uix nomine constat . 
Primaeui tremulos fractis imitantur ephebis . 
Rara per inmensos saeclorum , respice , campos Coniugii messis ! 
per flores sola uetustas Exerit albentes ieiuna et pallida canos ! 
Una fides rerum nulla dulcedine flecti Et , si quid teneros potuit transducere mores , Praeceptis calcare malis ; seruatur ubique Iustitium ; culpa est thalamos nominasse pudico . 
Tu remissa iaces et tanti nescia iuris Nuda per effusos respectas membra capillos . 
Surge , age , et obstantem properanter discute somnum , Ne te , quod turpe est , captiuum numen habere Iura pudicitiae uel lex malesuada putetur . 
" Talibus arsissent dictis et uiscera ponti . 
Colligit in nodum passos lux aurea crines Et naturalem concludens ueste decorem Mutauit formam . 
tunc quidquid fulget iaspis , Quae uiret in pretio pasturae ficta smaragdus Et latet in concis melior custode ueneno , Alba uenit , niueum sumptura ex corpore lumen . 
Palla per adcinctos decrescit splendida lumbos Et zona teneras compressit dura papillas . 
Affatur natum : " quem , spes mea , figere temptas ? 
Quem sequimur " quoue ire iubes ? 
post otia maior Flamma decet : discant populi tunc crescere diuam , Cum neglecta iacet . 
superos nil perdere somno Ostendant geminis reparata incendia curis . 
Maximus ecce , uides , generis spes unica summi , Dulcibus illudit per longa obliuia taedis . 
Sectatur matrem , quae caelo purior ipso est Femina , quam scimus mulierem uincere mente . 
Hic domuit puerum mores sortitus auorum . 
Quod pudet , heu longo nobis nescitus in aeuo est ! 
Huius ad abstrusas ueniat mea lampada fibras : Suspiret cupiat discurrat ferueat oret . 
" Haec ait et subolem fotu complexa benigno Mollia mellitis artauit ad oscula labris . 
Ille uolat celeri tranans per nubila uento , Omnia lasciuo socians elementa furore . 
Ut stetit et iuuenem formae conspexit in ostro , " Tune Dioneum tumefactus despicis ? 
" inquit . 
" Huc , Uenerem culture , ueni : qui tardius arsit , In multum calet ille rogus , celeresque fauillas Restituit quaecumque pyrae subducitur arbor . 
" Deprompsit iaculum , quo diuos fixerat omnes , Tunc pulcer , teretem flexuram protulit arcus , Singula diuerso traxerunt brachia calle , Pinnigeri uulnus praesensit dextera fatum Moxque ferit , laeto factum clamore salutans : " Ille ego ! 
quid trepidas ! 
semper contemptus adhaesi Uisceribus , fugitiue , tuis . 
hac uictima matri Litamus , multis quam tu non suspicis annis . 
" Ecce iterum magno rimatus stemmate cretam , Quam thalamis iungat , cernit sublime puellae Sidus et attonitus ad matrem lumina flexit , Germanam credens : collaudat nobile furtum Sed teneram leuiore ferit puer ille sagitta , Inque uirum totos exhausit fortior ictus . 
Post haec digrediens permulcet pectora dictis : " Nostra tuas , iuuenis , confortent uulnera uires . 
Nam quicumque mea est percussus cuspide , crescit . 
Haec faciunt multos , si credis , bella nepotes . 
Sis felix semperque feras mea munera tecum ! 
" Nunc me Pierio fauore iutum In laeta , proceres , locate fronte . 
Sustentent gracilem per omne carmen , Qui doctum faciunt benignitate . 
Quod nunc ingenium premunt pruinae , Distendat refouens decore uernum . 
Ingenii cultor , fons oris , copia linguae Umor Castalius ueniat , quo Thracius Orpheus Naufraga diffuso succendit pectora fluxu , Adsit et arentis coniungat cordis hiatus ! 
Eridani dicturus aquas nisi flumine largo Sicca Pegaseo perfundam membra liquore , Torrida ieiuno uix stillant uerba relatu . 
Undarum cumulos ut narrem , suggere , lympha ! 
Quam bene pandit aquas , cui blandus murmurat amnis ! 
Anni tempus erat , quo uernat mitibus uuis Palmes et autumni dotes proponit in orbe , Imbribus externis madida cum ueste Lyaeus Distendit tunicas uuarum carcere musti . 
Uberibus pluuiis riparum lege subacta Tunc sibi forte Padus captiuos texerat agros , Canebat spumis , et turgida dorsa minaci . 
Currebant stantes per fluctus culmina uillae . 
Seruauit raptum pelagus tunc litore tectum , Et mutans terras mansit fortuna casarum . 
Respiceres siluas stationem perdere iussas Ad flammas properare Pado ducente uoraces . 
Tunc ego feruenti germanae tractus amore , Cui natum Parcae demessum pollice diro Sustulerant uiduamque domum constante marito Reddebant , turbis peperit quae semper Auerni , Hanc ut solarer , uel uitam prodere legi . 
Regnator Ligurum fluuiorum maximus ille Sub iuga transmissus gemuit sub pondere cumbae , Intumuit rursusque minas flatusque remisit , Quique polos uicit soli mihi cedere iussus . 
Sic pietas elementa domat , sic cuncta cohercet , Cuius grata deo tenuit miseratio mentem . 
Ecce iterum madidis contectus nubibus aether Hausit aquas , quibus omne ruens submergeret aruum . 
Non caeli faciem conspexit naufraga tellus Et stellis uiduae micuerunt dira tenebrae . 
Errauit piscis , sed non captiuus , in aedes Et populus fluuii per mensas lambuit escam . 
Euomuit pelagus hominum penetrale profundum , Umida pulueribus clauserunt aequora campos . 
Perfunctus primis recidiua pericula uidi . 
Ille triumfator tiro ad certamina Nerei Frigida per liquidas gestabam pectora lymphas Nec siccis oculis respexi marmoris iras : Cum subito absortum uidit uetus accola pontum , Risit et abiecti restantia signa pauoris . 
Ditia permixto fulgebant arua metallo , Eridanus claris radiabat comptus arenis . 
Nauita me laetus suscepit protinus alno , Sarcina cui felix dudum concesserat omen . 
Indoctus clauum rexit de pondere tutus Et me festiuis Christo duce pertulit oris . 
Post canas hiemes , gelidi post damna profundi Tranquillum quotiens nauita carpit iter , Maeret et infidi desperat prospera ponti Quamque uidet faciem non putat esse salis . 
Sibilat aura leuis , ualidas timet ille procellas : Fluctibus et blandas aestimat esse minas . 
Lintea si crispant zephyri pendentia malo Et dulci ludit spiritus obsequio , Confusam uentis naturam perdere leges Iurat et antiquum credit adesse chaos . 
Gaudia sic tollunt placidis discrimina rebus , Nulla fides laetis integra nec dubiis . 
Non aliter uariis tenuit quos Roma periclis Litoris optati reddidit ad gremium . 
Permulcent pelagi numen uenerabile cantu , Anchora quod proprium mordet obunca solum . 
Flamina sed lassis tenerum factura soporem Perturbant mentem militis aequorei , Arma ratis subigit remos et lintea uibrat : Sic mens naufragium suspicionis habet . 
Adueniat siccis qui pressit caerula plantis ( Nam portus fessis ille salutis erit ) Qui latices uinxit fundens in pocula saxum , Qui lapides soluit , qui solidauit aquas , Quem genetrix fudit saeclis sine semine feta Ad matrem iungens uirginitatis onus , Qui mortem propriae superauit munere mortis Dans uitam mundo , funere quam peperit . 
Ille per excelsum uideat me dexter Olympum : . 
Tunc patriam teneam , tunc stationis opem . 
Nubila laxati uerrant licet aequora uenti , Rimosae puppi nil nocitura petunt . 
Dulcia compositis quatiam tunc tympana cordis , Floribus et pingam carmina nostra nouis . 
Ut fatear , doctis constat bene dicere laetum ; Tristia nil capiunt pectora uersiloqui . 
Sed redeat uernum , cesset iam bruma timoris : Stringite quae nectant frondea serta comas ! 
Cantem quae solitus , dum plebem pasceret ore , Ambrosius uatis carmina pulcra loqui . 
Fluminis in medio succendis uiscera , Fauste , Cuius alit magnam carminis unda sitim . 
Quis ferat ardorem laticum , flammasque fluentis Cognatas sicco sorbeat ore potans ? 
Fonte uaporiferum pariunt tua uerba calorem . 
Aestuet unde iecur , pocula prospiciunt . 
Ingenii quisquis festinus tendit ad amnem , Non putet ambiguum : sic bibit , ut sitiat . 
Nobilis occultum condiuit lympha saporem , Computat et damnum , si minus inde feram . 
Lubrica Cecropio confidens lingua coturno Nil iactet priscos nobilitate seni . 
In ueterum morem pangit noua carmina Faustus , Qui per membra suum desecat arte melos . 
Doctus ad incudem uerba infabricata referre , Quosque facit uersus terque quaterque probat . 
Aetas cana refert digitis animasse Myronem Quod fingebat opus uiuificante manu . 
Tu uerbis faciem tribuis , modulamine membra . 
Quod natura deo , hoc tibi dant studia . 
In uetulum dexter si uertas plectra cadauer , Primaeuum facias aedificante lyra . 
Si flores simules gelidi per plaustra Bootis , Mox Helicem uernis sibilat aura modis . 
Ninguida lustra rosas , fundant tibi frigora mustum , Feruenti Pallas sidere dona ferat . 
Piscis in aetherio quem portas uertice tranet : Si iubeas uersu , marmora ceruus amat . 
Faucibus e mediis impasto uiscera praedam Ore potens tollas , quam tenet ore leo . 
Iam scio Castalii quo me traxistis amores : Accedunt culpis munera uestra meis . 
Sutilis ad tumidas rapitur mea cumba procellas , Hibernos passura notos , quam nauita pauper Rimosam tenui fingens de cortice puppim Composuit nomenque dedit sine laude phaseli . 
Illa nec Aegeum pelagus nec litora Phrixi Nec quaecumque ualet trux aequora uerrere fundo Aeolus agnouit , placidos sed gurgitis alti Praelegit bene cauta sinus , ubi seruiat Auster , Non ubi regna petat , quotiens ibi remige lento Sibilat in tremula discurrens aura carina . 
Lintea nam summis dum crispant nexa ceruchis , Quae portant mortes praestant mihi flamina somnos . 
Huc uertam puppim , certis mea carbasa uentis Commendans , cursus artis opisque meae . 
Flecte uiam uelis clauumque ad litora , Phoebe : Anchora proscissum mordeat unca solum . 
Musa , dictorum caput optimorum , Herbidam fingens hederis coronam Quam per exactos numeras poetas , Necte capillos . 
Sulcat inmensum pelagus carina , Nescit ad clauum manus apta ferri , Quo uocat dextrum regimen per undas Artis amicus . 
Pergis ad Faustum , trutinam loquellae , Ore qui uastum ualet ut profundum , Luce quem mundus ueneratur ipsa Dexteriorem . 
Aurium libram tenet in Camenis . 
Illius ferrum secat omne uulnus , Quodquod internis latet in medullis Carminis aegri . 
Si meos uelit modicos thyrambos Mente , qua cunctum moderatur orbem , Inter infantum triuiale murmur Pendere , laus est . 
Lux mea , Fauste , Spesque salusque , Litterularum Munera parua Suscipe laetus . 
Sic tua summus Germina Christus Lucida seruet . 
Porrige dextram Numinis almi . 
Grata Tonanti Farra piorum . 
Fama refert , ueterum quae nescit perdere gesta , Quae loquitur semper quidquid in orbe fuit : Germina dum lucis Titan dispergit in axem Et ditat mundum nobilibus radiis , Uda uaporiferas cohibent dum lora quadrigas Et nitidum gurges mittit ubique diem , Undantes doctis manibus Sol flexit habenas , Artificem dominum lux bene nota tulit . 
Sed Phaethonteo postquam dare regna precatu Non exploratis uiribus instituit , Degenerem primis rectorem motibus astrum Sensit et excussis currere coepit equis . 
Tunc totam sonipes lucem de naribus efflans Non tenuit legis tempora certa suae . 
In flammam cessit splendor , quod luminat ussit Quodque animat terras exitium peperit . 
Tunc et Hyperboreas dum frangit lampade crustas , Epotis Tanais siccus abibat aquis . 
Cristallum fluxit , sed cursus fluminis arsit : Quod lapides soluit , nexuit Eridanum . 
Sic ego rhetoricum temptans transcurrere callem , Adgredior currus solis et imperium Nescio quid uariis impendam sideris horis , Nescio quid teneam : cuncta calor superat . 
Curia te pollens teretem formauit ad unguem Et patribus iussit lumina ferre suis . 
Tu Phoebum reddis : fumat tibi uictima pinguis , Pro qua cessissent fulmine caelicolae . 
At mihi uix illud transmittunt pauperes horti Rubra quod acceptum testa refutat holus . 
Sum , fateor , cuius destillent uerba relatu , Quae maciem monstrent pauperis ingenii . 
Carmina nulla cano , nec me modulante Camenas Mansurum dabitur pollicis ore sophos . 
Quidquid Apollineo loquebamur pectine , cessi Oblitus linguae , quam mihi fila dabant . 
Rustica per teneras errat mihi dextera cordas , Confringunt dulces barbara plectra modos . 
A quotiens uitreis Helicon mihi fluxit in herbis Adridens labiis quae facit unda sitim ! 
A quotiens hederis redimitus tempora duxi Aonium mulcens carmine concilium ! 
At nunc per siluas , inter spelaea ferarum Agrestem certus ducere militiam , Grandia per ualidos commendo semina sulcos , Ut germen uitae destituant lolia , Lactea ne mentem denudent uerba solutam , Et dictis mollis dicar et ingenio . 
Non mihi per campos discurrat lingua patentes Mascula nec lituis dicta feram grauibus , Ne mea grandisono flammentur corda coturno Et tumidus scriptis moribus esse puter . 
Qui mihi tunc portus ? 
famam petit undique lector . 
Sed stabilis pudor est , si taceam , proprius . 
Tu caelum teneas , me terris linque quietum , Qui solum noui , quod bene nil didici . 
Uatibus antiquis dicendi maxima uirtus Illa fuit , doctis si scirent fallere uerbis Laus erat in laudem mentitum pangere carmen . 
Tunc operi fraus apta fuit : nam more poetae Seruantes quod crimen habet uetuere pudore Uera loqui , carmenque fides despexit ubique . 
Ars placuit , quam culpa decet : nam doctior error Extorsit certis metuenda poemata linguis . 
Lex docuit sine lege loqui , cum uindicat arte Quidquid iura negant fandum . 
retinacula morum Numina fallaci finxerunt sordida cantu : Phoebum et ter ternas dixerunt esse sorores , Castalium laticem , uarias quoque Palladis artes . 
Tunc laurus tripodas cortinam tympana plectrum Narrabant . 
illos a ueri tramite fugit Sensus , et errantes uisus delusit imago . 
Nunc linguam citharae , quae cantat pollicis ore , Sperne , fides : magis ille ueni nunc spiritus , oro , Cuius inexhausto reuiuiscit scrupea in anno Quidquid terra creat , gignit mare , parturit aether : Qui freta diffundit , solidum dat corpus in aruis , Saxa ciet iussu , metuit quem cautibus horrens Caucasus , aurito famuli cum fortia sensu Corda domat : qui cuncta uidet , quem cuncta tremescunt : Fons uia dextra lapis uitulus leo lucifer agnus Ianua spes uirtus uerbum sapientia uatis Hostia uirgultum pastor mons rete columba Flamma gigans aquila sponsus patientia uermis Filius excelsus dominus deus , omnia Christus Nunc precor ut dictis adsit , qui pectora prisci Uatis ut ingressus , Pharaonis tempore regis Adiuuit gracili locuturum uoce profetam . 
Se stupuit tunc ipse , reor , bene conscius oris Murmuris et soliti , complentem principis aures Pondere uoce sono sensu probitate pudore . 
Tu famulum , tu , sancte , mone : da soluere grates , Quas debere iuuat . 
sanctum complectimur omnes Ecce diem , uoluit quo se iubar indere terris Promptius et radiis animas animare propinquis , Quo gaudet mundus , cum non sint gaudia mundi . 
Cernis adorantem pauidos summittere uultus Uatis in obsequium . 
natalis tempora sentit Festa nec amissis contemnit tristis alumnis . 
Iste dies cunctis uitae cunctisque salutis Causa fuit , ueteris dissoluens uincula noxae . 
Christus in hoc tribuit decus et tutamen in aruis Ausoniis , parili populos qui mente gubernet Et gentes pietate regat , quibus auctor Olympi Pollicitus simili regem probitate parauit . 
Dexter ut ipse deus solio dat iura corusco . 
Proximus hic caelo , cui recti conscia mens est , Semper erit , quem iusta probant , quem iudice mundo Publica uota legunt . 
fateor , suffragia magna Contulit , ut sedis gremio frueretur inemptae . 
Libera te dominum posuit sibi turba perennem , Seruitio laudanda suo . 
pro , quantus ubique Feruor erat ! 
sancto mundi plaudente tumultu Omnibus idem animus , turbis uox omnibus una . 
Sic tamen alterutrum certabant uincere uotis , Ceu sibi cum diro bellandi comminus hoste Causa foret . 
uulgus proprio tunc sanguine uincit Pollicitum quotiens fuerit sufferre pericla . 
Caspia non aliter cum tigris feta Niphaten Circuit aut catulos rapiendi format ad usus , Ardet in absentes , saeuis mortalia mandit Membra animis hominumque necem petit ore cruento . 
Alter in hoc senium teneris miratus in annis , Alter in antiqua iactabat stirpe parentes , Alterius contenta parum de sanguine mens est , Digna referre uiri uirtutum stemmata mille Commemorat . 
quanta tituli tunc laude superstant , Uincuntur quotiens , et morum gloria uictis Parturit insignem per saecula longa triumphum ! 
Ille pudicitiam , quae pulchro in corpore uernat Pulchrior , et casta ridentem luce figuram Laudibus ad caelum portat . 
decus illa profecto Attulit huic facies , quae multis causa pericli Saepe fuit : pulchrum satis est mansisse pudicum . 
Haec nisi de summo non dantur culmine Olympi . 
Sicubi contingat , uel formae commoda sanctis Mentibus accrescant , bello se uincere certant Tunc homines , funditque decus uel munera terrae Dextra animae uiuitque sibi , dum deperit illi . 
Haec cum multiplici populus narraret ab ore Una fuit cunctis sententia fixa cateruis . 
Turba sacerdotum uenerandaque curia saeclis Elegit uoluit meruit suscepit amauit . 
Ecce aliud dictuque nouum mirabile cunctis Transieram , quod quisque pauet , quod suspicit orbis . 
Uix primaeuus erat , tremulis cum limina lucis Calcantur plantis , cum matris ab ubere raptis Blandior a tenero sucus subducitur haustu , Callida mentitum genetrix cum forte saporem Herbarum querulis infundit dura labellis , Nesciat ut natus gustu cognoscere matrem , Unde subornatum sorbetur lacte negato Faucibus insuetis ridenda fraude uenenum Istius illa fuit , cum signum contigit , aetas . 
Nam fulsisse ferunt huius cunabula magno Lumine , cum tantus micuisset splendor in illo , Quantus in obsequium potuit tunc fungier aether , Cum iussus seruire uiro mortalia raptim Membra leuat lapsu gradiens celer ignis Olympi , Cornipedum pernix cursus imitatus equorum . 
Prospera non aliter puerum tunc flamma pererrans Circuit illustrat ueneratur suspicit ambit . 
Tum pauidus genitor summisso lumine fatur : Summe deum , sancti custos , qui culmine caeli Omina dextra facis , quae cernis lumine dextro , Hunc tibi de primis et adhuc reptantibus annis , Sancte pater , uoueo , quem necdum cassibus artis Lubrica terrenis innectunt saecula culpis ( Nec faciant ) : sit , summe deus , tibi munus opimum " . 
Haec ait et lacrimas quas promunt gaudia fundit . 
Crispinum petit inde libens , quem dicere digno Non datur eloquio , nec si modo surgat Auerno Qui potuit rigidas de rupibus Appennini . 
Flumina cum starent , ad plectrum ducere siluas . 
Helias fuit hic mage : nam quis Heliseum Linqueret in terris duplicato munere palmae ? 
Nutriuit quem lacte pio , quod ab ubere Paulus Pressit , euangelicis plena est cui dextra papillis . 
Salue , sancte parens , semper saluete , recepti Crispini cineres , ad cuius iura redundat Quidquid in hoc Christi miramur dogmate dignum . 
Tu bene transmissum tibi censum possides , heres . 
Res non parua docet triplicatis iuncta talentis : Monstrat ab occidui reuocatum partibus orbis Quod supplex captum transmittit Gallia uulgus . 
Effera te uiso didicerunt pectora flecti , Armatum precibus superasti , maxime , regem . 
Sic pugnax gladios obtundit uerbere lingua , Sic ferrum expugnat uerborum lammina fortis . 
Nam si fanda ferunt sociant qui maxima paruis , Sic dominum expectat domitatis uilicus aruis , Cum bene molitus incurui dente ligonis Scribit agros faciemque soli sic pectit aratris , Ut spumet plenis currens uindemia labris . 
Inserit externus peregrino in cespite plantas , Aduena coniunctis sociatur nexibus arbor , Truncantur stirpes , demissum falce maritat Uirgultum , tenero lignum mordetur hiatu , Germine nobilitas consurgit non sua paruo , Surculus ignoto coalescit munere diues , Dum madefacta nouo iungit plantaria libro . 
Paestanis pariter depingit terga rosetis , Regius agresti uestitur murice campus . 
Lilia pro nitidae funduntur lumine calcis : Tunc pingit uiolas cytisos colocasia calthas Cinnama serpyllum narcissos balsama costos . 
Tunc rediuiua serit quae portat germina phoenix . 
Hunc iubet adueniens dominus discumbere seruum , Surgit et ipse suis manibus dat fercula mensae . 
Sic tua ter denis animarum cultor , in annis Halant rura rosas , interpellata nec ullis Frigoribus marcescit humus , quam uere perenni Seruat odorato meritorum cespite doctor . 
Arbuta siccantur quotiens tua rore negato . 
Infundis lacrimis , cofinum quoque congeris illic Stercoris immundi . 
tunc ramis surgit opimis , Tunc fecunda deo nascendi iura superstat Suscipe nunc dexter , uitae lux aurea nostrae , Gaudia quem faciunt modicum tibi promere carmen . 
Cum mea uota deus produxerit ordine coepto , Fulserit et docilis quem plantat dextera palmes , Debita post centum reddam tibi fortius annos . 
En statui quodcumque tibi nunc scalpere carmen Nodoso sub iure , pater , quod nexuit artis Diuersa sub sorte modis lex proxima poenae . 
Usquam ne fallax nutaret syllaba . 
dixi . 
Nigrante tectam pallio Iam terra noctem suscipit , Ut uiua dulci funere Reconualescant corpora . 
Mortis figura blandior Bustum soporis admouet . 
Anhela lucis aestibus Dum mens tepescit otio . 
Lux Christe uita ueritas , Ne fusca somni tempora , Tetris parata umbraculis , Nos ad tenebras euocent . 
Nox nulla nos subdat sibi In noctis atrae tegmine ; Sed nec caloris ebrii Mentita pingat corpora , Uerum reatum nesciis Falsi ministrans criminis . 
Tu per quietis munera Adsiste , custos peruigil . 
Hostis procul sit callidus : Quod laedit , illud dormiat . 
Qui dente saeuo mandere Certat cubantes lectulis , Hic membra uinctus lugeat Pulsare sese quos foues . 
Madente carne spiritus Non enecetur naufragus . 
Ornet cubile castitas , Quae prima uirtutum micat ; Uiuat fides in pectore , Quae luce uernat perpeti . 
Deus perenne gaudium , Pax Christe cordis anxii Portusque fluctuantium , Quem nec procella , turbidis Si uerrat ima motibus , Potest fugare a pectore . 
Qui mersa ponto subleuas , Qui subiugata sarcinis , Qui dux prophetae naufragi , Dum uiuit esca beluae , Dum nescit aequor quod tenet , Tutum ferino e gutture Exactor abrumpis cibum . 
Diro reductus remige , Custode saluus pessimo . 
Uatis locutus te deum Tunc iussa gessit fortior . 
Immunda lymphis sobrium Per busta terris uexerat . 
Uiuens sepulcra pertulit , Uiuentis urnae prandium . 
Secreta ceti prodidit Testis uerendus intimi . 
Sic nos precamur , rex deus , Maerore fractos ut cibum De uentre curarum rape . 
Uiuit medullis quod necat , Turbantur alta uiscerum . 
In fonte carnis ardor est , Qui mergit urit adficit . 
Sed hi serenus aspicis , Pressura gignit gaudium . 
Uatis Cypriani et martyris Cor lingua sensus dignitas Mortem ferendo proruunt : Uitale bustum nex dedit , Mucrone parta lux micat . 
Dictis fuit praefulgidus Et ore diues unico , Torrentis undam gurgitis , Inpacta cornu spicula Sermone uincens promptulo , Opes uerendi pectoris Qui iure Christo reddidit . 
Nunc munus inplet pristinum : Orator orat optinet Et dura causis temperat . 
Facit beatos ex reis , Peccata rumpens carmine . 
Non flamma carcer uinculum Potest nocere quos iuuat . 
Mactare iussus hostias Lugenda risit munia , Instante mox periculo Fugit pericla funere . 
Paruas loquendi schemata Moras remisit ictibus , Acciuit enses laetior , Currente leto plus celer . 
Proconsule esse saeuior Nequiuit ille Maximus , Dum quod minatur munus est , Nec tardat ira lenior Christum uolentes uisere . 
Et hoc supernum munus est , Quod lingua linguis militat . 
Quis non tonantis praemia Per dona eiusdem praeferat ? 
Facit loquendo qui sapit , Dignum loquatur ut deo . 
Infundit ecce spiritus Et ora rursus instruit . 
Intrat ueterno pectora Euiscerata nubilo . 
In hoc apostolis die Dum uerba Uerbum diuidit , Sermone mundi praepotens Et corda mundi contulit . 
Summis feratur laudibus ! 
Homo habet ora gentium : Thrax Gallus Indus unus est . 
Quod blanda ludit Graecia , Quod saeuit atrox barbarum Stridor Canopi murmuris , Quod lingua latrat Parthica , Pectus repleuit hospitum . 
Mundi ad salutem curritur Nolente mundo tot uiis . 
Quid ! 
sacra nunc remissio Paschalis instar gratiae , Dum mysticam septemplici Ornat coronam munere . 
Augmenta plenitudinis Opes ministrant diuiti . 
Nunc mente uoce psallite : Hoc nostra debet mens deo . 
Quid Stephano potentius ? 
Dicas coronam : martyr est . 
Hoc est homo , quod praemium : Fructus laboris nomen est . 
Laus haec breuis prolixa fit , Si sic uocantur inclyti . 
Necis minister , aspice , De morte uitam conferens Hoc dat saluti quod negat . 
Felix sub istis ictibus Fit sempiternus exitu . 
Cruore lucem praeparat , Caelum sepulcri munere . 
Hostem ut triumphus effugat . 
Ceu palma sic congreditur . 
Hic primus intrauit uiam Nullis subactam gressibus . 
Secreta lustrauit poli . 
In ueste carnis abditus Clamauit : " ecce filius Consistit in dextra patris . 
Dum saxa ferrent impii , Dum mille leti machinas Solus bonorum conscius Orabat ex fide loquens , Ne nescientes noxios Caelestis ira perderet . 
Insons erat uesania , Reum furor prouexerat , Per uota currebat labor : Crucem gemebat carnifex . 
Crescente quem subegerat . 
Caelo ferunt Ambrosium Nomen honor uel actio . 
Nil debet hic facundiae , Dos omnis est a moribus . 
Fortis iuuantem non cupit Umbone munitus suo . 
In carne nil carnis egit : Regina mens in corpore Confregit omne lubricum . 
Sic uixit ille non sibi , Sed totus auctori deo . 
Adiectus hinc apostolis Reduxit expulsam fidem . 
Dixit triumphos martyrum Linguae uirentis laureis . 
Hic ore praedam sustulit De fauce serpentis feri . 
Qui bella Christi militat . 
Huius timetur ensibus . 
Uiuit sepultus et iuuat Clauum tenens ecclesiae . 
Iustina uirus perdidit , Dat poena uati praemium . 
Sedis memento , lux , tuae , Exorna , sancte , posteros , Auctore fultos nobili , Ne dux sereni culminis In nube tectus horreat ! 
Qui pastor est antistitum , Quod fucat omne summouet , Gregem gubernat principum , Magister est docentium . 
Iam Christus ascendit polum Necauit ante funera , Letum sepultus expulit : Mors mortis impulsu ruit . 
Cantate factum saecula . 
Funus subegit tartarum , Uicit peremptus exitum : Sors inde luget pallida , Praesumpsit unde gaudium . 
Escis uorator captus est , Est praeda raptor omnium . 
Iam rete uinctum ducitur , Iacet catena in nexibus . 
Serpens uenena pertulit , Mitis terit superbiam , Agnus leonem euiscerat . 
Plus istud est potentiae , Quod nostra , Christe , suscipis Et ueste serui absconditus Nos ad triumphum prouehis , Quam si e coruscis sedibus Fulgore terreres reos . 
Deus patet per omnia , Nullo remotus tegmine . 
Sed ut iacentes erigat , Dignatus esse quod sumus Redemit ipse ius suum . 
Ouem reuexit perditam Pastoris ad custodiam . 
Leuate portas , angeli : Intrat tremendus arbiter , Maior tropheis hostium . 
Quae lingua possit , quis ualeat stilus Tantae triumphos uirginis eloqui ? 
Nunc , mente molles , discite , masculi : Exempla praestat , sumite desides , Puella fortis cum superat uiros . 
Uirtus teneri nescia semper est , Nec iura sexus fractaque mens ei , Quae corde Christum conceperit semel . 
Soluunt caducis pectora uinculis , Quibus repostus mentibus est deus . 
Tormenta torsit fortia corpore . 
Lassante poena creuit amor crucis . 
Si scire posses uincere martyram , Uesane tortor , parcere disceres . 
Flammas flagellum carnifices rotas Cui crux sequenda est non metuit nimis . 
Hanc cum caminis igne crepantibus Iussisse fertur praecipitem dari Priscus , ueneni fonte nocentior , ( Nam sic feralem tempore sordido Dixere sanctae uirginis arbitrum ) , Huius ministri dum cuperent nimis Fornacis escae tradere martyram , Lux tunc Olympi luce serenior Opus remouit saeua uolentium , Cum uoce monstrant qui gladium simul : " Nos hinc precamur dirige tartaro , Nam nostra sanctam non uiolat manus . 
" Turgescit illi felle iecur calens : Mox saxa fossas uerbera bestias , Maius uenenum blanditias parat . 
Quibus uirago fortiter obstitit . 
Angusta uitae tempora , Paruis coacta terminis Mors sancta donat crescere : Aeterna finis praeparat . 
De fruge casuum uenit , Quo surgat humanum genus . 
In stirpe Nazarius bona De morte lumen addidit . 
Nerone felix principe Diuersa perpessus mala Lustrauit orbem non graui Pauore cordis algidus . 
Sed ut profanis inderet , Quo calle conscendant polos , Uerus magister actibus Exempla , non uerbis dedit . 
Nam ductor ille fortis est , Qui bella uiribus docet . 
Quem dicta militem trahant , Si dux gerendis abstinet ? 
Uentosa linguae hortatio , Quod forma praestat , non habet . 
Sed magna postquam semina Scribente terram sarculo Glebis refudit optimis , Mediolanium mox petit , In qua triumpho nobili Carnis ruinam reppulit . 
Qui sede non digna iacens Uatem tremendus mox monet . 
Ut clara rursus munera Mundo refusus adderet . 
Ut uirginem fetam loquar , Quid laude dignum Mariae ? 
Det partus ornet exigat , Quod clausa porta , quod patens Exposcit , ipsa suggerat . 
Sint uerba ceu miraculum , Quid , mens , requiras ? 
ordinem Natura totum perdidit . 
Hoc est salus , quod uincimur . 
Cum sola uirgo degeret , Concepit aure filium . 
Stupente factum corpore Turgescit aluus spiritu . 
Quod lingua iecit semen est , In carne Uerbum stringitur . 
De matre cunctus noster est , De patre nil distans deus : Utrisque partus integer , Quae gignit et qui praecipit . 
Nil maior ille seruulis , Sed nec minor creante fit . 
Fons dicta clausus adcipit , Fons membra clausus egerit ; Nec rima cessit artior , Et uera proles emicat . 
Dic , mater et uirgo , precor , Quisquamne claudit exiens . 
Artantur exta fetibus ? 
Uinclum pudoris natus est . 
de Christi dignior Quam sunt superna crederis , Nostri memento praepotens . 
Cum gesta Martini loquor , Nil laude dignum transeo . 
Diuisa uirtus omnibus Unum coacta praetulit . 
Labore magno martyr est Uictore carnis spiritu . 
Hoc est triumphis proximum , Si bella calcent intima . 
Perdente uires corpore es fixa constat laureis : Sublimat hostem mentium , Qui uota membrorum facit . 
Hic fontis ignem nesciens Calore feruebat dei . 
Undis uapore iunctus est . 
Christo dicatus actibus . 
Qua ueste nudum texerat , Hac rex nitebat aetheris . 
Sordente panno adquiritur , Quo fulget astrorum globus . 
Quam iusta commutatio ! 
Ostrum rependit indigens Et regna mendicus parat . 
Mox sacra uitae contigit : De plebe lusit daemonum , Iussit fauillis surgere , Uixere tactu funera . 
Flagella passus est libens , Quibus coronam nexuit . 
Compulsus ad antistitem Uotum repugnans induit , Quod sancta compleuit fides . 
Dionysio Christus dedit Quot bella , tot uictorias . 
Exul piorum ciuis est , Urbis supernae particeps . 
Constantius uatem loco Quondam tyrannus expulit . 
Non cessit iste turbido , Creuit periculis fides . 
Hoc sancta dic professio : Te poena tradit prosperis , Optata mercaris malo ! 
Persiste , tortor adiuuans , Lux haec negando ceditur . 
O quam beata aduersitas , Si sic triumphant exules ! 
Nihil uerendo martyre Confessor ille distitit . 
Dispersa mors quos adficit , Ad uota mortis euolant . 
Nil lenta perdit coctio , Intrat latenter abdita . 
Uitale funus maeror est , Uelox medella transitus . 
Risit furorem principis Fide manente cursitans . 
Fixus per orbem ducitur , Qua sol coruscat acrior Negans bibendi copiam . 
A te , tremende , sumimus Ceu nostra quae remuneras . 
Tu mitte sanctum poscere , Quod ipse nobis conferas . 
