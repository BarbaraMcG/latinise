DE POTENTIA ET ACTU Omne quod est , aut est ens actu , aut ens potentia , id est aut est in complemento , aut non est in complemento , possibile est tamen esse . 
Quod enim non est in complemento , neque possibile est ut sit in complemento , simpliciter non est . 
Omne itaque possibile esse , cum adhuc non sit , dico esse in potentia ; et omne , quod est in potentia , possibile est esse . 
Per potentiam igitur oportet intelligere illud , a quo res potest provenire in complementum . 
Si enim non sit actu , a quo vel mediate vel immediate res illa possit venire in complementum , non est possibile rem illam esse . 
Cum itaque dicitur , quod res est in potentia , forte intelligitur potentia efficientis solum et forte potentia efficientis et amplius . 
Si enim sit efficiens tale , a quo possint provenire ceterae causae rei , tunc antequam sint ceterae causae , dicetur res esse in potentia ; sicut verum fuit ab aeterno , omnem creaturam esse in potentia , quia fuerit in potentia causae efficientis , a qua potuerunt omnes causae aliae creaturarum provenire . 
- - Si vero non sit causa efficiens talis , a qua possint ceterae causae provenire , necesse est , ut sub hoc nomine ; potentia ; comprehendantur cum efficiente ceterae causae , quae ab efficiente non possunt provenire , a quibus tamen simul cum causa efficiente possibile est , ut res proveniat in complementum . 
Si enim esset architector , et natura non ministraret ei materiam domus , cum ipse architector non posset sibi facere materiam , non diceretur esse domus in potentia . 
Similiter si esset materia domus , et non esset possibile , ut esset architector , non diceretur domus esse in potentia . 
Igitur rem esse in potentia est ipsam esse in sua causa , a qua possibile est , ut veniat in complementum . 
Ex hoc manifestum est , quod forte res est in potentia , et tamen nihil quod est , nec ex aliquo quod est potest esse res illa , et aliquid fuit in potentia , et tamen nihil unquam nec ex aliquo potuit esse res illa , verbi gratia antequam esset mundus vel rnateria mundi creata , fuit mundus in potentia , et tamen nihil potuit esse mundus , nec ex aliquo quod fuit , potuit esse mundus . 
Materia vero prima et omnis res immaterialis penitus , antequam crearetur , fuit in potentia ; et tamen nihil unquam potuit esse materia , nec ex aliquo potuit esse materia . 
Et haec quidem manifesta sunt . 
Sed de his rebus , quae sub tempore generantur , et quorum materia vel propinqua vel remota in unaquaque hora praesto est , dubitandum est , an consequatur necessario , quod , si aliqua illarum est in potentia , quod aliqua res potestate sit ilia , verbi gratia si statua sit in potentia , quod aliqua res potestate sit statua , et si aliquod animal est in potentia , quod aliqua res potestate sit illud animal . 
Si enim non sit metallum , in quo possit operari statuifex , cum tamen terra potestate sit metallum , diceturne , quod terra potestate est statua , aut quod terra potest esse statua aut ex terra fieri statuam ? 
- - Videtur autem nobis , quod , cum dicitur : ; A potestate est B , aut A potest esse B ; , idem est ac si diceretur : ; A habet in se potentiam factivam B , vel potentiam passivam a factivo B ; . 
Non enim dicitur , quod embryo antequam infundatur anima rationalis , potestate sit vigilans vel possit vigilare , cum non habeat in se potentiam factivam vigiliae , nec dicitur , quod sit potestate docibilis vel quod possit doceri , cum non habeat in se potentiam passivam a faciente doctrinam . 
Similiter cum dicitur : ; ex A potest fieri B ; , intelligitur , quod A sit habens potentiam passivam a factivo B , vel saltem a factivo ministrante factivo B . 
- - Dicitur enim de ferro rudi , quod ex eo potest fieri lorica . 
Non tamen factor loricae aget in ferrum rude , sed aliquis minister deserviens factori loricae et praeparans ei materiam aget in ferrum rude . 
Si igitur ex A potest fieri B , oportet , quod ex A non fiat aliud , antequam suscipiat complementum B , nisi illud sit intentum propter B et via in B , et sit factum a ministrante ei , quod dat complementum B , verbi gratia ex semine potest fieri homo . 
Prius tamen ex semine fit embryo , verumtamen embryo intenditur propter hominem et est via in hominem et generatur embryo ex semine a ministrante ei , quod complet hominem . 
Est itaque potentia principium transmutationis a non completo , ad completum , vel ut universalius dicam : potentia est principium transmutationis a privatione in privationis potentiam . 
Intelligo autem per privationem et potentiam privationis non solum sicut dicerem non videns et videns , verum etiam sicut dicerem non caecum et caecum . 
Dicitur tamen potentia habitus , quo potest non transmutari in peius vel corruptionem , id est quo resistit nitenti transmutare in peius vel corruptionem . 
Et forte haec ratio potentiae reducitur in prius dictam rationem . 
Tantum enim est resistere intendenti transmutare in peius vel corruptionem quantum est a non completo in completum transmutare . 
Principium autem transmutationis est duplex : scilicet activum et passivum , et forte eadem est potentia activa et passiva et forte alia . 
Ubi enim est aliud agens , aliud patiens , ibi alia est potentia activa a potentia passiva . 
Ubi vero idem secundum idem agit et patitur , ut in simplicibus , quae in se agunt , eadem est . 
Forte enim eadem est potentia , qua intelligit se et qua intelligitur a se intelligentia . 
Item : principium transmutationis aut est tale , quod est in eius electione ducere rem ad complementum et desistere a productione eius ad complementum : aut non est in eius electione , ut compleat et non compleat . 
Et in cuius electione est utrumque , dicitur potentia rationalis , quia haec in solis rationabilibus , in quantum huiusmodi sunt , invenitur . 
Cum autem res est in actu , non esset in actu , nisi , cum esset , in actu esse posset . 
Ergo potentia alia est cum actu . 
Sed talis potentia non est principium transmutationis a non completo in completum . 
Aequivocae igitur sunt potentiae , et dicimus , quod ambigue dicuntur potentiae . 
Potentia enim , quae cum actu est , non est nisi principium retinens actum , quem et continue recipit a conservante , et est idem principium continue recipiens complementum a conservante rem in esse , quod fuit principium recipiens complementum a dante esse . 
- - Omnem autem potentiam praecedit actus naturaliter . 
Si enim omne , quod efficitur , efficitur a sibi simili vel secundum speciem vel secundum proportionem , manifestum est , quod omnem potentiam praecedit actus illius potentiae vel secundum speciem vel secundum . 
proportionem . 
In eodem autem quandoque potentia praecedit actum , ut potentia currendi praecedit currere ; quandoque vero actus praecedit potentiam , ut actus citharizandi praecedit potentiam citharizandi . 
Agens in naturis aut agit se alterum et se aliud , ut in propagatione et generatione , aut educit sibi simile in potentia de potentia ad effectum . 
Deo gratias . 
Explicit tractatus de potentia et actu secundum Lincolniensem . 
