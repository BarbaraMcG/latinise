Olim tibi hos libellos , Mavorti decus nostrum , me dicaturum esse promiseram , verum diu me inconstantia verecundiae retardavit et ab isto scribendi studio dubia trepidatione revocavit , cum fragilitas ingenii mei nihil se scire tale posse conciperet , quod dignum fore tuis auribus iudicaret . 
Nam cum esses in Campaniae provinciae fascibus constitutus , cuius te administrationis merito maxima honoris dignitate nobilitas , occurri tibi rigore hiemalium pruinarum et prolixi itineris diversitate confectus . 
Illuc tu languentis et fatigati corporis mei senium enisus es fidis et religiosissimis amicitiae relevare fomentis . 
Cum itaque ad pristinum me statum solaciis ac medelis tuis sanitas restituta revocasset , recolentes invicem pristinos actus et ad memoriam revocantes honestas et varias sermonum fabulas serebamus . 
Posteaquam de actibus ac de processibus nostris confabulati sumus , scrutatus a me es , sicut meministi , totius Siciliae situm , quam incolo et unde oriundo sum , et omnia , quae veteres fabulae prodiderunt , cum verae rationis explicatione quaesisti : quid velit esse Scylla , quid Charybdis , quid concurrentium in freto fluctuum turbulenta confusio , quos disiuncta ac separata maria certo horarum tempore ac spatio contraria undarum collisione coniungunt ; quid faciant ignes , qui ex Aetnae vertice erumpunt , quae natura eorum quaeve substantia , ex qua origine sine iactura montis tanta proficiscantur et anhelent incendia ; qualis sit lacus , qui prope alveum Symaethini amnis ostenditur , cui Palicus nomen est , qui semper crassitudine lurida sordidus liventibus spumis obatrescit et strepente coniugio stridulus argutum murmur exibilat . 
Cetera etiam omnia mecum recolens et requirens , quae tibi a primo aetatis gradu et Atticae et Romanae litterae de admirabilibus provinciae Siciliae tradiderunt , ad ultimum ad Archimedis sphaeram sermonis atque orationis tuae ordinem transtulisti ostendens mihi divini ingenii tui prudentiam atque doctrinam : quid novem illi globi , quid quinque zonae , quae diverso naturarum genere colorantur , quid duodecim facerent signa , quid quinque stellarum sempiternus error operetur , quid Solis cotidiani cursus annuique reditus , quid Lunae velox motus assiduaque luminis vel augmenta vel damna , quantis etiam conversionibus maior ille quem ferunt perficeretur annus , qui quinque has stellas , Lunam etiam et Solem locis suis originibusque restituit , qui mille et quadringentorum et sexaginta et unius anni circuitu terminatur ; quae ratio orbem lacteum faciat , quae defectionem Solis ac Lunae ; cur septentriones numquam caeli rotata vertigo ad occidentem transferat orientique restituat ; quae sit aquiloni pars terrae , quae vero austro subiecta ; quae ratio terram ipsam in media parte positam librata aequabilitatis moderatione suspendat ; quatenus Oceanus , quod quidam Atlanticum aiunt mare , terrae spatium in modum insulae undarum suarum circumfusione concludat . 
Haec cum omnia mihi a te , Mavorti ornamentum bonorum , facili demonstrationis magisterio traderentur , ausus sum etiam ipse aliquid inconsulti sermonis temeritate proferre , ut promitterem tibi editurum me , quicquid Aegypti veteres sapientes ac divini viri Babyloniique prudentes de vi stellarum ac potestatibus divinae nobis doctrinae magisterio tradiderunt . 
Fui itaque , sicut ipse novi , in ista promissione temerarius et me , ut verum tecum loquar , frequenter severa obiurgatione reprehendi cupiebamque , si permitterer , mutare promissum ; sed trepidationem meam hortatio tui sermonis erexit coegitque aggredi , quod frequenter ex desperatione deserui . 
Nam cum tibi totius Orientis gubernacula domini atque imperatoris nostri Constantini Augusti serena ac venerabilia iudicia tradidissent , nullum praetermisisti tempus , quo non a nobis exigeres , quod tibi inconsulta pollicitatione promisimus . 
Proconsuli itaque tibi et ordinario consuli designato promissa reddimus orantes ac veniam postulantes , ne in istis libris pondus et gratia perfectae orationis , tractatus maximi aut graves firmaeque sententiae a doctrinae atque eloquentiae tuae iudicio requirantur . 
In nobis tenue ingenium et sermo subtilis et , quod vere confitendum est , matheseos permodica ; quae omnia cum nos varia desperatione turbarent , adgressi sumus tamen scribendi laborem , ne , licet in arduis ac difficillimis promissionibus constituti , prudentiae tuae , Lolliane , doctissima iudicia falleremus . 
In vestibulo itaque orationis atque in ipsis principiorum primordiis constituti nihil aliud agere debemus , nisi ut respondeamus , qui totam vim matheseos multiplici orationum genere labefactare conantur , qui sententiis ac disputationibus suis omnem philosophiam divinamque scientiam putant se posse elati sermonis auctoritate perfringere . 
Quos , sicut ego iudico et sicut ipsis rebus probatur , non infirmitas ipsius falsitasque doctrinae , sed contradicendi studia sollicitant , ut certis ac definitis rebus , quas non tantum animo ac ratione cernimus , sed ipsorum oculorum acie et iudicio conspicimus , argumentatione pugnacis licentiae resistatur . 
Hi namque nimis altis ac subtilibus disputationibus suis ex ipsis primo mathematicorum responsis quasi per cuniculum quendam ad labefactandam hanc totam scientiam conantur inrepere ; qui quanto vehementius pugnant quantumque persuadendi vias quaerunt , tanto fidem astrologiae vehementius fortiusque confirmant . 
Neque enim esset eius vera substantia , nisi contra eam tantis argumentorum viribus niterentur . 
Nec hoc est admiratione dignum , cum sciamus inter ipsos quanta sit de ipsa deorum natura dissensio quantisque disputationum argumentis vim totam divinitatis conantur evertere , cum alii deos non esse dicant , alii esse quidem , sed nihil procurare definiant , alii et esse et rerum nostrarum curam procurationemque suscipere , et tanta sint hi omnes in varietate et dissensione versati , ut longum et alienum sit , hoc praesertim tempore cum aliud opus adgressi sumus , singulorum enumerare sententias . 
Nam alii et figuras his pro arbitrio suo tribuunt et loca adsignant , sedes etiam constituunt et multa de actibus eorum vitaque describunt et omnia , quae facta et constituta sunt , ipsorum arbitrio regi gubernarique pronuntiant ; alii nihil moliri , nihil curare et ab omni administrationis cura vacuos esse dixerunt ; afferuntque omnes verisimile quiddam , quod auditorum animos ad facilitatem credulitatis invitet . 
Quae vero de animae inmortalitate dicta sunt , divini illius Platonis et acerrimi atque ardentissimi Aristotelis contraria sibi ac repugnantia dicta demonstrant ; nam de bono ac malo diversae inter se mobilesque sententiae . 
Quarum explicationem nunc praetermittendam puto ; neque enim hoc genus disputationis intravimus nec ad haec refutanda vel confirmanda animum nostrum consiliumque formavimus , sed omnia haec ideo brevi oratione perstrinximus , ut contradicentium contentiosa commenta cunctis hominibus patefacto sui studio panderentur . 
Libet itaque censere , quod de mathesi dicant , et curae est omnia , quae ab illis dicta sunt , brevi oratione perstringere ; explicaturi enim matheseos atque astrologiae substantiam non debemus diutius in alienis operibus immorari . 
Primo itaque de moribus hominum coloribusque conveniunt dicentes : " Si stellarum mixturis mores hominibus coloresque tribuuntur et quasi quodam picturae genere atque artificio stellarum cursus mortalium corporum liniamenta componunt , id est si Luna facit candidos , Mars rubeos , Saturnus nigros , cur omnes in Aethiopia nigri , in Germania candidi , in Thracia rubei procreantur , quasi Luna et Mars in Aethiopia vim suam viresque non habeant et potestatem suam fingendique licentiam in Germania ac Thracia Saturni deserat stella ? 
" De moribus vero illud addunt : " Si Saturnus facit cautos graves tardos avaros ac tacitos , Iuppiter maturos bonos benignos ac modestos , Mars crudeles perfidos ac feroces , Sol religiosos nobiles ac superbos , Venus luxuriosos venustos et honesto gratiae splendore fulgentes , Mercurius astutos callidos et concitati animi mobilitatibus turbulentos , Luna acutos splendidos elegantes et popularis splendoris gratia praevalentes , cur quaedam gentes ita sunt formatae , ut propria sint morum quodammodo unitate perspicuae ? 
Scythiae soli inmanis feritatis crudelitate grassantur , Itali fiunt regali semper nobilitate praefulgidi , Galli stolidi , leves Graeci , Afri subdoli , avari Syri , acuti Siculi , luxuriosi semper Asiani et voluptatibus occupati , [ et ] Hispani elata iactantiae animositate praeposteri . 
Ergo Scytharum rabiem numquam mitigat Iuppiter , nec Italis Sol aliquando denegabit imperia , nec levitati Graecorum Saturni stella pondus imponit , nec Asiana lascivitas sobria Iovis moderatione corrigitur , nec Siculorum acumen frigido ortu aliquando Saturni obtundetur , nec Syrorum avarities lascivis Veneris radiationibus temperatur , nec Afrorum malitiosa commenta et bilingues animos salutare Iovis sidus impediet , nec Hispanorum iactantiam pigrum poterit Saturni lumen hebetare , nec Gallicam stoliditatem Mercurii sapientissimum sidus exacuet." Illa vero ipsorum inter ea potentissima et vehementer contra nos posita peroratio est , quod aiunt ex istius artis instituto omnia ex rebus humanis virtutum officia tolli , si temperantia fortitudo prudentia iustitia stellarum decretis , non nostris adscribuntur voluntatibus ; iam si quis societatis caritatisque vinculum ruperit et conciliationis humanae iura neglexerit totumque se feritati perfidiaeque tradiderit , facinus suum et animi perversas cupiditates securus stellarum iudiciis adscribat . 
" Sit iniquus , sit perfidus , sit malivolus , sit inreligiosus , quia haec vitia mala Mercurii cum Marte perfecit constellatio ! 
Cur animum nostrum fortitudinis studio roboramus , cur erecta mente sublimique constantia et divinarum virtutum magisterio formati in acerbis casibus constituti mortem doloresque contemnimus , si gloriae laudem et potentissimae dignitatis insignia nec adpetentibus nobis Sol Iovis bona coniunctionis societate largitur ? 
Frustra igitur consilio ac ratione errantis animi vitia comprimimus , frustra luxuriosas libidinum illecebras temperamus , frustra gravitatis instinctu aequitatis modestiam iuraque conquirimus , si Mercurius Iovis ac Lunae bonis radiatonibus temperatus ad desideria nos et cupiditates istius virtutis inflammat . 
" Etiam singulos homines hac disputationis oratione conveniunt : " Frustra habes , o bone vir , dilectum bonarum rerum ac malarum fugiendi cupiditatem ! 
Quid te honestis provisionibus ac diligentiae suffragiis munis , si totum hoc tibi non scientia , sed aut Saturnus praestat aut Iuppiter ? 
Contemnamus , si videtur , deos et religionum sanctas venerabilesque caerimonias sacrilego desperationis ardore publicemus ! 
Quid invocas , arator , deos ? 
Sine cura numinis cuti ingenio segetis sulcus aequatus est . 
Tu qui per aperta iuga olivarum [ in ] aciem distinctis componis ordinibus , frustra devoves vitium palmites Libero tuo religiosa cum trepidatione , cuiusquam si sine praesidio divinitatis stellarum cursu aut denegantur aut dantur . 
Tu qui promulgas leges ac iura sancis , tolle scita , refige tabulas et istis nos severissimis animadversionibus libera : illum sacrilegum Mercurius , ut mathematici volunt , illum adulterum Venus fecit ; illum ad neces hominum Martis sidus armavit , illum mutare tabularum fidem , illum venena miscere , illum quiescentium securas animas et iam Lethaei fluminis oblivione purgatas Mercurius cogit nefariis carminibus excitare . 
Ecce ille incestis inflammatur ardoribus , illum vides puerorum complexibus inhaerentem : causam huius tanti mali Marti tribuimus aut Veneri . 
Ille te iubente manu carnificis sine causa percussus est , in illum per PR . 
dicta sententia est : si non suo studio , sed stellarum vitiosa coactus est radiatione peccare , non habetis , magistratus , iustam animadvertendi substantiam , quia scitis nos ad ista vitia malignis stellarum semper incitari fomitibus . 
" Haec atque alia simili oratione componunt quaerentes , utrumnam stellas animantes an inanimantes esse dicamus , ut istius quaestionis conclusione confusi difficile animi nostri iudicium sententiamque promamus ; quicquid enim horum dictum fuerit , syllogismorum aculeis in contrarium vertunt , ut ad arbitrium ipsorum constrictus respondentium sermo consentiat . 
In quibus rebus et disputationibus ingenia quidem nos eorum laudamus , propositum vero institutumque vitamus , quia nobis fidem suam astrologia responsionum apotelesmatumque divinis ac manifestissimis auctoritatibus comprobavit . 
Addunt etiam quidam , ut nobis ex aliqua parte consentiant et ut eblandito consensu totam istam scientiam dubitationis desperatione exturbent , habere quidem doctrinam istam vim maximam , sed ad liquidum propter partium minutorumque brevitatem ac velocissimum siderum cursum caelique pronum rotatae vertiginis lapsum neminem pervenire posse confirmant , ut ista eorum veri simili definitione sermonis totius scientiae substantia subruatur . 
Nos vero , licet sit nobis tenue ingenium et angustae orationis paene inefficax sermo , cum deberemus ipsius rei veritate refutare quae dicunt et responsionum apotelesmatumque constantia divinae istius scientiae confirmare praecepta , respondebimus tamen a te , decus nostrum Lolliane , veniam postulantes , ut in refutationibus omnibus veritatis fides , non orationis splendor ac substantia requiratur . 
Et primum quidem vellem , ut profiteretur iste vehemens mathematicorum accusator , qui artem istam tam elata oratione persequitur , utrumnam cepit aliquod ipsius scientiae experimentum , an sciscitanti ei nemo vera respondit , an vero aspernatus audire et sperans aures suas istis responsionibus pollui severus et vehemens et totius quodammodo divinitatis iura perturbans argumentorum suorum aculeos licentia exercitati sermonis exacuit ? 
Si quaerenti ei vera responsa sunt et respondentis sententiam fides secuta est veritatis , cur notat , quod admirari debuerat ? 
cur divinam scientiam proditoris animo perfidus accusator inpugnat ? 
Si vero erraticis responsionibus is , qui mathesin se scire profitebatur , non potuit implere , quae dixerat , et responsa eius mendacia promissionis inmaculant , imperitia illius temeritatisque pulsanda est et fallax infamanda promissio ; omni enim malo dignus est , quod per illum stet , ut praeclarae artis studium falsis responsorum mendaciis obumbretur . 
Qui vero quaerere aliquid aut audire noluit nec iudicium aurium suarum vera respondentibus commodavit veritus scilicet , ne rigidas eius cogitationes fides veritatis infringeret , inique facit , si notandum putat , quicquid potuit vel non potuit obtusa mentis intentione percipere ; iniusti sunt enim semper , sicut novimus , iudices , qui de incognitis sibi pronuntiant rebus , et non habet iudicandi auctorem , qui ad statuendum aliquid imperita licentia temeritatis adducitur nec ad effectum sententiae examinatis partium allegationibus profertur . 
Unde , si inpugnat is , qui a prudentissimo mathematico et audivit aliquid et credidit et probavit , malitioso mentis instinctu et pugnaci studio notabilia contradicentis vota concepit ; si vero interroganti ei imperitus professor falsa respondit , non mathesis , sed hominis fallax ac temeraria notetur inscientia ; qui vero nec audire voluit nec iudicare , frustra sibi pronuntiandi vindicat partes , quia eius rei , cuius experimentum capere noluit , non est idoneus , ut possit notare substantiam . 
Quod vero nos in isto studio quidam opposita scientiae eius difficultate deterrent , libenter amplectimur . 
Vere enim sunt res arduae et difficiles et quas non facile possit animus terrenis sordium laqueis impeditus , licet ipse ignea sit divinitatis inmortalitate formatus , facili inquisitionis ratione percipere . 
Divinitas enim eius , quae sempiterna agitatione sustentatur , si in terreno corpore fuerit inclusa , iacturam quandam divinitatis suae patitur temporalem , cum vis eius atque substantia coniunctione et societate terreni corporis et assidua dissolutione mortalititatis hebetatur . 
Unde fit ut omnia , quae ad investigationem divinarum artium pertinent , difficili semper nobis cognitione tradantur . 
Quapropter , quia nos libenter ac facile in ista parte consensimus ostendentes , cur divinae res difficili inquisitione cernantur , confiteatur etiam ipse necesse est , quod animus , qui inmortalis est , si a vitiis ac libidinibus terreni corporis fuerit separatus ac suae originis et seminis conscientiam retinens vim suae maiestatis agnoverit , omnia , quae difficilia putantur atque ardua , facile divina mentis vestigatione consequitur . 
Dic mihi : quis in caelo iter maris vidit ? 
quis ex attritu lapidum scintillam latentis ignis excussit ? 
quis potestates cognovit herbarum ? 
cui se tota natura divinitatis et ostendit et prodidit nisi animo , qui ex caelesti igne profectus ad regimen et ad gubernationem terrenae fragilitatis inmissus est ? 
Ipse et huius scientiae rationem , ipse computos tradidit , ipse Solis ac Lunae et ceterarum stellarum , quae a nobis errantes , a Graecis vero planetae dicuntur , cursus regressus stationes societates augmenta ortus occasusque monstravit et in fragilitate terreni corporis constitutus brevi maiestatis suae recordatione haec omnia ut traderet non didicit , sed agnovit . 
Ecce cognoscitur et invenitur , quo in signo Saturni gaudeat stella et quando frigus eius fomento alieni ardoris incalescat ; ecce motus et cursus eius per dies singulos horasque colligimus ; praedicimus etiam , quando retrogradus ad stationem pristinam revertatur , quando tarditatis eius pigros cursus regali maiestatis auctoritate vicinum Solis lumen exagitet , quando profectus ab eo Solis ardor tardae agitationis quietam tribuat potestatem , post quantum tempus ad eandem signi partem , unde semel recesserat , pigra rursus molitione perveniat . 
Haec et in Iovis stella eadem ac pari ratione cernuntur ; licet enim breviori temporis spatio , simili tamen etiam ipsa per XII signa agitatione percurrit . 
Mars etiam , quem vides ignitis fulgorum ardoribus sanguinolentum et minaci luminis coruscatione terribilem , ecce cum ad Saturnum , cum etiam ad eius venerit domum , ignes eius natura alieni frigoris temperantur et , licet sint incitatiores huius sideris cursus , eadem tamen etiam ipsi ratione cernuntur . 
Veneris etiam et Mercurii cotidiana nobis obsequia monstrata sunt ; hae enim stellae brevi interiecto spatio circa Solis orbem currunt pariter aut secuntur aut una subsequens stella alteri praeeundi concedit obsequia . 
Scimus , quando vespertino , quando matutino ortu nobis appareant , quando Solis orbe absconsae lateant , quando ex radii eius splendore liberatae lucido sui nitore praefulgeant . 
Quid de Lunae vobis cursu videtur ? 
quam dicimus , quando supplementis sollemnibus attriti orbis nutriat damna , quando pauperata luminibus iacturam propriae maiestatis agnoscat . 
Haec enim cum vicina Soli sive crescens sive deficiens fuerit , radios luminis sui quasi Solem venerata submittit , ut fraternis ignibus rursus ornata , cum longiores cursus sui fecerit metas , renata fulgidi splendoris ac renovata luminis ornamenta circumferat . 
Ecce aliud maius addiscimus , quod cum acciderit imperitos homines monstruosa semper timiditate perturbat , cum Sol medio diei tempore Lunae radiis quasi quibusdam obstaculis impeditus cunctis mortalibus fulgida splendoris sui denegat lumin ( quod Optati et Paulini consulatu , ut de recentioribus loquar , cunctis hominibus futurum mathematicorum sagax praedixit intentio ) , quando rursus Luna terrenarum altitudinum adumbrata regionibus simili ratione deficiat , quod frequenter fieri lucidae noctis serenitate pervidimus . 
Haec omnia mathematicorum collegit ingenium et computatione sollerti divinae dispositionis secreta perdidicit . 
Vellem itaque mihi tu , quicumque es , quaerenti ea respondeas , quid difficilius putes esse , cursus siderum invenire , quos nunc inventos exposui , qui modo per altum , modo per latum , modo per demersum feruntur , qui nunc se austri , nunc aquilonis regionibus ac flatibus iungunt , nunc decedunt , nunc absconduntur , nunc directo cursu , nunc retrogrado , nunc stativa tarditate subsistunt et intentionem quaerentium ex ista cursus sui varietate confundunt , an inventis stellarum cursibus definire postea , quid per omnem terrarum tractum mixtura ipsarum radiatioque perficiat ? 
Qui enim ad consentiendum ipsa rationis veritate compelleris , quod cursus hos siderum adsidua observatione computationes invenimus , consentias [ oportet ] necesse est , quod invento stellarum cursu facile postea officia ipsarum potestatemque videamus . 
Difficilia sunt enim semper et ardua , ad quae rudes et indocti inconstantia trepidationis accedimus , nec facili possumus consequi ratione , quicquid non praecedentia nobis magisteria tradiderunt . 
Sic prima litterarum signa cum quadam fastidii aspernatione cognoscimus , sic in incognito itinere constituti in primis vestigiis paene deficimus ; vides ut primos discentes computos digitos tarda agitatione deflectant ; illum quem vides natantem ex crebra submersionis trepidatione deficere , post paululum assidua brachiorum agitatione firmatus per summas elapsus undarum spumas facili se mobilitatis levitate suspendit ; quoniam haec omnia , id est litteras computum musicam ceteraque quae discimus , tunc facili ratione percurrimus , cum primae originis viam confirmata ingenii conceperit disciplina . 
Ergo quia constat difficilius fuisse invenire stellarum cursus quam definire , quid faciant ( de invento enim earundem cursu nulla dubitatio est , quem volentibus discere primum calculo , deinde ipsa oculorum visione monstramus ) , quid inpugnatis scientiam , cuius principiis ac parti consentientes totam eius substantiam roboratis ? 
Sequitur , ut de coloribus ac moribus disputemus et omnem istum calumniosae quaestionis locum veris argumentorum viribus refutemus , ut discussis omnibus atque purgatis securi ac ipsius scientiae venerabilia secreta veniamus . 
" Cur , inquit , omnes in Aethiopia nigri , in Germania candidi , si figuras hominibus et colores stellarum cursus diversa radiationis commixtione largitur ? 
" Oportebat quidem nos in ista quaestionis parte copiosa oratione pugnare , ut astuta et calumniosa commenta adulterini sermonis viribus vincerentur , sed coartavimus omne dicendi studium solis veritatis viribus freti , ne copiosae orationis illecebris affluentiaque sermonis et argumentationis licentia captas iudicantium aures ad falsarum opinionum ineptias transferamus . 
Et primum quidem vellem , ut quaerenti mihi respondeat , an in hoc ipso populo , in quo nunc constituti sumus , una sit omnium hominum similisque forma , licet sit omnium una natura . 
Opinor hoc eum esse dicturum , quod omnes cives nostri dissimili sint vultus varietate formati nec eadem est omnium similisque forma ; et si dubitat , quod non opinor , aspiciat , cum in unum se locum totius populi multitudo collegerit , quod in theatris vel in contionibus fieri consuevit , et oculorum suorum aciem iudiciumque ad formam totius transferat turbae et ostendat mihi , si potest , duos saltem aliquos in tantis milibus hominum , qui isdem ac similibus membrorum liniamentis videantur esse formati . 
Prodeant simul patres liberi fratres , et cum sit omnium necessitudo sanguine iuncta , diversa tamen formarum designatione cernuntur ; nec invenitur aliquis alteri ita similis , ut non vultus eius ab alterius vultu ex aliqua pars dissentiat . 
Unde constat generis quidem nostri substantiam et ipsam nudi ac solius corporis formam ex quattuor elementorum commixtione providi numinis artificio esse formatam , colores vero nobis ac formas , mores etiam et instituta de nulla re alia nisi stellarum perenni cursus agitatione distribui . 
Habent enim stellae proprium sensum divinamque prudentiam ; nam puro divinitatis animatae conceptu summo illi ac rectori deo , qui omnia perpetua legis dispositione composuit ad perennis procreationis custodiendum ordinem , infatigabilibus consensionibus obsecuntur . 
Nec enim est aliquis homo , quem tam sacrilega desperatio temeritatis exagitet , ut in terra , ubi omnia videt esse mortalia , dicat esse prudentiam , illic vero , ubi omnia inmortalitate perpetuitatis ornantur , non prudentiam esse , non rationem aut provisionis ordinem obstinata mentis animositate definiat . 
Quis dubitat , quod per has stellas terrenis corporibus divinus ille animus necessitate cuiusdam legis infunditur , cui descensus per orbem Solis tribuitur , per orbem vero Lunae praeparatur ascensus ? 
Mens enim illa divina animusque caelestis per omne mundi corpus in modum circuli collocatus et nunc intrinsecus , nunc extrinsecus positus cuncta regit atque componit et propriae originis generatione conceptus ad procreanda et conservanda omnia ignita ac sempiterna agitatione perpetuatur nec hoc officium aliqua fatigatione deponit , ut se ipsum atque mundum omniaque , quae intra mundum sunt , perpetua sui atque infatigabili mobilitate sustentet . 
Ex hoc animo hi sempiterni stellarum ignes , qui globosae rotunditatis specie formati circulos suos orbesque celeri festinatione perficiunt , maiestate divinae illius mentis animati partem animi ad terrena corpora transferunt et spiritum ex illis perpetuis animi fomitibus mutuantur . 
Hac ratione immortalis animus in nobis caducam terreni corporis fragilitatem confidentia suae maiestatis exornat , ut et ipse auctori suo originique ex aliqua parte respondeat , qui diffusus per cunctas animantes , quae terrena conceptione gignuntur , facit , ut divino animatae fomento perpetua generationis propagatione vivescant . 
Quare nunc cum simus cum stellis quadam cognatione coniuncti , non debemus eas sacrilegis disputationibus propriis privare potestatibus , quarum cotidianis cursibus et formamur pariter et creamur . 
Unde , quod tu per nos fieri posse definis , ut homines a cultu deorum religionumque profano mentis furore revocemus , qui omnes actus nostros divinis stellarum dicimus cursibus confici , falleris et contrarium putas et a vera ratione dissentis . 
Nos enim timeri deos , nos coli facimus , nos numen eorum maiestatemque monstramus , cum omnes actus nostros divinis eorum dicimus agitationibus gubernari . 
Colamus itaque deos , quorum se nobis origo stellarum perenni agitatione coniunxit , et maiestatem eorum gens humana supplici semper veneratione suspiciat ; invocemus suppliciter deos et religiose promissa numinibus vota reddamus , ut confirmata animi nostri divinitate ex aliqua parte stellarum violenti decreto et earum potestatibus resistamus . 
Hoc debere nos facere vir divinae sapientiae Socrates docuit ; nam cum quidam ei de moribus suis cupiditatibusque dixisset , quas ille simili ratione collegerat : " Sunt , inquit , ut dicis ; agnosco , confiteor " ; et vir prudentissimus latentia facili confessione detexit . 
" Sed haec , inquit , omnia a me prudentiae ac virtutum auctoritate superata sunt , et quicquid vitii ex prava concretione corpus habuit , animi bene sibi conscia divinitas temperavit . 
" Hic intellegi datur stellarum quidem esse quod patimur , [ et ] quae nos incentivis quibusdam ignibus stimulant , divinitatis vero esse animi quod repugnamus . 
Nam quod ad leges pertinet , quibus peccata hominum severa coercitione plectuntur , eas recte prudentissima constituit antiquitas ; animo enim laboranti per eas opem tulit , ut per ipsas vis divinae mentis perniciosa corporis vitia purgaret . 
Sed iam quia ad istam nos necessitatem quaestionis adduxit , dilata responsione , quae de moribus et coloribus parabatur , cuius fundamenta ex aliqua parte iactata sunt , ostendamus etiam leges potestati fatorum necessitatique servire et hoc eas semper facere , quod fatorum decrevit auctoritas . 
Quod ut probemus , longiora repetere debemus exempla . 
Ecce ille iuvenis integris viribus , dives innocens et modestus , nullo domestici facinoris exagitatus impulsu , nulla timoris trepidatione compulsus laqueo se suspendit et perdidit ; alterius iam palpitantis laqueum rupit inimicus , et qui ob dedecus vitae morti propria animadversione se dederat , soluto laqueo iudicantis sententia liberatur . 
Quis hoc alius nisi vis fati necessitasque perfecit , ut ministri necis , qui ad exhibendum reum fuerant destinati , oppressum malis suis hominem et conscientiae animadversione damnatum ex medio imminentis mortis periculo liberarent ? 
Ille rursus , cui omnes innocentiae testimonium perhibent , stricto gladio , tamquam cogeretur , incubuit et minacem mucronis aciem costis innocentibus condidit . 
Ille vir integer sobrius ac pudicus , cuius vitam semper sumus institutumque mirati , ecce per praecipitia proiectum corpus flebili laceratione dispersit . 
Ille iustus vitam suam misera mendicatione sustentat ; ille vero , quem famosi sceleris maculavit infamia , felicibus sublevatur augmentis et maximis honorum cumulatur insignibus . 
Ecce pirata post infinitas innocentium neces in cruento sinu felices suscipiti filios ; ille innocens et ab omni scelerum . . . . . . 
separatur invidia . 
Cui haec tribuis ? 
quis ista fieri permittit ? 
cui tantum de nobis licuit ? 
Da manus et aliquando istis nos contentionum conflictationibus libera , ut haec omnia , quae fragilis et caduca consuevit ferre mortalitas , fortuitis stellarum decerni cursibus etiam tua confessione confirmes . 
Quid de errore honoribus malorum et de fuga exiliisque bonorum dicimus ? 
Vides illum servilibus maculis infectum sordes ac labem generis sui consularium fascium nobilitate protegere ? 
Ille ingenui sanguinis ornamenta circumferens honorum debitis privatur insignibus . 
Ille primo aetatis gradu positus , nulla praeferens ornamenta virtutis , omnes honores praecipiti celeritate continuat ; ille iam deficientis aetatis senio confectus et testimonium egregiae vitae . . . 
cursu nunc primo in adeundis honoribus auspicatur . 
Quae istum senem ratio retardavit ? 
atquin illi omnia honorum ornamenta vitae meritum pollicebatur . 
Quis illum iuvenem ad tantum honorum cumulum , de quo nihil adhuc tale sperare poteramus , cursu repentinae felicitatis impegit , nisi vis illa quam dicimus fati , quae stellarum agitatione perficitur , operata est , ut illum cogeret , hunc retardaret ? 
Quid iam de damnationibus eloquar malorum peccatorum aut criminum merito ? 
dicebas paulo ante : frequenter vidimus huiuscemodi iniurias omnium consentiente iudicio innocentibus inrogatas . 
Prudentissimum illum Atheniensium et singularis iustitiae virum , qui vitae atque virtutum merito sapientis cognomen acceperat , infamis testulae iactus exegit . 
Socrates vero , cuius prudentia testimonio divinitatis ornatur , formatis moribus hominum et divina institutione compositis , falsis accusationibus obrutus et acerbae delationis oneratus invidia indefensus et proditus severae animadvertentium potestati subcubuit . 
Quotiens fortuna imperatorem Alcibiadem , quotiens exulem fecit ? 
Quid de ista sortis varietate dicamus ? 
Patiebatur haec Alcibiades ad civilem imperandi modum Socratis divinis magisteriis institutus , et cum semper et ubique prospere duxisset exercitum , fortunae contra se saevientis invidiam vitare non potuit . 
Sed illum forsitan , ut quidam volunt ( absit enim , ut hoc nostra oratione firmamus ) , pravarum cupiditatum desideria ceperant et incautae temeritatis fefellit inprovisa vis . 
Aliud ergo proferamus exemplum , ut vel sic ad confessionis angustias coarteris . 
Platonem cum illis animi virtutibus , cum illa sapientiae doctrina vendidit fatum et illam divini animi disciplinam tyrannicis crudelitatibus ac ludibriosis Dionysii potestatibus tradidit . 
Si haec non sufficiunt , ad Pythagorae naufragia revertamur . 
Qualis vir ille fuerit , omnibus notum est ; cuius virtutem sapientiam prudentiamque et divina animi commenta et hominum et deorum probavere iudicia . 
Ecce ad summum cuncta perdidicit et , ne quid deesset eius divino ingenio , peregrinis etiam magisteriis imbutus ad omnia sapientiae secreta penetravit et , ut verius loquar , divini animi intentione primus , immo potius solus in ista positus fragilitate terrena naturam et originem providi numinis ac divinae maiestatis invenit . 
Salutare illud , ut quidam volunt , et providum numen per dies singulos sequebatur ; cuius monitis atque praeceptis purgatis animi sordibus ad omnia vitae ornamenta virtutis extorrem atque exulem civium suorum severissima decreta fecerunt . 
Is patriam fugiens totamque Graeciam ad aliena primum transivit imperia ; Sybarim et Crotonam exul incoluit . 
Sed nec ibi illum diutius fortuna detinuit ; nam nunc per Locros , nunc per Tarentum et per omnes paene Italiae oras fugitivus erravit . 
Ecce ad ultimum flamma saeviente circumdatur et cum illo pariter miserorum turba incendio grassante conficitur . 
Quid agis ? 
Etiam nunc derogas fato et stellarum vim obstinata animositate contemnis , cum videas bonorum malos exitus , malorum prosperos actus , innocentium . . . 
nocentium securitates ? 
Cui haec tribuis ? 
cuius haec putas fieri decretis ? 
Iniqui sumus , si , cum haec omnia nobis fatorum imperia decernant , adhuc rigidae contradictionis animositatibus repugnamus . 
In summa tibi respondendum est , quia hoc nos facere praesentia hortantur exempla : et ille , qui nocens est , fato cogente peccavit , et ille , qui innocens damnatur , fatali necessitate compulsus severam animadversionis sententiam pertulit . 
Ad te nunc singularem virum , Plotine , veniemus , ut allegationes nostras recentium exemplorum patrociniis muniamus . 
Quas ille philosophiae non attigit partes , cum doctrina eius vitae sequeretur insignia , cum id , quod docebat , non alieno , sed proprio virtutis ostenderet exemplo ? 
cuius ex ore tamquam ex adyto quodam divinae sententiae proferebantur . 
Fuit namque ille vir ad omnia virtutis ornamenta compositus et omni divinarum dispositionum studio formatus , iustus fortis providus temperatus et qui se crederet Fortunae impetus providentiae posse ratione superare . 
Primum itaque locum sibi quietae sedis elegit , ut ab omni humanae conversationis strepitu separatus Fortunae se liberaret invidia , solis divinae institutionis vacaturus insignibus , ut contra fortunae omnes minas integro se et incorrupto praesidio virtutis armaret . 
Ista itaque confidentia mentis erectus etiam corporis sui curam tuitionemque suscepit , et ut nihil vacuum ac nudum relinqueret , ubi se posset licentia Fortunae saevientis exercere , in salubri se ac pura regionis parte constituit ; nam ad collocandam sedem amoenum sibi Campaniae civitatis solum elegisse narratur , ubi semper aeris quieta moderatio cunctos incolas salubri vegetatione sustentat , ubi neque vis hiemis nec flagrantis solis accessio , sed composita temperies ex utroque moderatur , ubi aegritudine aliqua laborantibus hominibus ingentium fontium calore et fervescentium aquarum salutari fomento conciliata sanitas irrigatur . 
Illic constitutus honorum primum contempsit insignia illos veros honores putans , quoscumque illi divinum prudentiae magisterium contulisset . 
Nulla illum divitiarum desideria ceperant , sed has putabat esse divitias , quibus animus ornatus auctorem posset propriae originis invenire . 
Ecce in quadam parte orationis suae , sicut mihi videtur , improvidus et incautus , vim fatalis necessitatis adgreditur et homines Fortunae decreta metuentes severa orationis obiurgatione castigat , nihil potestati stellarum tribuens , nihil fatorum necessitatibus reservans , sed totum dicens in nostra esse positum potestate . 
Longum est enumerare , quid de rebus singulis senserit , qua se ratione fatali sorti subtraxerit , qua vim istam , idest stellarum atque fati , sententiarum argumentatione turbaverit . 
Sed haec adhuc integer incolumisque narrabat ; numquam ille ad Socratis finem Platonisve exitum contorsit oculos vel mentem , utique , sicuti suspicari datur , multa illorum mentibus , multa vitiis asscribens . 
Ecce se illi in ista confidentiae animositate securo tota fatorum potestas imposuit et primum membra eius frigido sanguinis torpore riguerunt et oculorum acies splendorem paulatim extenuati luminis perdidit , postea per totam eius cutem malignis humoribus nutrita pestis erupit , ut putre corpus deficientibus membris corrupti sanguinis morte tabesceret ; per omnes dies ac per omnes horas serpente morbo minutae partes viscerum defluebant , et quicquid paulo ante integrum videras , statim confecti corporis exulceratio deformabat . 
Sic corrupta ac dissipata facie tota ab illo figura corporis recedebat et in mortuo , ut ita dicam , corpore solus superstes retinebatur animus , ut ista gravis morbi continuatione confectus et tormentis propriis coactus ac verae rationis auctoritate convictus vim fati potestatemque sentiret et ut confecti corporis laceratione quassatus sententiam Fortunae pronuntiantis exciperet . 
Quid nunc de huius famosa dicimus morte ? 
Cur eum non potuere virtutes , idest prudentia temperantia fortitudo iustitia , ab istis Fortunae animadversionibus liberare ? 
Sensit itaque etiam iste vim fati et excipit finem , quem illi stellarum ignita iudicia decreverant , et istius valitudinis acerbitate confectus proprio exemplo , non sermonis licentia cunctos homines docuit potestatem fatorum nulla posse ratione contemni . 
Scis etiam , ut rursus ad antiquiora redeamus exempla , quae Miltiades post victoriam passus sit , quae Themistocles sustinuerit post triumphos ; quibus sunt aerumnarum calamitatibus implicati , ab his scilicet , quibus per illos et libertas reddita videbatur et patria ! 
Quis contra illos saevientis populi rabiem concitavit , quis conflavit invidiam ? 
Quis tam acerbum indixit odium , ut beneficiorum et redditae libertatis inmemores [ ut ] gravi furoris instinctu et effrenatae levitatis erroribus innocentes ac strenuos viros populari animadversionis acerbitate percuterent , nisi vis necessitasque fati , infatigabili quae semper potestate dominatur ? 
Ad Romana nunc , si placet , revertamur exempla . 
Ecce ignavus ille vir et omni infamiae maculatione pollutus , Syllam dico , qui a primo vestigio pubescentis aetatis in scurrarum gremiis per damna nundinati pudoris adolevit , totiens prospere duxit exercitum et , ut felix diceretur , fecerunt innumerabilia reipublicae naufragia . 
Respice , quotiens laceratis patria visceribus civili sanguine cruentatur . 
Ecce innumerabiles proscriptionum tabulas ponit et cruentarum pecuniarum parricidali collatione ditatur ; sed nunc , licet sit omnia facinora eius enumerare difficile , pauca tamen enumerabimus , ut ex istis vim fatalis necessitatis agnoscas . 
Septem milia civium nostrorum in medio foro urbis Romae Syllana animadversione ceciderunt ; mihi crede : nulla vis alia , nullum peccatorum meritum , nulla deorum voluntas , sed fatorum necessitas istam multitudinem Syllanis manibus impegit . 
Quod nunc putas esse iudicium , quem rationis ordinem , ut ille , qui numquam fuit memor sexus sui , qui ultra commendationem gratiae puerilis aetatis senex exoletus in aliena aetate flagitia corporis detinebat , vitiis obsessus Romana gubernaret imperia ? 
Hunc quem sciebmaus in praeturae [ PR. ] petitione deiectum , cui gravissimus Censorinus veris ac firmis accusationibus spoliatae provinciae crimen obiecit , qui legatus bello Cimbrico degeneris animi timore prostratus imperatorem Marium et Romanum reliquit exercitum , is cum his tantis pollueretur infamiis , regalis postea maiestatis auctoritate decoratus exercitum nostrum in dispendia nostra convertit . 
Permitte mihi longiore oratione Syllanorum scelerum replicare discrimina ; omnia enim haec ad disputationis meae meritum conferentur , si plurimis infortuniorum generibus integre ac verissime fuerit fatorum necessitas explicata . 
Iussione Syllana Sulpicius tribunus plebis parricidalis praecepti nefanda animadversione percussus est ; quo flagitio tyrannica et scelerata eius cupiditas imbuta omnia statim sine aliqua dubitatione genera crudelitatis exercuit , ut [ et ] effrenatas animi sui cupiditates per dies singulos civilis sanguinis profusione satiaret . 
Praetorio viro , minori scilicet Mario , qui iudicio omnium bene meritus de republica videbatur , Syllana iussione elisa sunt prius crura , deinde deiecta de statu corporis brachia humeris tenus dissoluta ceciderunt , tertio amputata lingua vocem reliquit in faucibus ; ad postremum omni corporis parte nutilata oculi , qui fuerant spectatores et superstites , egeruntur ; et in tam angusto corpore a nefario patriae carnifice tot sunt inventa supplicia et vix anima tantis vulneribus erogata est , cum hinc inde damnis fluentibus minutatim spiritus carperetur . 
Sed forsitan circa solos viros talis est feritatis atrocitate grassatus ? 
Ecce in proscriptionum tabulis etiam mulierum ac matronarum nomina adscripsit , ut per omne humanum genus cruentam gladii exerceret potestatem . 
Non habet modum [ nec ] cruenta cupiditas nec infinita civium strage satiatur . 
Romanus ille populus subactis omnibus gentibus , posteaquam peragrato orbe atque possesso extremum etiam Oceani litus inventum , servire compulsus est nefario Syllanae potestatis imperio debilitatis omnium animis metu et miseri timoris trepidatione possessis . 
Inter leges Porcias legesque Sempronias cum omnium civium gemitu etiam tertiam proscriptionis tabulam posuit nec hoc contentus malo , ne quod aetatis suae tempus vacuum a sceleribus reservaret , Lucretium iam privatus occidit et deposita regia potestate animi tamen in illo perniciosa crudelitas perseverat . 
Visne aliquid tibi , quia in Syllanicis temporibus immoramur , de lacu Servilio referam , in quo multorum senatorum capita ad ostentationem inmanissimi facinoris sectis cervicibus pependerunt ? 
Reipublicae vulnera inter ipsa deorum pulvinaria constitutus inter sacras caerimonis positus semper Sylla securus ac superbus aspexit . 
Quid potest crudelius fieri ? 
Liberis et uxoribus miseras orbitates titulo publicae calamitatis ingessit ; nihil pietati , nihil fidei , nihil fortitudini , nihil providentiae licuit contra Syllam . 
Ubi nunc sunt , qui peccata nostra humana ac divina credunt posse lege puniri ? 
Ecce Sylla nefariis caedibus pascitur , ecce tyrannico grassatur imperio nec cupiditates eius potestas aliqua divinitatis impugnat . 
Quid sentis ? 
quid iudicas ? 
Refuta quod dicimus ! 
Ostende nobis ordinem rerum ! 
Ubi sunt leges , ubi iudicia ? 
Humano et divino sumus semper destituti iudicio , quia omnia haec , quae diximus , Sylla commisit impune . 
Ergo facinora eius , cum tantis caedibus pascerentur , nulla ultricium deorum flagella castigant ? 
. . . . . 
imperia nec est , qui dolorem suum verbis ac lacrimis prodat ? 
Defunctis per illum etiam supremus ignis eripitur : et hoc [ non ] potuit videre iustitia ? 
Dicis peccata hominum per dies singulos diis ultricibus nuntiari ; omnia haec , sicut vides , impune gesta sunt , et fecit de his omnibus Fortuna quod voluit , et quicquid singulis fata decreverant , Syllanae feritatis animadversione completa sunt . 
Ut et hoc scias vera nos ratione edixisse , ipsum post haec mala prosper sequebatur eventus . 
Perpetuae dictaturae cumulatur insignibus et proprio arbitrio deponit imperia ; laceratae reipublicae artus et cruentae pecuniae iussu eius ad ignobiliorum hominum divitias conferuntur ; post haec mala quieta securitate fruitur et abundantia scelerum saginatus decreto amplissimi senatus et populi Romani nomine prosperae et perpetuae felicitatis ornatur . 
Ubi nunc sunt , qui negant actus nostros stellarum fortuitus superibus gubernari ? 
Ille crudelis perfidissimus , quem scimus per omnia crudelitatis genera grassatum , securus omnia dignitatis ornamenta consequitur ; Marius vero post triumphum Iugurthae ceterarumque gentium , quas subegit , posteaquam urbem Romam et externis et domesticis periculis liberavit , post triumphales purpuras , post pictas aureasque palmatas ferreis stringitur vingulis catenarum . 
Ecce exul in paludibus Minturnensibus latitat , ecce carceris squaloribus∫ premitur ; vides , ut ad crepidinem dirutae Karthaginis fugitivus accedat ? 
Quis deus aut exulem Marium aut felicem fecerat Syllam ? 
Paullus imperator militi Mario promittebat imperia , legatus Sylla Romanum deserebat exercitum , et tamen postea iudicio Fortunae ille exul factus est , ille felix . 
Nimis longa oratione vim necessitatemque fati , stellarum etiam potestates . . . . 
Syllanae dominationis facta crudelia ad istum sermonem deflevimus . 
Scipio post tot triumphos , post deletam Karthaginem Numantiamque prostratam , post peragratam Graeciam Asiam Bithyniam Syriamque lustratam , post dictaturae inreprehensibiles actus intra privatos parietes domesticorum insidiis acerbo mortis cruciatu et nefariis frangentium gulam manibus oppressus privata quodam modo animadversione confectus est . 
Quid Regulo fides profuit , ut illum vis fati post miserae captivitatis infamiam inter hostiles manus pervigili crudelitatis atrocitate prosterneret ? 
Quae vis alia dissolutis Persarum regibus cum Romanis fascibus captivum tradidit Crassum ? 
Et utique vir strenuus fuerat et virtutes eius , quae propria ostentatione lucebant , Romanus protegebat exercitus . 
Pompeii post quintum consulatum , post tot et tam insignes triumphos ad Nili fluminis ripam cervices invictas et regias et quas totiens purpura triumphalis ambierat semiviri hominis gladius nefario genere mortis incidit . 
Quis manus in suam necem Catonis armavit ? 
Quis impuris et effeminatis Antonii cupiditatibus cum lugubri miseroque omnium fletu venerabilem Ciceronis tradidit sanguinem ? 
Caesar , quos sua indulgentia ab omni liberaverat metu , ad exitium postea propriae salutis armavit . 
Vides ut semper ubique fortuna dominetur ? 
Vides ut varii sint hominum mutabilesque semper eventus ? 
Fortis ab ignavo superatur , bonum prostravit inferior , iusto iustitia non profuit , cautos providentia saepe decepit , pudicis ac sobriis inpudicus ac dissolutus in honoris petitione praelatus est . 
Iacent strenui , laudantur inprobi , et quicquid huic profuit , illum incauta imitatione decepit . 
Haec nobis omnia stellarum cursibus conferuntur , his nos Fortuna varietatibus conficit . 
Unde tot exemplis ac tot rationibus moniti atque formati fatalis necessitatis legem non argumentorum licentia nec verborum copia , sed veritatis probabili ac recto iudicio comprobemus . 
Sed iam huic nostrae allegationi etiam ipsi , qui contradicebant , ex aliqua parte consentiunt , dicentes esse quidem quandam vim fortunae ac fati , quam himarmenen vocant , sed huic necessitati disputationis suae licentia quaedam tribuunt , quaedam contradicit lex necessitasque fatorum et non posse videatur aliquid et posse . 
Hanc namque , quam dicunt himarmenen , volunt naturae hominum ceterarumque animantium quadam societate coniungi , et quia sic facti ac procreati sumus , ut certo viventes tempore , completo vitae cursu , ad divinum illum spiritum , qui nos sustentat , resoluta fragilitate corporis referamur , subici nos ad complendum istum finem fato pariter ac sorti , ut et nos et omnes animantes unus ac similes dissolutionis temrinus fatali ista lege conficeret . 
Omnia vero , quae ad cursum vitae pertinent , in nostra volunt esse posita potestate , ut nostrum sit quod vivimus , fati vero ac sortis solum videatur esse quod morimur . 
Nescio quid ista diversitas conclusionis operetur ; nescio cui possit persuaderi , quod dicitur . 
Confitetur aliquis esse fatum et dicit finem omnium fatalibus necessitatibus subiacere et , cum disputationibus suis ex ista quodammodo confessione praeiudicet , potestatem eius in minoribus partibus minuit , auget in maioribus , multa ac potiora concedens , ut actus quidem nostros in nostra dicat esse positos potestate , finem vero vivendi ad fatalis sortis licentiam revocet ; et in tam inepta disputatione licentia se argumentationis extollit , ut , cum fato animadvertendi quodammodo licentiam tribuat et totius potestatis concedat imperium , id quod minus est ei deneget , regendi scilicet hominis potestates . 
Si procreatos nos fatum producit in lucem et ad terrenas conversationes venientibus hominibus vitae ianuas pandit , si ipsius est , sicut ipsi confitentur , quicquid a nobis completo vitae cursu necessitate mortis exigitur , si initium nobis finemque vivendi fatalis legis necessitas statuit , quid est aliud , quod non sit in eius positum potestate , cum et initia vitae per fatum nascentibus conferantur et dies mortis finisque vivendi decretis ipsius ac iudiciis terminetur ? 
Ecce ille nondum corporis deformatione completa in maternis visceribus inmatura festinatione praemoritur ; illum completa deformatione corporis et iam maternorum viscerum angustiis liberatum vitalis spiritus aura non vegetat ; illum in primis vitae incunabulis constitutum inter initia vagientis infantiae fugientis animae deserit vita ; ille puer fragilitate deceptus , ille iam pubescentis aetatis et iam ad omnes vitae actus , quos paulo ante dicebat in nostra positos potestate , integra magisterii institutione compositus mortis repentino casu subtrahitur ; ille vero vivendi prolixitate omni paene sensu carens ac voluntate et iam vergentis aetatis ac vitiosae senectutis invalidus invitus longam ac taediosam lucis sustinet sarcinam . 
Quis est , qui aut illum non natum aut illum primo natalis die aut illum post paululum aut illum iuvenem aut illum senem applicat morti ? 
Inveniat aliquid , quod sequamur ; inveniat , quod nos possit instruere , quod laborantibus nobis rationem veritatis ostendat : fatum utique dicturus est et necessitatem mortis humanae , quae omnibus animantibus , quae terrena concretione gignuntur , vivendi tempus propria iudicii dispositione distribuit , ut longiorem vivendi substantiam aliis deneget , aliis largiatur . 
Absurdum est confitentem de necessitate fatali derogare postea fato et perinicum est , ut ab eo in sequentibus orationis partibus refutetur , quod praecedenti confessionis professione fuerat roboratum . 
Quid de mortium vario exitu dicimus ? 
Ille cogente fato suspenditur laqueo ; at ille gladio percutitur ; ille mari fluminibus submergitur ; ille saevientibus flammis ignique traditus in cinerem favillasque convertitur ; ille per praecipitia iactatur ; ille cadentium tectorum ruina comprimitur ; illius animam pestiferum veneni virus exclusit ; ille paulatim tardo febrium ardore decoquitur ; ille cita ardentium venarum deflagratione fervescens violentia repentini caloris exaestuat ; illum saevientium ferarum inconsulta vescitur rabies ; ille occasum patitur illaesus ; illius venenati serpentis ictus venas stringit in mortem . 
Hanc mortium nobis varietatem fata describunt ; haec sunt illa stellarum decreta , quae paulo ante protulimus . 
Hinc illi illustrium virorum miserabiles exitus , malorum nocentiumque felices ; hinc vario cursu vita hominum fortuna semper decernente transigitur . 
Hinc constat ortum finemque vitae , actus etiam nostros universos , studia cupiditatesque et quicquid illud est , quod ad humanae nationis conversationem pertinet , fatalis necessitatis inevitabili sententia contineri . 
Cedamus itaque fide veritatis oppressi et confiteamur verae rationis secuti iudicia nihil in nostra , sed totum in fatorum esse positum potestate , ut , quicquid vel facimus vel patimur , totum hoc Fortunae nobis iudicio conferatur . 
Explicatis his omnibus atque tractatis , quae fati vim stellarumque decernentium leges verae rationis disputatione monstrarunt , ad illam quaestionem , quam in prima istius orationis reliquimus parte , revertamur , de coloribus scilicet hominum ac moribus , ut omnifariam ista quaestione purgata securi et constantiae confidentia roborati totum tibi , quicquid de isto studio , Lolliane , peromisimus , explicemus . 
Qui requirit , cur in quibusdam regionibus corpora hominum nigro semper colore sordescunt , cur vero alibi puro candoris splendore praeniteant , huic , qui has requirit causas , brevi disputationis oratione respondeam , praesertim cum ad istam partem multorum sapientium dociles sententiae proferantur . 
In omne caelum , cuius est rotunda formatio , quod terras maria ceteraque quae intra se sunt omnia ignei spiritus circumfusione complectitur . . . . 
quinque zonarum ipsarum una similesque substantia est ; nam quaedam ipsarum uniformes sunt nec alienam habent admixtionem , quaedam vero commixtae temperationis sunt moderatione compositae . 
Harum quinque zonarum quae media est , corusci Solis incensa luminibus et sempiterni ardoris adustione torrida ignito colore perpetui roboris inficitur . 
Duae vero , quae extremas mundi continent partes dextris laevisque lateribus inhaerentes , caeruleo colore signatae atris semper imbribus inundantur et concretae glacie sempiternis pruinis et duratis gelu nivibus obsidentur . 
Inter has duas frigidas et illam igneam , quae per mediam mundi ducitur partem , duae sunt residua constitutae , quas frigoris et caloris mixta temperies clementi moderatione formavit . 
Hae sunt duae zonae , quae omne animantium genus in terrae finibus ex illa tranquilla commixtionis moderatione progenerant , per quas ad omnium , quae gignuntur , ortus et occasus per omne aevum oblicus signorum ordo convertitur , in quo Sol et Luna , quinque etiam stellae errantes , quae planetae a Graecis vocantur , certa ac definita semper agitatione discurrunt ; et ad harum stellarum cursum omne animantium genus perpetua sibi generis propagatione succedit . 
Istarum quinque zonarum vis atque natura quarundam gentium homines uniformi colore progenerant , ita tamen ut in ipsa unitatis facie corpora hominum quantacumque stellarum radiatione varientur . 
Quaecumque igitur gens hominum illi adiacet zonae , quae sempiterna adustione ignis incenditur , licet sit sub eius zonae partibus collocata , quae ex composita moderatione formata est , ad fingendos tamen colores hominum ignem sibi ex vicinae societatis coniunctionibus mutuatur , ut homines ad imitationem inustarum rerum atri semper forma coloris infuscet . 
Quae vero partes glacialibus adiacent zonis , quae viduatae ac desertae Solis ardoris perpetuis pruinarum nivibus opprimuntur , gentes illas hominum , quas in vicino posita zona progenerat , nitido faciunt lumine splendidi candoris ornari . 
Sed et in his regionibus , quae candidos homines procreant , et in illis rursus , quae nigros , ad variandas hominum formas stellarum plurimum potestas operatur et unicuique homini , licet coloris sit una substantia , diversam tamen speciem deformationis adsignat . 
Unde enim se [ sibi ] singuli propria corporis liniamentatione cognoscunt ? 
unde filios fratres cognatos , unde cives peregrinos vicinos amicos hospites norunt , si non singulis varios diversosque vultus stellarum potestas adscribit ? 
Consideremus itaque conciliationem generis humani et retractando inveniemus , quam nefaria et quam impia poterant illic scelera committi , si cunctorum una facies populos illos aequae similitudinis formatione confunderet ; ad sororem frater deceptus similitudine quasi maritus intraret , traheretque alius contacti inpudentia alieni iuris uxorem ; alii de filio erratica contentionis conflictatione certarent ; alii nescirent , qui essent illi , qui sibi paulo ante servierant ; alter ingenuis natalibus natus quasi servus ex confusa similitudine obstinato ducentis errore traheretur , nisi uniformem ista colorum similitudinem maxima vultuum dissimilitudo variaret ; quae omnia compositis stellarum mixturis ac radiationibus temperantur . 
Ecce illius candor ex aliqua parte nigri coloris tenui inumbratione sordescit , et illius nigram faciem splendor modici candoris illuminat . 
Quid iam de comarum crinibus dicam , ad quas varius color latenter inrepit ? 
quid de oculorum acie , qui semper diversis luminibus colorantur ? 
Ecce corpora ipsa etiam in illis gentibus et ceteris omnibus nunc longa , nunc parva sunt , nunc tenui exilitate suptilia , nunc obesa crassitudine latiora ; unde manifestis rationibus comprobatur zonarum quidem esse , quod nigri vel candidi sunt , stellarum vero , quod in illa unitate coloris dissimilium formarum varietatibus corporantur . 
De moribus vero gentium supervacua disputatio est ; nam et Asianos plurimos videmus , immo paene omnes sobrietatis insignia praeferentes , et Graecorum levitas frequenter modestae gravitatis pondus accepit , et effrenata Scytharum rabies quacumque humanitatis clementia mitigatur , et in finibus Galliarum populus sapientiae prudentia convalescit , Afrorumque subdolas mentes honestae fidei ornamenta condecorant , et a plurimis Hispanis iactantiae vitia deseruntur , et Syrorum avaritiam mutavit repentina profusio ; non est inter illos acutos Siculos stultos invenire difficile , et ab Italis frequenter dominationis imperia translata sunt . 
Nec huius rei longe tibi aut ex antiquis libris proferemus exempla : dominus et Augustus noster ac totius orbis imperator pius felix providus princeps , Constantinus scilicet maximus divi Constantini filius augustae ac venerandae memoriae principis , qui ad liberandum orbem tyrannicis moderationibus et ad comprimenda domestica mala favore propriae maiestatis electus est , ut per ipsum servitutis squalore deterso securae nobis libertatis munera redderentur utque captivitatis iuga fatigatis iam et oppressis cervicibus poneremus , quem pro nostra semper libertate pugnantem , res incertissima inter casus humanos , numquam belli fortuna decepit , apud Naisum genitus a primo aetatis gradu imperii gubernacula retinens , quae prosperis nactus fuerat auspiciis , Romanum orbem ad perennis felicitatis augmentum salubri gubernationis moderatione sustentat . 
Sol optime maxime , qui mediam caeli possides partem , mens mundi atque temperies , dux omnium atque princeps , qui ceterarum stellarum ignes flammifera luminis tui moderatione perpetuas , tuque , Luna , quae in postremis caeli regionibus collocata ad genitalium seminum perennitatem menstruis semper aucta luminibus Solis augusta radiatione fulgescis , et tu , Saturne , qui in summo caeli vertice constitutus livedinem sideris tui pigro cursu et tardis agitationibus provehis , et tu , Iuppiter , Tarpeia rupis habitator , qui mundum ac terras salutari semper ac benigna maiestate laetificas et secundi globi possides principatum , tu vero , Gradive Mars rutilo semper horrore metuende , qui in tertiis caeli regionibus contineris , vos etiam , fidi Solis comites Mercurius et Venus : Constantinum maximum principem et huius invictissimos liberos , dominos et Caesares nostros , consensu vestrae moderationis et dei summi obsecuti iudicio perpetua his decernentis imperia facite etiam nostris posteris et posterorum nostrorum posteris infinitis saeculorum continuationibus imperare , ut omni malorum acerbitate depulsa humanum genus quietae ac perpetuae felicitatis munera consequatur . 
Nobis vero tenuem ingenii inspirate substantiam , ut vestro praesidio fulti facile ea , quae Lolliano promisimus , compleamus et , quicquid divino sapientium magisterio concepimus , veris sententiarum definitionibus explicemus . 
[ Nec omnia , quae dicuntur , rigidia iudicationis auctoritate discussa ; omnis enim , sicut nosti , nativitas mollis si fuerit , fructum dabit licet praecoquem , sed mox adulti temporis spatio mitiorem . 
Matheseos scripturi libros eos , qui eandem discere volunt , primum instituere debemus , ut rectis initiis formati facilius pronuntiandi scientiam consequantur ; non enim potest veram eius scientiam consequi , nisi fuerit primis institutionibus eruditus . 
Fronto enim noster Hipparchi secutus antiscia ita apotelesmatum sententias protulit , tamquam cum perfectis iam et cum peritis loqueretur , nihil de institutione , nihil de magisterio praescribens . 
Sed nec aliquis paene Latinorum de hac arte institutionis libros scripsit nisi paucos versus Iulius Caesar et ipsos tamen de alieno opere mutuatos , Marcus vero Tullius , princeps ac decus Romanae eloquentiae , ne quid intemptatum relinqueret , quod fuisset divinum eius ingenium assecutum , versibus heroicis etiam ipse de institutione pauca respondit . 
Unde nos omnia , quae de ista arte Aegyptii Babyloniique dixerunt , docilis sermonis institutione transferemus , ut hi , qui ad explicanda hominum fata formantur , pedetemptim imbuti omnem divinitatis scientiam consequantur . 
Sed quia mentionem antisciorum fecimus , hunc locum non debemus cum dissimulatione transire . 
Antiscia Hipparchi secutus est Fronto , quae nullam vim habent nullamque substantiam ; et sunt quidem in Frontone pronuntiationis atque apotelesmatum verae sententiae , antisciorum vero inefficax studium ; eum enim secutus est , qui rationem veram non fuerat assecutus . 
Antiscia enim illa vera sunt , sicut et Navigius noster probat , quae et Ptolomaeus [ posterior ] verae inquisitionis definitione monstravit ; quae qualia sint , posterioribus huius libri partibus ostendemus monstrantes , quae pars in quam partem mittat radium . 
Nam apotelesmata et Fronto verissime scripsit et Graecorum libris ac monumentis abundantissime continentur . 
Hac itaque interim disputatione seposita ad institutionis revertamur exordia . 
Zodiacus orbis , in quo duodecim signa infixa sunt , per quem quinque planetae , Sol etiam et Luna cursus suos dirigunt , obliqua semper agitatione torquetur . 
Signa autem ipsa duodecim his nominibus nominantur : Aries Taurus Gemini Cancer Leo Virgo Libra Scorpius Sagittarius Capricornus Aquarius et Pisces . 
Horum signorum diversa sunt genera , nam alia sunt ex his masculina , alia feminina ; masculina itaque sunt Aries Gemini Leo Libra Sagittarius Aquarius , feminina vero Taurus Cancer Virgo Scorpius Capricornus Pisces . 
Ex his duodecim signis Sol quidem et Luna singula sunt signa sortiti , ceteri vero quinque planetae idest Saturnus Iuppiter Mars Venus Mercurius bina , in quibus singuli imperium habent ac domicilium constitutum . 
Sed has stellas non eodem nomine quo nos aut quo Graeci Aegyptii nominant ; nam qui a nobis Saturnus dicitur , ab Aegyptiis Faenon vocatur ; quem nos Iovem vocamus , Aegyptii Faethontem vocant ; qui a nobis Mars , ab illis Pyrois dicitur ; quae a nobis Venus , ab illis Fosforos vocatur ; quem nos Mercurium dicimus , illi Stilbontem vocant . 
Est itaque Sol et Leo et in hoc signo habet domicilium et potestatem , Lunae Cancer . 
Vide , quam apte quam secundum , ut masculini quidem signi dominus Sol esset , feminini vero Luna , ut pro qualitate generis sui similia sibi sexus sui domicilia vendicarent . 
Ceteri vero quinque planetae bina , sicut superius diximus , habent signa , in quibus imperii sui exerunt potestatem ; sed ex ipsis duobus signis , quae singuli possident , unum masculinum est , aliud femininum ; quod ut manifestius intellegi possit , omnia specialiter explicemus . 
Saturnus habet domicilium in Aquario et Capricorno , ex quibus Aquarius masculinum est , Capricornus femininum . 
Iuppiter in Sagittario et Piscibus habet domicilium , sed ex his unum masculinum est , Sagittarius , femininum vero Pisces . 
Mars in Ariete et in Scorpione domicilium collocavit , ex quibus masculinum est Aries , femininum Scorpius . 
Veneris domus sunt Taurus et Libra , ex quibus Libra masculinum signum est , femininum vero Taurus . 
Mercurius domicilium habet in Geminis et Virgine , ex quibus Geminorum quidem signum masculinum est , Virginis vero femininum . 
Scire etiam altitudinem et humiliationem debemus , quae sint stellarum altitudines singularum , in quibus naturali quadam sublimitate magnitudinis eriguntur , et quae sint earum deiectiones , in quibus constitutae oppressa auctoritatis suae potestate minuuntur . 
In altitudinibus itaque suis gaudent constitutae , et tunc maximae felicitatis decernuntur insignia , quotiens in genituris hominum maxima stellarum pars partiliter altitudinum suarum signa possederint . 
Tunc vero homines infelicitatum infortuniis opprimuntur , quotiens stellarum pars maxima in his partiliter constituta fuerit , in quibus humili deiectione multum de sua potestate dimittunt . 
Altitudines autem dictae sunt ob hoc , quod , cum in ipsa parte fuerint stellae , in qua exaltantur , in oportunis scilicet geniturae locis faciunt . . . . . . . . . 
miseros pauperes ignobiles et in quos se infelicitas assiduis continuationibus conferat . 
Hac ex causa Babylonii ea signa , in quibus stellae exaltantur , domicilia earum esse voluerunt ; nos autem scire debemus hac institutione formati , omnes stellas melius in altitudinibus suis quam in domiciliis suis . . . . 
Sol in Arietis parte XIX . 
exaltatur , in Librae vero parte XIX . 
deicitur ; Luna exaltatur in Tauri parte tertia , Scorpii tertia deicitur ; Saturnus exaltatur in Librae parte XXI. , in Arietis rursus parte XXI . 
deicitur ; Iuppiter exaltatur in parte Cancri XV. , deicitur vero in Capricorni parte XV. ; Mars exaltatur in Capricorni parte XXVIII. , deicitur vero in Cancri parte XXVIII. ; Venus exaltatur in Piscium parte XXVII. , deicitur vero in Virginis parte XXVII. ; Mercurius exaltatur in Virginis parte XV. , deicitur vero in Piscium parte XV . 
Singula signa in tres partes dividuntur , singulae autem partes habent singulos decanos , ut sint in singulis signis terni decani , quorum singuli ex triginta partibus denas possident partes et dominium suum ac potestatem in X partes exerunt . 
Sunt autem infinitae potestatis et infinitae licentiae et qui fata hominum suae potestatis auctoritate designent . 
Sed et ipsi decani singulis stellis deputantur , et si in ipso decano stella fuerit , licet sit in alieno domicilio , sic est habenda , quasi in suo sit domicilio constituta ; in suo enim decano constituta haec eadem perficit , quae in signo suo constituta decernit . 
In Ariete primus decanus Martis et secundus Solis , tertius Veneris ; Tauri primus decanus Mercurii et secundus Lunae , tertius Saturni ; Geminorum primus decanus Iovis et secundus Martis , tertius Solis est ; Cancri primus decanus Veneris est , secundus Mercurii , tertius Lunae ; Leonis primus decanus Saturni et secundus Iovis , tertius Martis ; in Virgine primus decanus Solis est , secundus Veneris , tertius Mercurii ; Librae primus decanus Lunae est , secundus Saturni , tertius Iovis ; Scorpii primus decanus Martis est , secundus Solis , tertius Veneris ; Sagittarii primus decanus Mercurii est , secundus Lunae , tertius Saturni ; Capricorni primus decanus Iovis et secundus Martis , tertius Solis ; Aquarii primus decanus Veneris est , secundus Mercurii , tertius Lunae ; in Piscibus primus decanus Saturni , secundus Iovis , tertius Martis . 
Quidam hunc locum volentes suptilius explicare terna numina decanis singulis applicarunt , quos munifices appellandos esse voluerunt id est liturgos , ita ut per signa singula novem possint munifices inveniri , ut ternis munificibus decani singuli praeferantur . 
Rursus novem munifices , quos singulis dicunt esse constitutos , per infinitas dividunt numinum potestates ; ab his enim dicunt repentinos casus dolores aegritudines frigus febresque decerni et quicquid illud est , quod solet nec sperantibus nec scientibus evenire ; per hos volunt monstruosos ab hominibus edi partus . 
Sed hanc nos partem in isto institutionis libro necessario praeterimus ; nam et Graeci , qui secreta istius conati sunt disputationis attingere , in primis vestigiis constituti istum tractatum cum quodam dissimulationis fastidio reliquerunt . 
Sed nunc institutionis ordo , unde recesserat , revertatur . 
Singula signa triginta habent partes ; pars est autem in signo tantus locus , quantum Solis aut Lunae orbis in circuitu complectitur ; sed una pars in minuta dividitur sexaginta . 
Licet ipsum signum alienae sit potestatis et alterius stellae habeat domicilium , tamen partes eius quasi propriae stellis singulis dividuntur , quae partes fines stellarum nominantur ; hos fines Graeci oria vocant . 
Sed et hoc suptili debemus inquisitione colligere ; nam cum in finibus suis stella fuerit inventa , sic est tamquam in suo domicilio constituta ; quod totum , ut manifestius intellegi possit , debemus specialiter explicare , ut ex istis finibus geniturarum secreta noscantur . 
Arietis dominus est , sicut diximus , Mars ; verum fines eius singulis stellis hactenusdividuntur : A prima usque ad VI . 
partem fines possidet Iuppiter , a VII . 
usque ad XII . 
Venus , a XIII . 
usque ad XX . 
Mercurius , a XXI . 
usque ad XXV . 
Mars , a XXVI . 
usque ad XXX . 
Saturnus ; hac sunt Arietis partes ratione divisae . 
Tauri domina est Venus ; cuius signi fines hactenus dividuntur : A prima parte usque ad VIII . 
Venus possidet , a IX. parte usque ad XIV . 
Mercurius , a XV . 
usque ad XXII . 
Iuppiter , a XXIII . 
usque ad XXVII . 
Saturnus , a XXVIII . 
usque ad XXX . 
Mars ; hos stellae in Tauro possident fines . 
Geminorum dominus Mercurius est ; eius signi fines hactenus dividuntur : A prima parte usque ad VI . 
Mercurius possidet , a VII . 
usque ad XII . 
Iuppiter , a XIII . 
usque ad XVIII . 
Venus , a XIX . 
usque ad XXIV . 
Mars , a XXV . 
usque ad XXX . 
Saturnus . 
Cancri domina est Luna ; verum eius signi fines hactenus dividuntur : A prima parte usque ad VII . 
Mars possidet , ab VIII . 
usque ad XIII . 
Venus , a XIV . 
usque ad XX . 
Mercurius , a XXI . 
usque ad XXVII . 
Iuppiter , a XXVIII . 
usque ad XXX . 
Saturnus ; hos stellae in hoc signo possident fines . 
Leonis Sol est dominus , sed fines eius hactenus dividuntur : A prima parte usque ad VI . 
fines Iuppiter possidet , a VII . 
usque ad XI . 
Venus , a XII . 
usque ad XVIII . 
Saturnus , a XIX . 
usque ad XXIV . 
Mercurius , a XXV . 
usque ad XXX . 
Mars . 
Hactenus istius signi fines stellis singulis dividuntur . 
Virginis Mercurius dominus est , verum fines eius hactenus dividuntur : A prima parte usque ad VII . 
Mercurius possidet fines , ab VIII . 
usque ad XVII . 
Venus , a XVIII . 
usque ad XXI . 
Iuppiter , a XXII . 
usque ad XXVIII . 
Mars , a XXIX . 
usque ad XXX . 
Saturnus . 
Librae domina est Venus , sed eius signi fines hactenus dividuntur : A prima parte usque ad VI . 
Saturnus possidet fines , a VII . 
usque ad XIV . 
Mercurius , a XV . 
usque ad XXI . 
Iuppiter , a XXII . 
usque ad XXVIII . 
Venus , a XXIX . 
usque ad XXX . 
Mars . 
Scorpii dominus est Mars ; sed [ et ] fines eius hactenus dividuntur : A prima parte usque ad VII . 
possidet Mars fines , ab VIII . 
usque ad XI . 
Venus , a XII . 
usque ad XIX . 
Mercurius , a XX . 
usque ad XXIV . 
Iuppiter , a XXV . 
usque ad XXX . 
Saturnus . 
Sagittarii dominus est Iuppiter ; eius signi fines hactenus dividuntur : A prima parte usque ad XII . 
fines possidet Iuppiter , a XIII . 
usque ad XVII . 
Venus , ab XVIII . 
usque ad XXIII . 
Mercurius , a XXIV . 
usque ad XXVII . 
Saturnus , a XXVIII . 
usque ad XXX . 
Mars . 
Capricorni dominus est Saturnus ; sed fines eius signi hactenus dividuntur : A prima parte usque ad VII . 
Mercurius possidet fines , ab VIII . 
usque ad XIV . 
Iuppiter , a XV . 
usque ad XXII . 
Venus , a XXIII . 
usque ad XXVI . 
Saturnus , a XXVII . 
usque ad XXX . 
Mars . 
Aquarii dominus est Saturnus ; sed eius signi fines hactenus dividuntur : A prima parte usque ad VII . 
Mercurius possidet fines , ab VIII . 
usque ad XIII . 
Venus , a XIV . 
usque ad XX . 
Iuppiter , a XXI . 
usque ad XXV . 
Mars , a XXVI . 
usque ad XXX . 
Saturnus . 
Piscium dominus est Iuppiter ; sed eius signi fines hactenus dividuntur : A prima parte usque ad XII . 
Venus possidet fines , a XIII . 
usque ad XVI . 
Iuppiter , a XVII . 
usque ad XIX . 
Mercurius , a XX . 
usque ad XXVIII . 
Mars , a XXIX . 
usque ad XXX . 
Saturnus . 
Stellae quinque idest Saturnus Iuppiter Mars Venus Mercurius matutinae sunt aut vespertinae aut occiduales aut absconsae , quae a Graecis afaneis et synodicae dicuntur , aut acronyctae . 
Qua autem ratione tales fiant vel qua ex causa haec accipiant nomina , explicemus . 
Matutinae sunt in ortu , quae praecedentes orbem Solis oriuntur ; vespertinae vero in ortu , quae orientem Solem sequuntur ; absconsae vero , quas Solis orbis tegit ; acronyctae , quae tunc oriuntur , cum Sol occidit . 
Hae figurae stellarum quando prosint , quando noceant , in libris posterioribus explicabimus ; neque enim hoc a nobis sine causa dictum est . 
In summa autem dicendum est , quod omnibus stellis noceat vicinitas Solis . 
Quidam vero volunt Martem prospere cadere , cum Solis radiis fuerit oppressus ; naturalem enim malitiam Solem veneratus amittit . 
Scire etiam illud nos oportet , cum quo stellae matutinae gaudent , cum quo vespertinae ; tunc enim proteguntur , quotienscumque oportuna radiatione praecesserint . 
Cum Sole ceterae stellae in matutino ortu constitutae gaudent ; tunc numen Solis optima radiatione protegitur , quotienscumque stellarum matutino ortu fuerit ornatus . 
Inefficaces vero stellae fiunt , quotiens Solis orbem vespertino ortu fuerint subsecutae . 
In Lunae positae lumine eius maximis radiationibus proteguntur , cum orbem eius aliqua radiatione praecesserint . 
Quid autem stellarum mixtura in genituris orientium operetur , quando stellae matutinae efficiantur , quando vespertinae . . . . 
ostendere etiam debemus , quantis a Sole stellae partibus recedentes matutinae efficiantur . 
Explicabimus enim , qua ratione vespertinae , qua vero matutinae fiant . 
Saturni stella cum a Sole XV recesserit partibus idest cum praecedens orta fuerit , matutina est . 
Simili modo etiam Iovis XII partibus recedens ortum matutinum facit [ praecedentem ] , Venus VIII . 
Mars etiam praecedens et in XVIII . 
parte constitutus matutinus efficitur . 
Mercurius praecedens et in XVIII. parte constitutus matutinus est . 
Vespertinae vero sunt , cum in isto partium numero constitutae Solem fuerint subsecutae . 
Nunc de XII signorum natura formis qualitate substantiis anaforis explicare debemus , ut totam plenissime huius artis scientiam manifestis expositionibus intimemus . 
Aries est signum in caelo masculinum aequinoctiale solstitiale regale , ignitum ad laniandum , quadrupes corporale oculis languidis erraticum , quod a Graecis . . . . , consonans indomitum inpurum libidinosum ; domus Martis , altitudo Solis circa partem XIX. , deiectio Saturni circa partem XIX. , trigonum per diem Solis , per noctem Iovis . 
Aequinoctiale vel solstitiale ideo dictum est , quod in hoc signo horas noctis ac diei aequata moderatione componit , quod a Graecis tropicon isemerinon appellatum est . 
Cum enim in Ariete Sol fuerit , diurnas nocturnasque horas componit aequaliter , ut dies habeat XII , nox quoque XII . 
Crios autem ideo a Graecis dictum est hoc signum , quod , cum in eo Sol fuerit , inter diem et noctem quodammodo iudicat , quod crinein dicitur , et quod in eo signo inter hiemem positus et aestatem ipse rursus iudicetur . 
Tropicum autem ideo dictum est , quod in eo signo Sol constitutus vernum tempus faciat ; ver enim tunc initiatur , cum primam eius signi partem Sol fuerit ingressus . 
Ignitum ideo dictum est , quia , quicumque in genitura dominium [ omnia specialiter explicemus ] . 
. 
Pisces sunt signum femininum duplex humidum aquosum biforme fecundum squamosum maculosum incurvum mutum mobile ; sed unus piscis ad austrum fertur , alter ad aquilonem . 
Est autem domus Iovis , trigonum per diem Veneris , per noctem Martis , altitudo Veneris circa partem XXVII. , deiectio Mercurii circa partem XV . 
Positum est autem hoc signum in vento aquilone . 
Explicatis signorum generibus ac formis et natura eorum diligenti ratione perscripta , sicut nobis prudentissimis Graecorum magisteriis traditum est , illud sequenti loco debemus ostendere , quoto anno unumquodque signum in genituris oriatur . 
Hoc autem quo proficit , brevi definitione monstramus . 
Omnes stellae tunc accipiunt maximam decernendi potestatem et tunc vires suas exerunt , cum signa , in quibus collocata sunt , orta fuerint . 
Oriuntur autem variis temporibus ac diebus et secundum climata ; unde , quae signa in quibus climatibus et quo tempore oriantur , hac ratione monstramus . 
In climate primo id est Alexandriae atque in climate secundo , quod Babylonis est , ceterisque omnibus regionibus , quae his climatibus subiacent , hoc temporis cursu oriuntur signa : Aries oritur anno XX. , Taurus XXIV. , Gemini XXVIII. , Cancer XXXII. , Leo XXXVI. , Virgo XL. , Libra similiter XL. , Scorpius XXXVI. , Sagittarius XXXII. , Capricornus XXVIII. , Aquarius XXIV. , Pisces XX . 
In climate , quod est per Rhodum ceterisque regionibus , quae huic climati subiacent , oritur Aries anno XIX. , Taurus XXIII. , Gemini XXVII. , Cancer XXXII. , Leo XXXVI. , Virgo XL. , Libra similiter XL. , Scorpius XXXVI. , Sagittarius XXXII. , Capricornus XXVII. , Aquarius XXIII. , Pisces XIX . 
In climate vero Hellesponti ceterisque regionibus , quae huic climati subiacent , oritur Aries anno XVII. , Taurus XXII. , Gemini XXVII. , Cancer XXXII. , Leo XXXVII. , Virgo XLII. , Libra similiter XLII. , Scorpius XXXVII. , Sagittarius XXXII. , Capricornus XXVII. , Aquarius XXII. , Pisces XVII . 
In climate Athenarum ceterisque regionibus , quae huic climati subiacent , oritur Aries anno XVIII. , Taurus XXIII. , Gemini XXVII. , Cancer XXXII. , Leo XXXVI. , Virgo XLI. , Libra similiter XLI. , Scorpius XXXVI. , Sagittarius XXXII. , Capricornus XXVII. , Aquarius XXIII. , Pisces XVIII . 
In climate Anconisa ceterisque regionibus , quae huic climati subiacent , oritur Aries anno XV. , Taurus XXI. , Gemini XXVII. , Cancer XXXII. , Leo XXXVIII. , Virgo XLIV. , Libra similiter XLIV. , Scorpius XXXVIII. , Sagittarius XXXII. , Capricornus XXVII.,Aquarius XXI. , Pisces XV . 
In climate Urbis ceterisque regionibus , quae huic climati subiacent , Aries oritur anno XVII. , Taurus XXII. , Gemini XXVII. , Cancer XXXII. , Leo XXXVII. , Virgo XLII. , Libra similiter XLII. , Scorpius XXXVII. , Sagittarius XXXII. , Capricornus XXVII. , Aquarius XXII. , Pisces XVII . 
Hi sunt signorum ortus , quibus stellae singulae ad sui efficaciam promoventur . 
Illud etiam nos scire convenit , quae signa quibus sint subiecta ventis ; haec enim nobis scientia maxime in apotelesmatibus necessaria est . 
Aquiloni subiacent signa Aries Leo Sagittarius , Austro Taurus Virgo Capricornus , Afelioti , quem nos Solanum dicimus , Gemini Libra Aquarius , Africo , qui a Graecis Libs dicitur , Cancer Scorpius Pisces . 
Nunc , de duodecatemoriis [ a ] qua ratione perquiras , breviter ostendam ; quidam enim ex his putant totam se posse geniturae substantiam invenire et , quicquid in decreto celatur , ex duodecatemoriis posse prodi significant . 
Quid autem sint duodecatemoria , hoc dicetur exemplo . 
Cuiuscumque stellae volueris duodecatemorion quaerere , partem eius duodecies computas et , quantae fuerint , divides eas triginta signis singulis reddens , ab ipso signo incipiens , in quo stella est , cuius duodecatemorion quaeritur ; et in quocumque signo ultimus venerit numerus , ipse tibi partem duodecatemorii ostendit . 
Sed ut manifestius intellegas , etiam exemplum huius rei dicimus . 
Pone Solem in Ariete esse parte quinta et minutis quinque ; duodecies V. faciunt partes sexaginta , et duodecies quina faciunt minuta LX ; LX minuta unam faciunt partem , ac per hoc fiunt partes LXI ; das Arieti , in quo Solem esse diximus , XXX , Tauro XXX : invenitur duodecatemorion in parte prima Geminorum . 
Quaere itaque , ne Luna plena per diem in finibus Martis duodecatemorion mittat , ne minuta idest deficiens in Saturni aut ne Mars in occasu . . . 
aut ne Venus in Martis et Mars in Veneris . . . . . . . 
et a finibus et a decanis et a conditionibus , ut prosint vel ut noceant , accipiant potestatem . 
Deficit Iovis benignitas , cum infirmitate signi vel partium vel decani vel conditionis inmutatione benignitas eius fuerit impedita . 
Sed et malitia Saturni fortius crescit , cum ex loci qualitate vel ex finium vel ex decani vel ex signi vel ex conditione provocatam ad nocendum acceperit potestatem ; simili modo etiam ceterae stellae . 
Unum tamen sciendum est quod , licet benivola sit Iovis stella , tamen contra inpugnationem Martis et Saturni , si eam violenti radiatione constringant , resistere sola non possit ; essent enim inmortales homines , si numquam in genituris hominum Iovis benignitas vinceretur . 
Sed quia sic artifex deus hominem fecit , ut substantia eius transacto certo vitae spatio solveretur , necesse fuit , ut detento Iove , per quem vitae confertur hominibus salutare praesidium , in extinguendo homine malivolarum stellarum malitiosa vel perniciosa potestas cum augmento malitiae permaneret , ut malivolis radiationibus inpugnata compago corporis solveretur . 
Nunc ad expositionem cardinum locorumque omnium transferatur intentio ; nam cum haec omnia a nobis fuerint diligenter inventa , debemus singula hominis , per quae omnis vitae hominum substantia dividitur , invenire ; sed interim platice . 
Nam paulo post cum ad libros apotelesmatum venerimus , partiliter ostendemus rationem , qua possint loca singula secretis inquisitionibus colligi ; debet enim is qui instituitur primum platice institui , ut compositus atque formatus secretiora geniturae confidentius consequatur . 
Cum enim locus ipse partiliter fuerit inventus , considerandum est , qualis sit , in quo signo et in cuius sit finibus et quae illi stellae quatenus testimonium perhibeant . 
Illud etiam maxime considerandum est , dominus loci ipsius , id est signi , quo in loco sit positus vel in quali signo vel in qualibus finibus , quae res diligentissime requirenda est ; et an benivolarum stellarum testimoniis adornetur an vero malivolarum inpugnatione pulsetur . 
Nunc ad platicam locorum definitionem revertamur , ut sic ordinem cardinum et ceterorum locorum explicare possimus . 
[ Sollicite legendum . 
] Platice vitae locus est in eo signo , in quo est horoscopus constitutus , spei vel pecuniae in secundo horoscopi signo , fratrum in tertio , parentum in quarto , filiorum in quinto , valitudinis in sexto , coniugis in septimo , mortis in octavo . 
Quae omnia initium ab horoscopo facientes hac nominum definitione signavimus : vitae spei fratrum parentum filiorum valitudinis coniugis mortis . 
Sed haec , sicut superius diximus , platice ad informanda initia discentis dixisse sufficiat ; postea vero , quatenus haec loca suptili partium definitione monstrantur , explicare curabimus . 
Sane illud scire debes , quod ea , quae in virorum genituris dicimus , haec eadem et in mulierum genituris operantur , illud scientes , quod uxorem Veneris , maritum Martis sidus ostendit . 
In genituris cardines sunt quattuor , ortus occasus IMC. . 
IMC. , quae loca a Graecis solent appellari his nominibus : anatole dysis mesuranima ypogeon . 
Ortus est pars horoscopi . . . . . . 
posita , quod a Graecis diametrum dyticon dicitur ; quod ut facilius intellegas , a parte horoscopi computa per cetera signa partes CLXXX , et in quocumque signo CLXXXI . 
pars fuerit inventa , in ipso signo vel parte geniturae constituitur occasus . 
Medium vero caelum est ab horoscopo X . 
signum , sed interdum medium caelum etiam in XI . 
ab horoscopo signo partiliter invenitur ; quod ut manifestius intellegas , a parte horoscopi computa per cetera signa , quae sequentur , partes CCLXX ; et in quocumque signo CCLXXI . 
pars fuerit inventa , haec medium caelum sortita est , quod a Graecis mesuranima dicitur . 
Imum vero caelum , quod a Graecis ypogeon dicitur , in quarto horoscopi constituitur loco ; quod ut facilius intellegas , computa a parte horoscopi per ordinem XC partes et , ubi XCI . 
pars ceciderit , illic IMC . 
locus ponitur . 
Hi sunt geniturarum ac decretorum IV cardines ; quos diligenti semper debemus ratione colligere , ut omnem substantiam fati verissimis pronuntiationibus explicemus . 
Post hos quattuor cardines , idest post ortum occasum medium caelum imum caelum , alia sunt in generis quattuor loca , quae sequentem et secundam habent potestatem , id est Dea Deus Bona fortuna ac Bonus daemon , quae a Graecis hactenus nominantur : thea , theos , agathe tyche , agathos daemon . 
Dea est tertius ab horoscopo locus id est tertium ab horoscopo signum ; hic locus a Graecis , sicut diximus , theastheos P an thea ? 
' ) " dicitur . 
Deus vero illud signum dicitur , quod contra hoc signum in diametro fuerit constitutum , idest IX . 
ab horoscopo signum ; hic locus a Graecis theos dicitur . 
Bona fortuna in quinto ab horoscopo signo collocatur ; qui locus a Graecis agathe tyche dicitur . 
Bonus vero daemon in diametro huius signi collocatur id est in XI . 
ab horoscopo loco ; hic locus a Graecis agathos daemon dicitur . 
Residua quattuor loca pigra et deiecta esse dicuntur ob hoc , quod nulla cum horoscopo societate iunguntur . 
Est autem ex his residuis quattuor locis primus , qui in secundo ab horoscopo signo constituitur , qui locus inferna porta dicitur vel anafora ; in diametro huius signi locus qui fuerit id est in VIII . 
ab horoscopo signo , epicatafora appellatur . 
Novissima vero sunt Malae fortunae et Mali daemonis ; et Mala fortuna in VI . 
ab horoscopo signo constituitur , Malus vero daemon in XII . 
ab horoscopo signo ponitur , sed Malam fortunam Graeci cacen tychen appellant , Malum daemonem id est [ in ] XII . 
ab horoscopo signum cacodaemonem Graeci vocant . 
Nunc scire debemus , ex his XII locis quae praecedant , quae sequantur , id est quae loca prima sint , quae secunda , ut omnia diligenti possimus ratione colligere . 
Horoscopus praecedit occasum , medium caelum imo caelo praeponitur , XI . 
locus id est Bonus daemon Bonae fortunae praefertur , IX . 
locus id est Deus tertio loco id est Deae praeponitur , anafora id est II . 
locus epicataforae id est VIII . 
ab horoscopo loco praeponitur , Mala fortuna id est VI . 
ab horoscopo locus Malo daemoni id est XII . 
ab horoscopo loco praeponitur . 
Scienda sunt haec autem omnia , ut , cum ad apotelesmata venerimus , cuncta miscentes et temperantes sententias nostras fideli veritatis ratione firmemus . 
Specialiter nunc duodecim locorum significationes explicare debemus ab horoscopo incipientes , ut expositis per ordinem omnibus confusionis obscuritas luminetur . 
Primus est locus [ idest ] illa pars , in qua horoscopus est constitutus . 
In hoc loco vita hominum et spiritus continetur , ex hoc loco totius geniturae fundamenta noscuntur , hic locus ab ea parte , in qua fuerit horoscopus , vires suas per residuas partes XXX extendit . 
Est autem cardo primus et totius geniturae compago atque substantia . 
Secundus ab horoscopo locus in secundo signo constituitur et accipiti initium a XXX . 
horoscopi parte et vires suas per XXX residuas partes extendit . 
Ex hoc signo spei ac possessionis incrementa noscuntur . 
Est autem piger locus ab horoscopo alienus ; ideo et inferna appellatur porta , quod nulla cum horoscopo radiatione coniungitur . 
Tertius locus est , qui in tertio ab horoscopo signo constituitur , qui a LX . 
ab horoscopo parte initium accipiens in XC . 
desinit . 
Ex hoc loco de fratribus et de amicis cuncta dicemus . 
Huic loco Dea nomen est ; est autem peregrinantis locus . 
Hic primus cum horoscopo tenui societate coniungitur ; respicere enim horoscopum de exagono videtur . 
Quartus ab horoscopo locus id est IMC . 
in quarto ab horoscopo signo constituitur , cuius initium a parte XC . 
profectum usque ad partem CXX . 
pervenit . 
Hic locus ostendit nobis parentes patrimonium substantiam fundamenta mobilia , et quicquid ad latentes et repositas patrimonii pertinet facultates . 
Est autem hic geniturae cardo , imum caelumautem ideo dicitur , quod in diametro MC . 
constituitur . 
Sed haec locus cum horoscopo maxima societate coniungitur , quia de quadrato horoscopum respicit et per quadratum ab horoscopo videtur . 
Quintus ab horoscopo locus in V. ab horoscopo signo constituitur , qui a CXXI.∫ ab horoscopo parte initium accipiens usque ad CL . 
partem extenditur . 
Ex hoc loco filiorum numerus et generis qualitas invenitur . 
Appellatur autem Bona fortuna , quia locus est Veneris . 
Sed et hic locus cum horoscopo maxima societate coniungitur et interdum in diametro huius signi MC . 
pars constituitur . 
Ideo autem cum horoscopo maxima coniunctione sociatur , quia horoscopum de trigono respicit et de trigono ab horoscopo videtur . 
Sextus locus in VI . 
ab horoscopo signo constituitur ; qui a CL . 
parte horoscopi initium accipiens usque ad CLXXX . 
extenditur . 
In hoc signo causam vitii ac valitudinis inveniemus . 
Qui locus Mala fortuna appellatur ob hoc , quia locus est Martis . 
Est autem etiam hic locus piger , quia nulla cum horoscopo societate coniungitur ; sed interdum loci ipsius [ sine ] malitia sublevatur , si in eo loco stella collocata alia stella in X . 
ab horoscopo loco inventa prospera fuerit radiatione coniuncta . 
Septimus locus in septimo ab horoscopo signo constituitur ; qui a CLXXX . 
parte profectus usque ad CCX . 
extenditur et illic desinit ; est autem initium eius in CLXXX . 
parte constitutum . 
In hoc loco alius cardo est geniturae ; appellatur autem occasus a nobis , a Graecis vero , sicut superius diximus , dysis ; qui cardo est contra horoscopi cardinem positus . 
Ex hoc loco qualitatem et quantitatem quaeramus nuptiarum . 
Sed et hic locus violenta cum horoscopo societate coniungitur ; de diametro enim ab horoscopo videtur . 
Octavus locus in VIII . 
ab horoscopo signo constituitur ; qui a CCX . 
parte ab horoscopo profectus usque ad CCXL . 
partem extenditur et illic desinit . 
Hic locus epicatafora dicitur . 
Est autem piger locus , quia nec ipse aliqua cum horoscopo societate coniungitur . 
Ex hoc loco mortis qualitas invenitur . 
Scire autem nos convenit , quod nulla in hoc loco gaudeat stella nisi sola Luna , sed in nocturnis solummodo genituris . 
Nam si in hoc loco in nocturna genitura crescens Luna fuerit inventa et eam sic positam sine societate vel radiatione malivolarum stellarum Iuppiter de exagono vel trigono respexerit in domo sua aut in domo Veneris aut in domo Mercurii constitutam aut in domo Iovis vel in finibus earum quarum diximus stellarum , maximas decernit felicitates et ultra modum divitias et magnificas potestatum glorias et nobilitati ornamenta perspicua . 
Nonus locus in IX . 
ab horoscopo signo constituitur ; cuius mensura a CCXL . 
parte profecta usque ad CCLXX . 
partem extenditur . 
Est autem dei Solis locus . 
In hoc loco hominum sectas invenimus ; est autem de religionibus et peregrinationibus . 
Et hic locus cum horoscopo maxima radiatione coniungitur ; de trigono enim ab horoscopo videtur . 
Decimus locus in X . 
ab horoscopo signo constituitur ; qui a CCLXX . 
parte initium accipiens usque ad CCC . 
partem extenditur et illic desinit . 
Sed hic locus principalis est et omnium cardinum potestate sublimior . 
Hic locus a nobis medium caelum , a Graecis mesuranima appellatur ; est enim in media parte totius mundi constitutus . 
In hoc loco vitam et spiritum , actus etiam omnes , patriam domicilium totamque conversationem invenimus , artes etiam et quicquid nobis artium suffragio confertur ; ex hoc loco animi vitia facili ratione perspicimus . 
Huius loci potestas cum horoscopo . . . societate coniungitur ; de quadrato enim ab horoscopo videtur . 
Undecimus locus in XI . 
ab horoscopo signo constituitur ; qui locus a CCC . 
parte profectus usque ad CCCXXX . 
partem constituitur . 
Appellatur autem hic locus a nobis Bonus daemon vel Bonus genius , a Graecis agathos daemon . 
In hoc loco medium caelum frequenter partiliter invenitur . 
Est autem locus Iovis et cum horoscopo non parva societate coniungitur ; de exagono enim horoscopum videt et de exagono ab horoscopo videtur . 
Duodecimus locus in XII . 
ab horoscopo signo constituitur ; qui locus a CCCXXX . 
parte profectus usque ad CCCLX . 
partem constituitur . 
Hic locus a Graecis cacos daemon appellatur , a nobis Malus daemon . 
Ex hoc loco inimicorum qualitas et servorum substantia facili nobis significatione monstratur . 
Vitia etiam in hoc loco et aegritudines invenimus . 
Sed et haec piger locus est , quia nulla cum horoscopo societate coniungitur . 
Est autem locus Saturni . 
Sane patrem et in viri et in mulieris genitura Sol ostendit , matrem Luna , uxorem Venus , Mars maritum . 
Nunc , quia duodecim locorum qualitates nomina substantiam diximus , brevi debemus haec eadem loca significatione monstrare . 
Initium itaque sit nobis horoscopus , cuius principium loca cetera subsecuntur . 
His itaque nominibus haec loca appellari conveniet : vita , spes , Dea vel fratres , parentes , filii , valitudo , coniunx , mors , Deus , medium caelum , Bonus daemon , Malus daemon . 
Per haec nomina et per haec loca totius geniturae substantia quaeritur ; quae cum diligenter inspexeris animoque conceperis et omnia commixta societate coniunxeris , animadverte , quae stellae loca ipsa possideant . 
Conditiones etiam diurnarum ac nocturnarum stellarum diligenter inspicies , sed et qualia singulis locis benivola stellae testimonia perhibeant , qua vero haec loca malivolae stellae radiatione percutiant . 
Quemcumque enim locum benivolae stellae respexerint vel in eodem loco constitutae vel de trigono vel de exagono , omnia , quae quaerenda diximus , feliciter proveniunt . 
Si vero sine testimonio benivolarum stellarum solae malivolae stellae vel ibidem constitutae vel de quadrato vel de diametro haec eadem infecerint loca , pro qualitate uniuscuiusque loci omnia , quae diximus in singulis locis videri debere , crebris infortuniorum calamitatibus cumulant . 
Si vero et benivolae et malivolae stellae pari radiatione respexerint , et felicitas minuitur et infortunium mitigatur et tota loci substantia mediocri aequabilitatis ratione componitur , ut a malivolis nocentibus benivolarum stellarum salutari praesidio liberentur . 
Inspice etiam , quae stella in quo loco constituta cuius stellae domicilium vel fines possideat , et , si in aliena domo fuerit constituta , inspice dominum ipsius , quem locum geniturae possideat , et an in primis cardinibus sit geniturae an vero in secundis locis an in pigris , et in altitudine sua an in deiectione , et an in quibus gaudeat signis an in quibus naturali quodam dolore tristetur . 
Si enim dominus signi bene fuerit collocatus , felicitatis ipsius partem etiam illa stella , de qua quaerimus , ex hospitis gaudio mutuatur ; si vero dominus ipsius signi aliqua sit ratione deiectus , etiam illa stella , de qua quaerimus , licet sit in oportunis geniturae locis posita et ad praestandum aliquid facili sit ratione firmata , ex deiectione illius stellae , quae signi domina est , participatis deiectionibus impeditur . 
Et hoc ex nostris actibus facili potes ratione colligere : si cuius domum hospitii gratia fueris ingressus et dominus domus felicibus sublevatur augmentis , et tu particeps felicitatis existis ; laetitiae enim gaudium hospitii tui felicitatibus mutuaris ; si vero hospes tuus misero sit squalore deformis et deiectis infortuniorum casibus implicatus , etiam et te participata doloris atque infortunii tormenta conficiunt . 
Sic et stellae , signorum domini cum bene fuerint collocati , . . . . . . . . . . 
deiciunt et ad status sui conditionem habitatorem atque hospitem domus suae [ eum ] aequata societatis ratione componunt et ad sui licentiam formant hospitis potestatem . 
Quaere etiam , si diurna genitura est , quatenus stellae , quae diurnis genituris gaudent , positae sint et quatenus quae nocturnis ; si enim stellae , quae per diem gaudent , in diurna genitura principales possederint locos et in primis cardinibus fuerint inventae , maxima felicitatis incrementa decernunt . 
Si vero stellae , quas per noctem gaudere diximus , in diurna genitura principalia loca vel primos geniturae possederint cardines , infinita infortunia continuatis calamitatibus indicunt . 
Hoc et in nocturnis genituris observare debemus , sed inmutato ordine potestatis ; nam si in nocturna genitura stellae , quas diximus gaudere per noctem , principalia loca vel primos geniturae possederint cardines , simili modo maxima felicitatis augmenta decernunt . 
Si vero in nocturnis genituris , vitas diximus diurna conversatione gaudere , principalia loca vel primos geniturae possederint cardines , totum felicitatis ornatum caducis faciunt miseriarum casibus implicari . 
Haec omnia si diligenti fuerint ratione collecta et si benivolarum stellarum malivolarumque mixturas , locorum vim et signorum et partium potestates aequata coniunctionis comparatione sociaveris , totum hominem a primo usque ad novissimum diem et omnem eius vitam ac spem , fratres etiam parentesque et filios , valitudinem coniugem mortem sectam actus honores peregrinationes domicilium fundamenta , substantiam amicorum inimicorum , accusationes pericula facili definitionis explicatione designas . 
Haec in hoc institutionis libro sufficienter interim diximus ; verum cum ad apotelesmata venerimus , omnia primum platice , deinde subtili interpretatione dicemus cuncta facili designatione monstrantes , ne pronuntiandi scientiam aliqua trepidatio dubitationis impediat . 
Illud etiam scire nos convenit , quod mediocris est genitura , quae unam stellam in domicilio suo constitutam in principalibus geniturae locis habuerit collocatam ; mediis etiam felicitatibus sublevatur , qui duas stellas in domiciliis suis in oportunis geniturae locis habuerit positas ; ultra modum felix ac potens erit , qui tres habuerit ; prope ad deorum accedit felicitatem , qui quattuor stellas in domiciliis suis habuerit constitutas . 
Ultra hunc numerum humani generis substantia non patitur . 
Qui vero nullam stellam in domicilio suo habuerit constitutam , ignotus ignobilis et miseris erit semper actibus implicatus . 
Instituendum mathematicum etiam illud in primis docere debemus , quid sit diametrum , quid trigonum , quid quadratum , quid exagonum , quid ableptum , quod sit etiam trigonum dextrum , quod sinistrum , quod exagonum dextrum , quod sinistrum . 
Arietis diametrum est Libra et Librae Aries ; Tauri diametrum est Scorpius et Scorpii Taurus , et cetera omnia signa simili modo ; sed ut non solum oculis hoc , sed et computatione invenias , brevi docemus exemplo : a signo ad aliud signum septimum quod fuerit , hoc est diametrum ; sed haec semper maligna ac minax radiatio est . 
Trigonum est a signo , a quo initiamus , V. signum , quod hoc docetur exemplo : ab Ariete usque ad Leonem trigonum , a Tauro usque ad Virginem ; sic per omnia signa quodcumque [ in ] signum V. fuerit , hoc est trigonum . 
Scire etiam debemus , quod sit dextrum trigonum , quod sinistrum . 
Dextrum trigonum est , quod ab eo signo , a quo incipimus , retro est , sinistrum vero , quod abante ; utputa Arietis dextrum trigonum est Sagittarius , sinistrum vero Leo , et simili modo Leonis dextrum trigonum est Aries , sinistrum Sagittarius ; Sagittarii dextrum trigonum est Aries , sinistrum est Aries . 
Sic et in ceteris omnibus signis trigona quaeris ; haec est prospera felixque radiatio . 
Quadratum est ab eo signo , a quo inchoamus , quod quartum fuerit signum ; quod hoc docetur exemplo : Arietis quadratum est signum Cancer et Cancri Libra et Librae Capricornus et Capricorni Aries . 
Sed quod sit quadratum dextrum , quod sinistrum , simili ratione , sicut in trigonis diximus , invenies ; nam quodcumque retro fuerit , quadratum dextrum est : quadratum Arietis sinistrum Cancer , dextrum Capricornus , sicut in ceteris omnibus quadratis , quod retro fuerit , dextrum est , quod abante fuerit , sinistrum . 
Et haec minax est radiatio et malitiosa potestate composita . 
Exagona hoc idem sunt quod trigona , nisi quod minoris potestatis ; exagonum est itaque ab eo signo , a quo initiamus , tertium , utputa Arietis sunt exagonum Gemini . 
Quod vero sit exagonum dextrum , quod sinistrum , sicut cetera invenies ; sed ne qua sit controversia , etiam huius rei damus exempla : Arietis dextrum exagonum est Aquarius , sinistrum vero Gemini ; sic et in ceteris signis , quod retro fuerit , dextrum et sinistrum , quod est abante . 
Sed exagona illa sunt potiora , quae habent in medio tropica vel duplicia signa , inefficacia vero , quae signis solidis dividuntur . 
Nunc illud breviter explicandum est , cum quaedam loca cum horoscopo diximus radiationis societate coniungi , quaedam vero aversa esse ab horoscopo et quodam modo aliena , quae non inmerito pigra diximus ; omnia enim explicare debemus , ut iste institutionis liber plena matheseos substantia muniatur . 
Omnia signa invicem sibi obligata iunguntur ; cur hoc dixerimus , breviter addisce . 
Omnia signa XXX habere diximus partes . 
Si itaque has XXX partes duodecies iunctas in unum feceris numerum , perficis CCCLX partes , quae per omnia XII signorum corpora dividuntur . 
Unde omnia sibi signa invicem vicinitas coniunctionis adsociat ; quaecumque itaque integro partium numero iuncto CCCLX partes fecerint , ipsa sibi aequata societatis ratione iunguntur . 
Exagonum diximus cum horoscopo et cum ceteris radiationis societate coniungi ; quod sit autem exagonum , et ante diximus et nunc partiliter intimamus : a parte horoscopi quaecumque LX . 
pars fuerit , ipsa exagonum latus demonstrat ; si itaque sexies LX miscueris , ut integer CCCLX partium numerus impleatur , aequa societate coniunguntur . 
Trigonum , id est V. ab horoscopo locus et ceteris , sive sit dextrum trigonum sive sinistrum , maxima diximus cum horoscopo vel cum ceteris societate coniungi ; sed et hoc qua ratione fiat , breviter explicamus . 
A prima horoscopi parte profecti in CXX . 
parte hunc locum constituimus . 
Si itaque CXX partes triplicaverimus , [ primum ] integrum CCCLX partium numerum complemus ; hac ratione coniunctionis iste locus horoscopo iungitur , sed et omnia trigona hac sibi societatis ratione iunguntur . 
Quadratum quoque cum horoscopo diximus validissima radiationis societate coniungi ; sed et huius coniunctionis rationem breviter ostendam . 
A parte horoscopi profecti in XC . 
parte hunc locum constituimus ; quadruplicantes itaque XC partes integrum CCCLX partium numerum complemus . 
Vide quam oportune quadratum sit latus signi : quia quadruplicatus XC partium numerus omnem substantiam CCCLX partium complet , ideo quadratum nomen accepit . 
Haec in omnibus quadratis ratio est . 
Diametra etiam diximus cum horoscopo radiationis societate coniungi ; sed et huius coniunctionis radiationem explicabo . 
A prima horoscopi parte profecti in CLXXX . 
parte hunc locum constituimus ; si itaque CLXXX partes duplicaverimus , integrum numerum CCCLX partium facimus . 
Unde quia duo integri numeri id est CLXXX bis iuncti integram CCCLX partium substantiam reddunt , maxima sibi haec loca societatis ratione iunguntur . 
Haec in omnibus diametris ratio est . 
Quae vero loca sunt ita posita , ut partes eorum nulla vel duplicatione vel triplicatione vel quadruplicatione integrum CCCLX partium numerum perficiant , nulla cum horoscopo nec cum alio signo societatis ratione iunguntur . 
Ac per hoc , quodcumque signum extra hunc numerum fuerit inventum , pigrum et ableptum dicitur . 
Explicare debemus , signa XII quas partes humani corporis teneant ; hoc enim et ad apotelesmata vehementissime proficit , praesertim cum locum valitudinis vel vitii volueris invenire . 
Caput hominis in signo Arietis est , cervix in Tauro , umeri in Geminis , cor in Cancro , pectus et stomachus in Leone , venter in Virgine , renes et vertebrae in Libra , natura in Scorpione , femora in Sagittario , genucula in Capricorno , tibiae in Aquario , pedes in Piscibus . 
Sic per haec signa tota membra hominis dividuntur . 
Nunc illud explicare debemus , quae stella quot horas dies menses annos bene collocata plures , pauciores vero male collocata decernat . 
Cum datorem vitae diligenter inspexeris , id est dominum geniturae , et videris , quo sit in loco positus et in quali signo et in qualibus partibus , sed et dominus signi ipsius , in quo est vitae dator constitutus , simili ratione perspexeris , quo sit in loco et in quo signo et in quibus partibus constitutus , Solem quoque et Lunam quatenus dator vitae et benivolae stellae respiciant , facile totius vitae poteris definire substantiam . 
Nam si et ipse dator vitae bono in loco sit positus et in bono signo et in bonis partibus , integer annorum decernitur numerus , praesetim si datorem vitae Iuppiter in diurna genitura , Venus in nocturna prospera radiatione sustentent . 
Saturnus si dator vitae fuerit et [ in ] integrum decreverit annorum numerum , LVII annos decernit ; si vero male decreverit , XXX annos aut menses XXX et horas XII decernit . 
Si Iuppiter dator vitae fuerit et bene decreverit , LXXIX annos decernit ; si male , annos XII aut menses XII et dies XII horas XII . 
Mars si dator vitae fuerit , si bene decreverit , LXIII annos decernit ; si male , annos XV aut menses XV dies XV horas XII . 
Sol si bene decreverit , CXX annos decernit , si male , XVIII annos , si medie , XLV . 
Venus si bene decreverit , LXXXIV annos decernit , si male , annos VIII dies VIII horas XII . 
Mercurius si bene decreverit , CVIII annos decernit , si medie , LXXIX , si male , annos XX aut menses XX dies XX horas XX . 
Luna si bene decreverit , LXXXIV annos decernit , si male , XXV . 
Si itaque dominus vitae vel dator vitae id est dominus geniturae in domo sua vel in altitudine sua vel finibus suis fuerit et conditionis suae stellae bonum ei testimonium perhibeant id est bona illum radiatione respiciant et ipsae stellae , quae testimonium perhibeant , bene sint positae , maior annorum decernitur numerus . 
Mediam vero aetatem tunc decernunt , si dator vitae sit quidem in finibus suis vel in suis domiciliis aut in ortu suo , horoscopus vero in Libra . 
Chronocratorem dixerunt Graeci temporum dominum ; sed initium temporum in diurnis genituris Sol accipit et ceteris dividit , in nocturnis Luna ; nec aliam rationem admittas , quia haec ab omnibus probatur . 
Cum itaque Sol dominus temporum fuerit , tenet dominatum annos decem menses novem ; simili modo et Luna , cum domina temporis fuerit , tenebit annos decem menses novem . 
In diurna itaque genitura primum decennium Sol accipit , secundum , qui in genitura per signorum cursum in secundo loco fuerit inventus , tertium , qui post secundum fuerit , et simili modo ceteri ; quod ut manifestius intellegas , hoc docemus exemplo . 
Si in diurna genitura Sol in Ariete fuerit inventus , ipse erit decennii dominus , sed et in quocumque alio signo fuerit . 
Quicumque itaque in Tauro fuerit , ipse erit secundo loco ; qui post Taurum fuerit , ipse enim est tertius ; sic et in ceteris . 
Hoc modo et in nocturnis genituris a Luna inchoantes faciemus . 
Sed quicumque decennium sortitus fuerit , licet sit totius temporis dominus , omnibus tamen stellis totam decennii substantiam dividit a se incipiens et postea illis tradens , qui sunt per ordinem positi , primo illi tradens de his qui sunt per ordinem positi , quicumque in themate secundus fuerit inventus . 
Quanta autem sit temporum distributio , breviter ostendemus : Sol accipit menses XIX , Luna menses XXV , Saturnus menses XXX , Iuppiter menses XII , Mars menses XV , Venus menses VIII , Mercurius menses XX . 
Quid autem ista temporum distributione fiat , in libris apotelesmatum dicemus ostendemusque , quid quae stella suscipiens tempus ab alia stella decernat ; omnia enim , quae nobis proveniunt bona vel mala , ista temporum ratione colligimus . 
Fines etiam vitae sic invenientur et omnis geniturae substantia et totum , quod stellarum ordo decreverit . 
Annum autem facillimis rationibus invenimus;nam ab horoscopo semper sumit exordium , et primus annus erit , in quo est horoscopus constitutus , secundus in secundo signo , tertium in tertio , et sic ceteri per ordinem . 
Alii in diurna genitura a Sole hoc idem faciunt , in nocturna a Luna ; et habet rationem . 
Dies etiam totius anni stellis singulis dividuntur ; quatenus autem dividantur vel unde initium accipiant , etiam hoc monstrare curae habebo . . . . 
quando aegritudines , quando inbecillitates , quando lucra , quando damna proveniant , quando gaudia , quando dolores . 
Nam cum benivolae stellae dies acceperint , ab omni malo liberamur ; cum malivolae , tunc nos repentini infortuniorum casus inpugnant . 
In quocumque itaque signo anni principium fuerit , eius signi dominus primos accipit dies et post ipsum ceteri , prout sunt singuli constituti . 
Quae itaque stella quot dies sortitur , etiam hoc docebo : Sol dies LIII , Luna LXXI , Saturnus LXXXV , Iuppiter XXX , Mars XLII , Venus XXIII , Mercurius LVII . 
In hoc dierum spatio omnia , quae nobis obveniunt , invenire possumus , sed prius signorum ac locorum qualitate perspecta ; nam bene collocata si aut tempus aut menses aut dies fuerit sortita et sit benivola , omnia bona decernit . 
Si vero malivola stella tempus aut menses aut dies acceperit et male sit collocata , infortunia pro locorum qualitate decernit . 
Omnia itaque prudenti inquisitione pertractans totam verissime geniturae poteris explicare substantiam . 
Ex istis institutis omnibus , quia tractatum antisciorum paulo ante distulimus , hunc locum nunc explicare debemus , ne quid a nobis in ista institutione praetermissum esse videatur . 
Antiscia Graecorum sunt nobis magisterio tradita ; nam nolo aliquis suspicetur , quod non sit apud Graecos ipse tractatus ; nam et Ptolomaeus nullam aliam rationem sequitur nisi antisciorum , et Antiochus , cum dicit , quod enim Libra Arietem propter terram quae media est non videat , quasi per speculum quidem antisciorum rationem attigit ; Dorotheus vero Sidonius , vir prudentissimus et qui apotelesmata verissimis et disertissimis versibus scripsit , antisciorum rationem manifestis sententiis explicavit , in libro scilicet quarto . 
Nunc , qua ratione colligantur antiscia , breviter explicabo . 
Initium antisciorum aut a Geminis et Cancro est aut a Sagittario et Capricorno . 
Inchoamus itaque nos instituentes a Geminis et Cancro ; Gemini in Cancrum antiscium mittunt et Cancer in Geminos , Leo in Taurum et in Leonem Taurus , Virgo in Arietem et Aries in Virginem , Pisces in Libram et Libra in Pisces , Aquarius in Scorpium et Scorpius in Aquarium , Sagittarius in Capricornum et Capricornus in Sagittarium . 
Si rursus initium a Sagittario et Capricorno fecerimus , simili modo in Geminis et in Cancro desinunt . 
Haec itaque semper omnia sagaci debemus inquisitione tractare , ne aliquando tam honesta professio falsis apotelesmatum mendaciis obumbretur . 
Sed hoc , quod de antisciis diximus , non sufficit , nisi etiam partes explicatae specialiter fuerint , quae in quam partem mittant et cuius antiscium rursus ipsae suscipiant . 
Et illud scire inter cetera oportet , quod in XXX . 
partem signi nulla pars mittat et quod XXX . 
in nullam partem mittat antiscium . 
Hoc itaque exemplum , quod de Geminis et Cancro fecimus , ad omnium signorum antiscia pertinebit : Geminorum pars I . 
in XXIX . 
Cancri partem mittit antiscium , rursus Cancri XXIX . 
pars in primam Geminorum partem antiscium mittit ; II . 
in XXVIII. , XXVIII . 
in II. ; III . 
in XXVII. , XXVII . 
in III. ; IV . 
in XXVI. , XXVI . 
in IV. ; V. in XXV. , XXV . 
rursus in V. ; VI . 
in XXIV. , rursus XXIV . 
in VI. ; VII . 
in XXIII. , XXIII . 
in VII. ; VIII . 
in XXII. , XXII . 
in VIII. ; IX . 
in XXI. , XXI . 
rursus in IX. ; X . 
in XX. , XX . 
rursus in X. ; XI . 
in XIX. , XIX . 
rursus in XI. ; XII . 
in XVIII. , XVIII . 
rursus in XII. ; XIII . 
in XVII. , XVII . 
rursus in XIII. ; XIV . 
in XVI. , XVI . 
rursus in XIV. ; XV . 
in XV. , rursus XV . 
in XV. , XVI . 
in XIV. , XIV . 
rursus in XVI. , XVII . 
in XIII . 
et rursus XIII . 
in XVII. ; XVIII . 
in XII. , XII . 
rursus in XVIII. ; XIX . 
in XI. , rursus XI . 
in XIX. ; XX . 
in X. , rursus X . 
in XX. , XXI . 
in IX. , rursus IX . 
in XXI. ; XXII . 
in VIII. , rursus VIII . 
in XXII. ; XXIII . 
in VII . 
et rursus VII . 
in XXIII. ; XXIV . 
in VI. , VI . 
rursus in XXIV. ; XXV . 
in V. , rursus V. in XXV. ; XXVI . 
in IV. , rursus IV . 
in XXVI. ; XXVII . 
in III. , III . 
rursus in XXVII. ; XXVIII . 
in II. , II . 
rursus in XXVIII. ; XXIX . 
in I. , rursus I . 
in XXIX . 
Ita Gemini et Cancer in se mittunt antiscia ; nam pars , a qua exceperit antiscium , ad eam a se rursus mittit antiscium . 
Sic itaque in semetipsis mittunt Taurus et Leo , sic Virgo et Aries , sic Libra et Pisces , sic Scorpius et Aquarius , sic Sagittarius et Capricornus . 
Ut hoc itaque manifestius intellegi possit , scilicet quod signum in quod signum antiscium mittat , ipsas partes specialiter scripsi , ut omnis obscuritas solveretur ; in quamcumque itaque pars prima antiscium miserit , ab ea suscipit ipsa rursus antiscium , sic secunda , sic ceterae . 
Geminorum itaque et Cancri scripsimus partes , quod exemplum etiam in ceteris signorum partibus servari convenit , et eorum scilicet signorum quaeque invicem in se dicimus antiscium mittere . 
I XXVIIII XV XV II XXVIII XVI XIIII III XXVII XVII XIII IIII XXVI XVIII XII V XXV XVIIII XI VI XXIIII XX X VII XXIII XXI VIIII VIII XXII XXII VIII VIIII XXI XXIII VII X XX XXIIII VI XI XVIIII XXV V XII XVIII XXVI IIII XIII XVII XXVII III XIIII XVI XXVIII II XXVIIII I Sic Taurus in Leonem , sic Leo rursus in Taurum ; sic Aries in Virginem , sic Virgo rursus in Arietem ; sic Pisces in Libram , sic Libra rursus in Pisces ; sic Scorpius in Aquarium , sic Aquarius in Scorpium ; sic Sagittarius in Capricornum , sic Capricornus rursus in Sagittarium . 
Si quae se itaque stellae in ordinatione geniturae non viderint , quaerendum est , an sibi per antiscium sociata radiatione iungantur . 
Cum enim antiscium sic miserint , ut trigonica se per antiscium vel quadrata vel diametra vel exagona radiatione coniungant , sic decernunt quasi sic sint simplici ordinatione compositae ; et sic omnia ista mixturarum ratione complentur . 
Quod cum feceris , omnia , quae in fatis hominum quaeruntur , facillime poteris invenire . 
Est autem ratio haec latens antisciorum naturali firmata consensu ; quam rationem alio tempore explicare curabo . 
Quantum autem antisciorum vis valeat et quantum antisciorum ratio operetur , ex hac genitura discere poteris , quam subicere curabimus . 
Is , in cuius genitura Sol fuit in Piscibus , Luna in Cancro , Saturnus in Virgine , Iuppiter in Piscibus in eadem parte in qua Sol , Mars in Aquario , Venus in Tauro , Mercurius in Aquario isdem cum Marte partibus , horoscopus in Scorpione , eius geniturae pater post geminum ordinarium consulatum in exilium datus est , sed et ipse ob adulterii crimen in exilium datus et de exilio raptus in administrationem Campaniae primum destinatus est , deinde Achaiae proconsulatum , post vero ad Asiae proconsulatum et praefecturam urbi Romae . 
Quicumque hominum , antisciorum nesciens rationem , si Solem cum Iove isdem partibus in V. ab horoscopo loco id est in Bona fortuna , inde etiam Iovis Iovem cui dederit , patrem beatum felicem potentem et cetera de ipso huiuscemodi pronuntiat ; de exilio vero eius et insidiis nihil poterit pronuntiare , nisi intentionem suam ad antisciorum rationem transtulerit . 
Meministi dixisse nos , quod Pisces antiscium in Libram mittant et Libra rursus in Pisces . 
Sol itaque et Iuppiter in Piscibus pariter constituti , in Libram mittentes antiscium , in hoc signo , in quo humiliatur atque deicitur , et in XII . 
loco geniturae id est in cacodaemone , paternum genus ostendit ignobile et ipsi patri famosum decernit exilium ; Iuppiter vero , cuius vim ac potestatem antiscii radius ex signo Piscium ad Librae transtulit signum , in XII . 
loco id est in cacodaemone per antiscium [ fuisset ] constitutus plurimos et ipsi et patri eius excitavit inimicos et eos superiores esse perfecit . 
Ecce etiam aliud , quod patri decrevit exilium : nam in Virgine constitutus Saturnus Solem de diametro vidit et antiscium eius [ de ] diametra radiatione respexit ; nam in Virgine constitutus antiscium in Arietem misit . 
Antiscium itaque eius in Ariete constitutum et Solis antiscium , quod in Libram fuerat missum , per diametrum sibi facta contraria amplissimi ordinis decreto in exilium mitti fecerunt ob hoc , quod Saturni et Solis antiscia in cosmicis constituta sideribus de diametro se viderunt . 
Ipsum vero quae ratio exulem fecit vel quae ratio adulterum ( hoc enim illi crimen obiectum est) , hac ratione monstratur . 
Diximus Cancrum in Geminos antiscium mittere ; in Cancro itaque Luna constituta antiscium misit in Geminos , cuius antiscium in Aquario constitutus Mars de dextro latere respexit ; et est perniciosus , quotiens de quocumque latere crescentis Lunae lumen exceperit . 
Nam superior effectus cum multis corporis vitiis postremo hunc eundem exulem fecit . 
Sed ipse Mars in Aquario constitutus in Scorpionem antiscium misit , in quo signo pars horoscopi fuerat constituta ; et primum quidem partem vitae id est horoscopi in IMC . 
constitutus violenta radiatione percussit ; deinde Lunae antiscium [ eius ] in Geminis constitutum plena trigoni radiatione respexit ; tertio antiscium eius in horoscopi parte sedit ; quarto antiscium Martis , quod in horoscopum miserat , Lunam in Cancro constitutam de trigono vidit . 
Ex omnibus itaque lateribus crescens Luna Martis percussa radiis multis valitudinibus oppressum postremo exulem fecit ; et , nisi Iuppiter in Piscibus constitutus horoscopum de trigono vidisset , numquam fuisset de exilio liberatus et , nisi Lunam in altitudine sua ( altitudo enim Iovis est Cancer ) de trigono vidisset , [ ut ] biothanatus interisset ; sed et deficere huiuscemodi Iovis beneficia in prioribus partibus diximus ob hoc , quia tertio die Luna in Leone constituta de diametro se plena lumine Martis radiis impegit ; et hic enim dies , id est tertius , plurimum in modum in genituris operatur . 
Quae vero illum ratio adulterum fecit , etiamhoc explicare curabo . 
In Aquario constitutus Mars antiscium in Scorpionem misit ; in occasu itaque geniturae Venerem positam antiscium Martis invenit ; est enim misera Venus et multis calamitatibus inplicata , si in occasu posita violenta Martis radiatione pulsetur . 
Et rursus antiscium Veneris in Leonem missum Martem in Aquario constitutum in IMC . 
de diametro respexit ; sed ex imo caelo Mars sine antiscii ratione Veneris quadrata radiatione coniungitur . 
Ex omnibus itaque rationibus et per semetipsos et per antiscia in principalibus cardinibus geniturae Venus et Mars aut quadratis aut diametris radiationibus inimico se genere societatis inpugnant . 
Haec illum ratio adulterii reum fecit . 
Mercurius vero in Aquario constitutus sine testimonio Iovis , id est in domo Saturni , et Saturnus in domo Mercurii commutatis invicem domibus absconsarum litterarum scium faciunt . 
Quod vero Venus de Tauro in Leonem misit antiscium , id est in domum Solis , et in medium caelum , de istis criminibus imperatorem in illum fecit sententiam dicere . 
Honores illi maximos in IX . 
loco in domo sua pleno lumine Luna constituta decrevit , praesertim quia in nocturna genitura conditionis suae secuta potestatem in decernendis honoribus habuit principatum ; doctrinam etiam et tantam litterarum scientiam inmutatis domibus Saturnus Mercuriusque decreverunt , ut oratio eius ac stilus veteribus auctoribus conferatur . 
Cuius haec genitura sit , Lolliane decus nostrum , optime nosti . 
Tractatis itaque his universis invenies , quanta vis sit antisciorum ; quam si qui diligenti fuerit disciplina consecutus , numquam eum tractantem fata hominum coniecturae fallit intentio . 
Nunc tu , quicumque hos libros legere conaris , cum omnem divinitatis scientiam acceperis et cum naturae sacris imbutus atque initiatus sacrati operis disciplinam . . . 
ad imaginem te divinitatis similitudinemque forma , ut sis semper praeconio bonitatis ornatus . 
Oportet enim eum , qui cotidie de diis vel cum diis loquitur , animum suum ita formare atque instruere , ut ad imitationem divinitatis semper accedat . 
Quare et disce et exequere omnia ornamenta virtutis et , cum te his instruxeris , esto facilis accessu , ut , si qui voluerit aliquid sciscitari , ad te cum nullo terrore trepidationis accedat . 
Esto pudicus integer sobrius , parvo victu , parvis opibus contentus , ne istius divinae scientiae gloriam ignobilis pecuniae cupiditas infamet . 
Dato operam , ut instituto ac proposito tuo bonorum institutum ac propositum vincas sacerdotum ; antistitem enim Solis ac Lunae et ceterorum deorum , per quos terrena omnia gubernantur , sic oportet animum suum semper instruere , ut dignus esse tantis caerimoniis omnium hominum testimoniis comprobetur . 
Dabis sane responsa publice et hoc interrogaturis ante praedicito , quod omnia quidem illis , de quibus interrogant , clara sis voce dicturus , ne quid a te tale forte quaeratur , quod non liceat nec interrogare nec dicere . 
Cave ne quando de statu reipublicae vel de vita Romani imperatoris aliquid interroganti respondeas ; non enim oportet nec licet , ut de statu reipublicae aliquid nefaria curiositate discamus . 
Sed et sceleratus atque omni animadversione dignus est , si quis interrogatus de fato imperatoris , quia nihil nec dicere poterit nec invenire ; scire enim te convenit , quod et haruspices , quotienscumque a privatis interrogati de statu imperatoris fuerint et quaerenti respondere voluerint , exta semper , quae ad hoc fuerint destinata , venarum ordinis involuta confusione conturbent . 
Sed nec aliquis mathematicus verum aliquid de fato imperatoris definire possit ; solus enim imperator stellarum non subiacet cursibus et solus est , in cuius fato stellae decernendi non habeant potestatem . 
Cum enim fuerit totius orbis dominus , fatum eius dei summi iudicio gubernatur , et quia totius orbis terrenum spatium imperatoris subiacet potestatibus , etiam ipse in eorum deorum numero constitutus est , quos ad facienda et conservanda omnia divinitas statuit principalis . 
Haec ratio et haruspices turbat ; quodcumque enim ab his invocatum fuerit numen , quia minoris est potestatis , maioris [ est ] potestatis , quae enim est in imperatore , non poterit explicare substantiam ; cui enim omnes ingenui , omnes ordines , omnes divites , omnes nobiles , omnes honores , omnes serviunt potestates , divini numinis et inmortalis sortitus licentiae potestatem in principalibus deorum ordinibus collocatur . 
Quare , quicumque aliquid de imperatoris quaesiverit , nolo eum truci ac severa responsione conturbes , sed ei docili sermone persuade , quod nuls possit de vita principis aliquid invenire , ut persuasionibus tuis monitus istum furorem temeritatis correcto mentis errore deponat ; sed nec deferre te volo , si quis aliquid male quaesiverit , ne , cum ille ob inlicitas animi cupiditates capitali sententia fuerit subiugatus , mortis ipsius causa extitisse videaris ; quod alienum est a proposito sacerdotis . 
Sit tibi uxor , sit tibi domus , sit honestorum amicorum copia , sit ad publicum assiduus accessus , esto ab omnibus contentionibus separatus , nulla negotia nociva suscipias , nec te aliquando pecuniae augmenta sollicitent , esto ab omni crudelitatis ardore sepositus , numquam alienis iurgiis vel capitalibus ac pestiferis inimicitiis gaudeas , sed tibi in omni conversatione placeat quieta moderatio ; fuge seditiones , fuge spe turbulenta certamina . 
Amicitiae fidem fortibus copulationibus stringe . 
Da operam [ da ] , ut in omnibus actibus fides tua incorrupta permaneat ; numquam conscientiam tuam falsis testimoniis polluas , numquam pecuniae fenus exerceas , ne alienis necessitatibus miserum tibi pecuniae conferatur augmentum ; iurisiurandi fidem nec promittas nec exigas , praesertim si propter pecuniam exactum fuerit , ne propter pecuniae miseram stipem divina numinum praesidia implorata esse videantur . 
Errantibus hominibus , praesertim quos tibi amicitiae necessitudo coniunxit , rectam vivendi viam monstra , ut tua institutione formati praeteritis vitae liberentur erroribus , ut non solum responsis , sed etiam consiliis perditas hominum possis instituere cupiditates . 
Numquam nocturnis sacrificiis intersis , sive illa publica sive privata dicantur ; nec secrete cum aliquo fabulas conferas , sed palam , sicut superius comprehendi , sub conspectu omnium istius divinae artis exere disciplinam . 
Nolo te vitia hominum in tractatu geniturarum manifestius explicare , sed , quotienscumque ad hunc locum veneris , responsum tuum cum quadam ruboris trepidatione suspende , ne , quod homini malus stellarum decrevit cursus , non dicere , sed exprobrare videaris . 
Secerne te ab spectaculorum semper illecebris , ne quis te fautorem alicuius esse partis existimet ; antistes enim deorum separatus et alienus esse debet a pravis illecebris voluptatum . 
Cum animum tuum his ornamentis ac praesidiis virtutis ornaveris , adgredere hoc opus et posteriores libros , quos de apotelesmatibus scripsimus , secura mentis animositate persequere . 
Quodsi ab his institutis , quae de moribus diximus , animum tuum ex aliqua parte transtuleris , vide , ne praeposterae cupiditatis instinctu aut sacrilego temeritatis ardore ad huius disciplinae secreta venias . 
Nec errantibus animi cupiditatibus religionis istius arcana committas ; non enim oportet perditas mentes hominum divinis initiari caerimoniis . 
Sed nec occupato animo et perdita cupiditate polluto inhaerere aliquando poterit istius venerandae scientiae disciplina , et patitur semper iacturam maximam , cum eam inproba professorum voluntas immaculat . 
Itaque purus castus esto , et si te ab omnibus nefariis actibus separasti , qui animum pessumdare consuerunt , et si te rectum vivendi votum ab omni scelerum liberavit invidia et si te purgatum et memorem divini seminis geris , adgredere hoc opus et posteriores hos libros memoriae trade , ut integram tibi scientiam divinitas tradat et ad animum tuum latente praesaga maiestate accedat , ut veram divinitatis scientiam consecutus in definiendis fatis hominum et in explicando vitae cursu non tantum lectionibus , sed propriis mentis iudiciis instruaris , ut plus tibi divinitate animi quam lectionum magisterio conferatur . 
Matheseos sermo totus qui pertinet ad definitionem apotelesmatum in sententias transferatur , ut patefactis omnibus atque monstratis , quae divini veteres ediderunt , studiosis huiusce artis viris tota plenissime per nos insinuetur huius prudentiae disciplina . 
Scire itaque nos principe in loco oportet , Lolliane decus nostrum , quod ad imaginem speciemque mundi formam hominis ac statum totamque substantiam deus ille fabricator hominis natura monstrante perfecerit ; nam corpus hominis ut mundi ex quattuor elementorum commixtione composuit , ignis scilicet et aquae , aeris et terrae , ut omnium istorum coniunctio temperata animal ad formam divinae imitationis ornaret , et ita hominem artificio divinae fabricationis composuit , ut in parvo corpore omnem elementorum vim atque substantiam natura cogente conferret , ut divino illi spiritui , qui ad sustentationem mortalis corporis ex caelesti mente descendit , licet fragile sed tamen simile mundo pararet hospitium . 
Hac ex causa hominem quasi minorem quendam mundum stellae quinque , Sol etiam et Luna ignita ac sempiterna agitatione sustentant , ut animal , quod ad imitationem mundi factum est , simili divinitatis substantia gubernetur . 
Quare illi divini viri atque omni admiratione digni Petosiris et Nechepso , quorum prudentia ad ipsa secreta divinitatis accessit , etiam mundi genituram divino nobis scientiae magisterio tradiderunt , ut ostenderent atque monstrarent hominem ad naturam mundi similitudinemque formatum isdem principiis , quibus ipse mundus regitur et continetur , perenniter perpetuitatis sustentari fomitibus . 
Mundi itaque genituram hanc esse voluerunt secuti Aesculapium et Hanubium , quibus potentissimum Mercurii numen istius scientiae secreta commisit . 
Constituerunt Solem in Leonis parte XV. , Lunam in Cancri parte XV. , Saturnum in Capricorni parte XV. , Iovem in Sagittarii parte XV. , Martem in Scorpionis parte XV. , Venerem in Librae parte XV. , Mercurium in Virginis parte XV. , horam in Cancri parte XV . 
Secundum hanc itaque genituram et secundum has conditiones stellarum et secundum testimonia , quae huic geniturae perhibent , et secundum istas rationes etiam hominum volunt fata disponi , sicut in illo libro continetur Aesculapii , qui Myriogenesis appellatur , prorsus ut nihil ab ista mundi genitura in singulis hominum genituris alienum esse videatur . 
Videamus itaque , quae stella luminibus quatenus vel qua ratione radiationis suae testimonia commodarit ; lumina sunt autem Sol et Luna . 
Saturnus se primum Lunae coniungit , nam Lunae est conditionem secutus ; ideo autem conditionem Lunae sequitur , quia in feminino signo constitutus Lunae in feminino signo constitutae per diametrum radios excepit . 
At vero cum idem Saturnus in ista scilicet genitura ad Aquarii signum transitum fecit , Soli se rursus simili radiatione coniunxit et rursus ad eam quam Sol conditionem componitur ; nam in masculino constitutus signo aequabili se testimonio radiationis adsociat , cum per diametrum Solem simili qua Lunam radiatione respexerit . 
Hac ratione etiam Iuppiter in Sagittario constitutus est , ut in masculino signo constitutus et per trigonum testimonium Soli perhibens Solis se primum conditioni coniungeret ; ob hoc in masculino signo constitutus in eiusdem generis signo constituto Soli adsociatus eius primum sequitur potestatem . 
Cum vero ad Pisces transitum fecerit , Lunae se rursus pari conditione coniungit ; nam simili modo per trigonum in feminino ipse signo positus Lunam in eiusdem generis signo constitutam aequata conditionis ratione respexit . 
Simili modo etiam Martis stella in Scorpio constituta , quia in feminino est signo , per trigonum Lunae testimonium perhibet ; cum vero ad Arietem venerit , ad Solis testimonium transit ; nam in masculino signo collocatus Soli trigonica se radiatione coniungit . 
Sed ista ratio in Venere commutata est ; in Libra enim constituta , cum sit ipsum signum masculinum , Lunae tamen per quadratum testimonium perhibet ; verum cum ad Taurum transitum fecerit , in feminino signo constituta et Solem quadrata radiatione respiciens ipsi rursus testimonium perhibet . 
Mercurii vero stellam in ista genitura communem esse voluerunt , quia neque Soli neque Lunae per quadratum neque per trigonum neque per diametrum testimonium perhibeat nec ista se cum Sole aut cum Luna radiatione coniungat , sed delectari quidem per diem Soli , si matutinus , per noctem vero Lunae , si vespertinus fuerit . 
Haec omnia , quae diximus , etiam in hominum genituris volunt observari debere et putant se fatum hominis invenire non posse , nisi istae radiationes sagaci fuerint inquisitione collectae . 
Sed ne quem hominum fabulosa commenta decipiant et qui putet a prudentissimis viris genituram istam sine causa esse compositam , omnia a nobis debent specialiter explicari , ut secreti istius prudentissima ratio omnibus hominibus diligentissimus expositionibus intimetur . 
Non fuit ista genitura mundi ; nec enim mundus certum diem habuit ortus sui nec aliquis interfuit eo tempore , quo mundus divinae mentis ac providi numinis ratione formatus est , nec eo usque se intentio potuit humanae fragilitatis extendere , ut originem mundi facili possit ratione aut concipere aut explicare , praesertim cum CCC milibus annorum maior apocatastasis , id est redintegratio , per pyrosin aut per cataclysmum fieri consueverit ; his enim duobus generibus apocatastasis id est redintegratio fieri consuevit . 
Tunc ergo exustionem diluvio id est pyrosin cataclysmus sequitur ; nulla enim re [ ab ] alia exustae res poterant renasci nec ulla re alia ad pristinam faciem formamque revocari , nisi admixtione aquae concretus pulvis favillarum omnium genitalium seminum collectam conceperit fecunditatem . 
Sed ut esset , quod mathematici in genituris hominum sequerentur exemplum , ideo hanc quasi genituram mundi divini viri prudenti ratione finxerunt . 
Libet itaque divinae istius compositionis explicare commenta , ut coniecturae istius admirabilis ratio magisterii studio pandatur . 
Voluerunt Lunam ita constituere , ut primum se Saturno coniungeret eique temporum traderet principatum , nec inmerito ; quis enim prima origo mundi inculta fuit et horrida et agresti conversatione effera , et quia rudes homines prima et incognita sibi vestigia lucis ingressos politae humanitatis ratio deserebat , Saturni hoc agreste et horridum tempus esse voluerunt , ut ad imitationem huius sideris in initiis vitae constituta mortalitas agresti se conversatione et inhumana feritatis exasperatione duraret . 
Post Saturnum Iuppiter accepit temporum potestatem ( nam huic secundo loco Luna coniungitur ) , ut deserto pristini squaloris cultior vita hominum purgatis moribus redderetur . 
Tertio vero loco Marti se Luna coniungens ei temporum tradidit potestatem , ut rectum vitae iter ingressa mortalitas et iam humanitatis quadam moderatione composita omnia artium ac fabricationum ornamenta conciperet . 
Post Martem dominandi Venus tempus accepit ; et quia per gradus crescens hominum disciplina etiam prudentiae ornamenta concepit , hoc tempus , quo mores hominum sermo doctus excoluit et quo homines singularum disciplinarum naturali scientia formati sunt , Veneris esse voluerunt , ut laeti ac salutaris numinis maiestate provecti errantes actus providentiae magisterio gubernarent . 
Ultimum vero tempus Mercurio dandum esse putaverunt , cui se novissimo Luna coniungit . 
Quid hac potest inveniri dispositione subtilius ? 
Purgatis agrestibus studiis , repertis artibus disciplinisque compositis per diversos actus humani se generis exacuit intentio , et quia mobile ingenium in homine unum vitae cursum servare non potest , ex variis institutis moribusque confusis malitiae crevit inprobitas , et vitae scelerum flagitia genus hominum hoc tempore facinorosis machinationibus et invenit et tradidit . 
Hac ex causa ultimum tempus Mercurio esse tradendum putaverunt , ut ad imitationem istius sideris intenta genus hominum plenam malitiae conciperet potestatem . 
Ex his itaque , quae per ordinem gesta sunt , et his , quicumque hominum succedentium temporum mutationem fecerunt , genitura mundi divina coniecturae interpretatione composita est ; et nobis hactenus et origo et cursus humani generis traditur , [ et ] ut hoc esset , quod in genituris hominum sequeremur exemplum . 
Ne quid autem a nobis praetermissum esse videatur , omnia explicanda sunt , quae probant hominem ad imitationem mundi similitudinemque formatum . 
Apocatastasin per pyrosin et per cataclysmum fieri et nos diximus et ab omnibus comprobatur . 
Substantia etiam humani corporis completo vitae cursu simili ratione dissolvitur ; et quotienscumque naturali caloris ardore corpus hominis . . . 
nimis laxatum humorum inundationibus evaporat , ita semper aut ignito ardore decoquitur aut nimia desudatione dissolvitur . 
Nec aliter prudentissimi medicinae artis interpretes substantiam humani generis naturali pronuntiant fine dissolvi , nisi aut humor ignem dissolverit aut calore rursus dominante extinctus medullitus sanguis aruerit . 
Sic omnifariam ad imitationem mundi hominem artifex natura composuit , ut , quicquid substantiam mundi aut dissolvit aut format , hoc etiam hominem et formaret et solveret . 
Cur auteminitium signorum XII ab Ariete esse voluerunt , etiam hoc nunc explicandum [ id ] est , quod in libro institutionis [ explicavimus ] quaestio ista explicari non poterat , nisi fuisset mundi monstrata genitura , quam in libro institutionis explicare non debui , ne rudes discentis animos expositio ista obscura interpretatione turbaret . 
Retractans itaque genituram mundi , quam diximus a sapientissimis viris prudentissime esse compositam , inveni MC . 
geniturae in Ariete esse positum . 
Ob hoc itaque , quia frequenter , immo semper MC . 
in omnibus genituris possidet principatum et quia hic locus supra primum verticem est et quia ex hoc loco totius geniturae fundamenta colligimus , oportune ex hoc signo initium signis omnibus datum est , praesertim cum maxima pars stellarum , sed et ambo lumina , id est Sol et Luna , radios suos in hoc signum miserint . 
Quibus omnibus gentibus siderum initium ex hoc signo inchoari convenit . 
Nunc quia haec dicta sunt atque monstrata , definiendum est , per singula geniturae loca quid constitutae singulae stellae decernant . 
Et quamvis quidam putent platicam istam disputationem , tamen discentis ingenium facili institutionis magisterio componit , ne quasi in tenebris constitutus mathematicus caduca erroris confusione turbetur . 
Sed licet platice definita haec a quibusdam putentur , etiam partiliter in hoc libro multa dicentur . 
Tunc enim habebunt efficaciam suam stellae , si in locis suis singulis partiliter fuerint collocatae . 
Saturnus per diem in horoscopo partiliter constitutus , id est si in ea parte est qua horoscopus , faciet cum summo clamore edi partum . 
Erit autem iste , qui nascitur , maior omnibus fratribus , aut , si quis ante eum natus fuerit , a parentibus separatur . 
Semper autem deus iste per diem in omnibus quattuor cardinibus faciet primos nasci aut primos nutriri aut eos fratres , qui ante se nati fuerint , . . . . . 
facit inflatos ac superbiae spiritu sublevatos . 
Si vero Saturno per diem in horoscopo constituto Mars alium geniturae possederit cardinem vel in anafora cardinis fuerit , multorum malorum significat adventum . 
Faciet enim maxima pericula et labem patrimonii ; frequenter vero , si nulla se istis benivola stella in bono geniturae loco posita forti radiatione coniunxerit et si crescentis Lunae Mars radios exceperit , biothanatos facit . 
Si vero per noctem Saturnus in parte horoscopi fuerit constitutus , is , qui sic eum habuerit , maximis langoribus impeditur et magno semper labore deprimitur . 
Quibusdam vero circa aquam dabit actus , sic tamen , ut semper laboriosis conversationibus atterantur . 
In secundo loco Saturnus ab horoscopo cum possederit locum , facit aegritudines graves et eversiones maximas . 
Uxoris etiam et filiorum interemptor est et maximarum turbarum et frequentium concitator , sed et paternam ac maternam substantiam dissipat . 
Ipsum vero , qui natus fuerit , tardiorem in omnibus actibus facit , quibusdam perpetuas indicit corporis valitudines . 
Si vero sic constituto Saturno Mars in quolibet geniturae cardine fuerit et Solem per quadratum vel per diametrum viderit aut Lunam crescentem simili ratione respexerit , faciet miseros pauperes destitutos et qui corpus suum cotidianis operibus opponant . 
Si vero per diem in secundo signo ab horoscopo fuerit , tarde et gradatim augmenta patrimonio dabit , ipsos vero absconsos latentes et animo pauperes reddit et habere se aliquid semper negantes . 
Quibusdam vero ex aquaticis actibus vel ex humidis negotiis vitae subsidia largitur . 
In tertio signo Saturnus ab horoscopo constitutus facit pigros tardos et nullam substantiam patrimonii requirentes . 
Si vero cum Mercurio ac Luna in hoc loco fuerit , faciet cum stultitia malitiosos , sacrilega contra divinitatem verba iactantes , perdentes semper patrimonium suum , fures , sed quos in furtos prosper numquam sequatur eventus . 
Si vero his ita positis quacumque se Mars ratione coniunxerit , accusatores sycofantas malos malivolos invidos malitiosos faciet et mala semper morte pereuntes . 
In quarto loco Saturnus ab horoscopo partiliter constitutus , id est in IMC. , si per diem hunc locum tenuerit , faciet pecuniarum avidos , custodes auri et argenti . 
Per noctem vero in hoc signo si fuerit , paternum patrimonium dissipat et citam patris mortem faciet , aegritudines etiam graves et frigidos horrores corporis , et in prima aetate faciet semper infamem . 
Si vero Lunam de quadrato vel de diametro viderit aut si Luna in eadem parte fuerit qua ipse constituta , sterilitatem filiorum faciet ; cogit eum , qui natus fuerit , alienos sibi filios adoptare aut tutores pupillorum facit et ex latentibus doloribus perpetuae valitudinis vitio deformat . 
Matrem vero eius , qui natus est , cito viduam reddit et ex muliebribus graves ei valitudines inrogabit stomachique facit perpetuis doloribus fatigari . 
In quinto loco Saturnus ab horoscopo constitutus , si per diem in isto loco fuerit , reges faciet ac duces et maxima largitur insignia potestatis . 
Si vero Saturno posito Sol in parte horoscopi fuerit inventus sic et coniunctionem Lunae Saturnus crescentis exceperit , perpetuas tribuit felicitates et maiorum potestatum ornamenta decernit . 
Si vero sic Saturno posito non Sol , sed Iuppiter in horoscopo fuerit , faciet minoris loci magistratus et cui singularum civitatum gubernacula credantur , dominos autem maximi patrimonii faciet , ita ut ex suis opibus etiam alios sustentare possint . 
Si vero neque Sol neque Iuppiter in horoscopo fuerint et coniunctionem Lunae crescentis exceperit et sit in quinto loco constitutus , dabit substantiam et hereditates ; erunt tamen frequenter sine uxore aut indignis sibi matrimoniis copulantur . 
Si vero per noctem istum geniturae locum Saturnus tenuerit , processu aetatis quantulumcumque domino partem felicitatis adsignat , virtutem vero eius inconstantem facit , tardum etiam in omnibus actibus hominem et pigrum demonstrat ; quosdam autem , si deficiens se ei Luna coniunxerit , facit patrimonium amittere et , quicquid ante quaesitum fuerat , misera laceratione deperdere . 
In sexto loco Saturnus ab horoscopo constitutus omne patrimonium dissipat ; male enim semper in isto constituitur loco . 
Facit etiam aegritudines , praesertim si deficiens se ei Luna coniunxerit vel si eum deficiens per diametrum respexerit vel si quadrata ei deficiens fuerit ; faciet infelices infames erraticos , qui in uno numquam possint consistere loco . 
Si autem sic constitutum Saturnum vel de quadrato vel de diametro Mars respexerit vel si cum eo in ipso signo fuerit , faciet latentes corporis dolores vel pthisicos dysentericos et , si sic eos positos nullius benivolae stellae radiatio mitigarit , faciet eos , qui nati fuerint , ex istis valitudinibus deperire . 
In septimo loco Saturnus ab horoscopo constitutus id est in occasu partiliter , si matutinus fuerit , in diurna scilicet genitura , bonus erit et maximam decernit substantiam , sed tunc cum fuerint limen senectutis ingressi ; maximam enim sic positus senectutis largitur aetatem et pecuniarum custodem faciet ; latentium vero corporum dolores indicit , facit enim aemorroicos aut nervorum dolore contractos . 
Si vero in hoc loco vespertinus fuerit , fistulas circa anum facit et simili modo aemorroicos , praesertim si ita eum proximum qualicumque Mars ratione respexerit ; facit enim reumaticos et quibus frequenter apostemata nascantur et quos semper uxorum casus gravi doloris acerbitate conficiant . 
In octavo loco Saturnus ab horoscopo constitutus , si per diem fuerit hactenus collocatus , procedente aetatis tempore augmenta patrimonii largitur ; quibusdam vero simili modo hoc loco constitutus si in Martis signo fuerit vel Martis finibus , ex alienis mortibus pecunias decernit . 
Si vero per noctem in hoc loco fuerit constitutus , eversionem patrimonii faciet ; si Luna eum quadrata vel diametra ratione respexerit , malum . . . . . 
si sic constituto Saturno in domo Saturni Luna constituta praecedentibus eum radiationibus respexerit . 
Quodsi Lunam sic positam cum Saturno Mars ex aliqua parte qualibet radiatione respexerit , biothanatos facit . 
Quodsi Mars . . . . . 
sit et Iuppiter Lunam et Saturnum sic , sicut diximus , collocatos oportuna radiatione respexerit , bonos bonae vitae opinionisque faciet , sed circa adfectus uxoris semper instabiles . 
Bona autem radiatio trigonica est aut exagona . 
In nono loco Saturnus ab horoscopo constitutus magos [ ac ] famosos faciet vel philosophos opinatos vel sacerdotes templorum in magica semper opinione famosos ; facit etiam pro qualitate signorum haruspices vates mathematicos vera semper interpretatione fulgentes et quorum responsa sic sint quasi quadam divinitatis auctoritate prolata . 
Quosdam autem faciet in templorum cultu semper perseverare aut praepositos religionum , interdum somniorum divinos reddit interpretes , sed et frequenter facit philosophos capillatos . 
Si vero per noctem hoc loco fuerit constitutus , faciet iras deorum , imperatorum odia , praesertim si Luna imminuto lumine ad eum feratur quacumque ratione . 
Maiora autem a diis vel ab imperatore ei , qui sic natus fuerit , decernuntur mala , si sic positum cum Luna Saturnum Mars ex aliquid parte respexerit ; mitigantur vero , si de oportuno loco Iovis ei radius accesserit et si in suis finibus fuerit vel in domo Solis vel in altitudine sua , si tamen se trigonica Iovi radiatione coniunxerit . 
In decimo loco Saturnus ab horoscopo constitutus partiliter in MC . 
faciet imperatores , duces , praefectos praetorio . 
Si sic posito Saturno in his locis , in quibus exaltatur , Sol in horoscopi parte fuerit constitutus , Saturnus autem , sicut ante diximus , in MC . 
per diem fuerit inventus , faciet honestos honestis moribus agricolas , sed locupletes , et quorum possessiones aut mari aut fluviis aut stagnis semper adiacent . 
Dabit etiam substantias maximas , magnam gloriam et a maioribus personis hereditates , praesertim si sic ei posito Mars nulla se radiatione coniunxerit . 
Quodsi Mars eum sic positum respexerit validissima coniunctione , haec , quae diximus , minorapraestabit . 
Si vero per noctem in MC . 
fuerit inventus , infelicitates decernit , patrimonii amissionem faciet , denegabit nuptias , denegabit filios , praesertim si in malignae stellae vel signo vel loco vel finibus fuerit inventus . 
Quod si benivola stella sic positum per noctem [ saltem ] Saturnum bona radiatione respexerit , id est Iovis aut Veneris , specialiter quos paulo ante diximus denegari , ex aliqua parte largitur . 
Sed specialiter Saturni stella per noctem in omnibus cardinibus constituta mala geniturae maxima decernit ; uxores enim perimit , filios prosternit et acerbos dolores orbitatis semper indicit . 
Quodsi sic positus coniunctionem Lunae deficientis exceperit , is , qui sic Saturnum habuerit , erit paupertatis onere confectus , ut et cotidianae vitae alimenta vix habeat , praesertim si Luna in feminino signo constituta deficiens lumine se Saturno coniunxerit . 
Quodsi sic Saturnus positus radios Lunae crescentis exceperit , inaequalitatem vitae decernit , ut non sit in eo , qui sic habuerit Saturnum , unus vitae similisque cursus , sed ut semper se mutabili diversitate convertat . 
Si vero sic posito Saturno Mercurii se ei stella sociaverit , acumen cordis maximum dabit et longam vitae substantiam , praesertim si dominus geniturae vel dator vitae fuerit . 
Quodsi contrarius fuerit is , qui dominus geniturae est , ei , qui dator vitae fuerit , ex his annis , qui decreti fuerint , triginta annos subtrahit ; sed et fortiora mala decernit , quotienscumque sic collocatus contra dominum geniturae , quem Graeci oecodespoten vocant , vel si contra datorem vitae fuerit collocatus , praesertim si Mars eum quadrata vel diametra radiatione respexerit . 
Faciet enim , si sic fuerit collocatus , paralyticos ridiculos gibbos nanos incurvos hermafroditos et quaecumque his sunt similia ; decernit autem haec secundum corpora signorum atque substantiam . 
Quodsi sic Saturno posito ab eo recedens Luna Marti se coniunxerit , in nocturnis scilicet genituris , faciet insanos lunaticos melancholicos languidos . 
Quodsi sic Saturnus constitutus in nocturna genitura in extremo cornu deficientis Lunae haeserit , facit thisicos . 
In undecimo loco Saturnus ab horoscopo constitutus mediocria decernit bona ; et quando aliquid magnum fuerit largitus , eum , qui natus fuerit , in eo loco et in eo ordine collocabit , in quo fuit pater eius ante collocatus , sed post trigesimum aetatis annum ; nam ante trigesimum aetatis annum quicquid quaesierit amittit , nec poterit dignitatem vel patrimonium consequi , nisi prima triginta annorum spatia transierit . 
In duodecimo loco Saturnus ab horoscopo constitutus tumultus servilis discrimina vel propter servos pericula decernit et distringit servitio , qui sic eum in genitura habuerit collocatum ; faciet etiam maximas aegritudines , sed et valitudines non modicas , praesertim si sic Saturno posito Luna ex aliqua parte se coniunxerit et si nulla benivola stella in geniturae cardinibus fuerit collocata . 
Nam si sic posito Saturno benivola stella in quocumque geniturae cardine fuerit inventa , haec mala , quae diximus , ex parte aliqua mitigantur ; quae omnia mitiora erunt atque leviora , si per diem Saturnus sic fuerit inventus , fortiora vero et vehementiora , si istum locum in nocturna genitura possederit . 
Sed in his omnibus locis Saturno posito partem eius diligenter inquire , ut invenias , in quo loco et in quibus finibus duodecatemorium eius sit collocatum , ut ex duodecatemorio et ex finibus duodecatemorii omnem Saturni invenias potestatem . 
Si Iuppiter in primo cardine partiliter id est in parte horoscopi fuerit constitutus , in his praesertim signis , in quibus gaudet , vel in suis domiciliis vel in suis finibus vel in altitudine sua , faciet nobiles gloriosos magnis semper praepositos civitatibus , interdum magnarum civitatum decem primos pro mensura geniturae , bonos venustos benivolos laetos divites , praesertim si per diem in horoscopi partibus fuerit inventus et si nulla malivola stella sic ei posito ex aliqua parte restiterit . 
Nam si Iovem sic positum malivola stella contraria radiatione respexerit , totum quicquid Iuppiter decreverit ex maxima parte minuitur . 
Si vero per noctem in horoscopi parte fuerit inventus , faciet primum nasci inter fratres vel , qui ante ipsum natus fuerit , interimit vel in longinquis eum separavit et constituit regionibus ac locis , ut ipse in paterna domo habeat principatum . 
Facit autem bene nutriri et parentes eius in maxima felicitate constituit . 
Quodsi sic per noctem Iove posito malivola stella restiterit , omnem paternam ac maternam substantiam dissipabit . 
Semper autem Iuppiter in cardinibus geniturae collocatus aut primos nasci faciet aut fratres eius maiores interimit , ut ipse , sicut superius dixi , solus in domo paterna habeat principatum . 
Quodsi per noctem vel diem in horoscopo constituto Iove crescens Luna quacumque se ei radiatione coniunxerit , faciet maximos administratores , rectores civitatum et maximis negotiis saepe praepositos . 
In secundo loco ab horoscopo Iuppiter constitutus extraneas hereditates decernit et ab extraneis faciet adoptari ; dabit autem magnorum mobilium et maximarum possessionum dominia , si sic posito Mercurius et ipse bene positus bona se radiatione coniunxerit . 
Quodsi sic positum Iovem , cum societate Mercurii scilicet , Mars vel Saturnus ex aliqua parte respexerit , frequenter mutabit statum et de bonis actibus ad malos actus transferri faciet ; et erit , qui sic Iovem habuerit , semper in omni vita varia diversitate mutabilis , ut nunc abundet divitiis , nunc paupertatis onere deprimatur . 
In tertio loco Iuppiter ab horoscopo constitutus nec bonus est nec malus , sed aequali semper moderatione componitur , ut interdum eorum patrimonia dissipentur , interdum vero illis insperatae divitiae conferantur . 
In quarto loco Iuppiter ab horoscopo partiliter constitutus , id est in IMC. , maximos facit viros iuridicos vel legum latores vel legum interpretes et iuris peritos . 
Facit etiam iumentorum amatores atque cultores , pro qualitate signorum nuntios regum vel ducum vel iudicum , et quibus primi cursus publici cura sollicitudoque mandetur , et qui cursu publico iussu principum vel ducum [ vel ] hac atque illac frequenti discursione mittuntur . 
Faciet notos principibus , publicis actibus praepositos , et qui deorum se praesidio committant et a diis remedia postulent et quibus di rectum iter frequenti significatione demonstrent . 
Plurimi autem , cum sic habuerint Iovem , futura praenoscunt et habent in templis honores frequenter maximos ; alii autem pro qualitate signorum thesauros inveniunt . 
Semper autem sic positus Iuppiter usque ad mortem felicem decernit senectutem . 
Si vero sic . . . . . . 
collocatus , nobilem patrem facit et gloriosum , sed patrimonium eius circa medium aetatis tempus dissipabit et rursus postea colligit . 
Erit autem circa feminarum coitus tardior et a filiorum adfectibus separatus . 
Si vero per noctem fuerit inventus , mediocres in substantia faciet homines et processu temporis feliciores . 
In quinto loco Iuppiter ab horoscopo constitutus magna felicitatum augmenta decernit ; facit eum , qui natus fuerit , in maximis rebus publicis honoratum , praesertim si in domiciliis vel in finibus vel in altitudine sua vel in domo Solis fuerit inventus . 
Quodsi sic posito Iove Mars se bona radiatione coniunxerit , faciet duces , dabit etiam vitae ac necis potestatem . 
Quodsi sine Marte sic posito Iove Mercurius et Luna se ex aliqua parte coniunxerint , faciet procuratores regum aut rationales . 
Quodsi sine his omnibus Venus ei se sola ex aliqua parte coniunxerit , faciet affluentia felicitatis ornatos ; nam sicut superius diximus , si cum Marte sic fuerit constitutus , is qui sic eum habuerit , regali erit semper potestate perspicuus et sententiae eius sic erunt , tamquam ab eo cunctis hominibus divina documenta proferantur . 
Erit autem , qui sic eum habuerit , fortis corpore validis ossibus . 
Et si coniunctionem cum vento Lunae crescentis exceperit , divinae atque inmortalis paene substantiae homines procreabit . 
Oportet autem semper eum , si sic Iuppiter fuerit collocatus , quo vento currens Luna ad eum feratur ; difficile enim ista ratio colligetur . 
Nam si in aquilone constituto Iove ex austro recedens Luna crescenti ac pleno lumine se iunxerit , in quinto scilicet Iove loco ab horoscopo constituto et his signis , quibus gaudet , vel in domiciliis suis vel in altitudine sua per diem dumtaxat , faciet invictos imperatores , et qui totius orbis gubernacula teneant , praesertim si sic Iove collocato in his Sol signis , in quibus gaudet vel in quibus exaltatur , trigonica se ei radiatione coniunxerit . 
Gaudet autem per diem Solis ac Saturni radiatione adornatus , praesertim si in matutino ortu fuerit constitutus . 
Quodsi sic positus Iuppiter , sicut diximus , deficientem exceperit Lunam , faciet honestis moribus homines et moderatae dignitatis gratia sublevatos et quibus numquam se onus paupertatis inponat . 
Quodsi sic posito Iove sine coniunctione illa ventorum , quam diximus , crescens se Luna simplici radiatione coniunxerit , faciet administratores consulares , frequenter etiam consules ordinarios , praesertim si diurna genitura fuerit . 
Si vero Mercurius se societate radiationeque coniunxerit , longos annos et vitae maxima spatia decernit ; dabit etiam utriusque sexus filios aut geminos , praesertim si ipse fuerit dominus geniturae vel dominus partis horoscopi vel dominus eius signi , in quo est dominus geniturae collocatus . 
Quodsi in nocturna genitura contra datorem vitae fuerit collocatus ( non enim gaudet Iuppiter in nocturnis genituris ) , eius aetatis , quaecumque decreta fuerit , duodecim annos aufert . 
Sed et si in nocturna genitura Mars ei vel Venus vel Luna contrario se [ ei ] cursu monstraverit , maximis eum , qui sic natus fuerit , faciet vitiis implicari secundum naturam scilicet signorum atque substantiam . 
In humanis enim signis sic positus faciet libidinosos et circa amores insana cupiditate praeposteros , facientes ea quae mulieres facere consueverunt.In quadrupedibus vero signis sic positus venatores faciet et ferarum amatores et quos semper silvarum deserta delectent et laboribus implicatos . 
In terrenis vero herbarios faciet et plus volentes scire quam patitur humanae naturae substantia ; in aquosis vero piscatores , et quibus circa fluvium vel mare vel paludes sit subsidium , laboriosos sane et ex istis artibus saepe viventes . 
Quodsi sic posito Iove in nocturna genitura resistentibus ei his , quibus diximus , Luna ab eo recesserit , inaequalem vitam faciet et frequentiores miserias indicit . 
Sed hoc a malo ex aliqua parte temperabitur , si sic ab eo recedens Luna Veneri se oportuna radiatione coniunxerit . 
Quodsi sic posito Iove Luna ab eo recedens nullius stellae habuerit coniunctionem , maximas infelicitates labores miseriasque decernit . 
Quodsi sic posito Iove recedens ab eo Luna et quodammodo fugiens per quadratum se vel diametrum radiis Martis obiecerit , biothanatos faciet secundum naturalem signi formam atque substantiam . 
Si enim per diametrum sic [ enim ] a Iove recedentem Lunam Mars hac , qua diximus , ratione respexerit in nocturna genitura , faciet rixas pericula et magna semper cum inferiore certamina . 
Unde per noctem in hoc signo Iuppiter frequenter malas decernit calamitates . 
In sexto loco Iuppiter ab horoscopo constitutus maxima mala decernit ; faciet enim natos frequenter exponi , maxime si in sexto loco constitutus ipse dominus eius signi fuerit , in quo est horoscopus vel in quo est MC . 
constitutum , praesertim si in nocturna genitura fuerit et si per diametrum Solem vel Saturnum vel Martem respexerit , et si sic positus Lunam deficientem de quadrato respexerit vel cum eodem Luna in eodem signo deficiens fuerit . 
Quodsi sic positus sine malivola cuiusdam stellae radiatione crescentis Lunae lumen exceperit , haec quae diximus ex pars aliqua mitigantur ; et facit aurifices aut eos , qui neto auro vestes pingunt ; facit interdum et argentarios . 
Sed nihilo minus , etiam si eas artes fuerit largitus , hos eosdem crebra eversione desubitat . 
Locus enim , id est sextus , habet malitiae propriam praerogativam , et quaecumque stella in ipso loco fuerit , id est in sexto , ad decernenda mala maximas vires ex loci vitio mutuabitur . 
In septimo loco Iuppiter ab horoscopo constitutus , id est in occasu partiliter , in diurna scilicet genitura , faciet locupletes divites et longae ac beatae senectutis spatia decernit ; sed filiorum locum et coniugis nocturnus maxime versat ; nam et carissimam et moratam uxorem amittat necesse est , et amati filii vel filiae miseram videbit mortem . 
Si vero per noctem in eo loco geniturae fuerit inventus , crescente aetate augmenta patrimonii consequitur , mediocris vero substantiae erit et tantarum facultatum , ut ne quid desit . 
In octavo loco Iuppiter ab horoscopo constitutus labefactat frequenter patrimonium et inimicos maximos facit et seditiones frequenter ex populo , et malitiosis semper actibus occupatos , facit etiam ignobiles et stultam iactantes animositatem , praeposteros et quorum furor ad insaniam procedat , praesertim si sic posito Iove cardinem aliquem geniturae malivola stella possederit . 
Quodsi in eo loco constitutus vel se cum habuit Mercurium vel eum trigonica radiatione respexerit et ei crescens Luna se bona radiatione coniunxerit , faciet aut procuratores regum aut rationales aut quibus nuntiandi potestas conceditur ; et semper in prima aetate morientur . 
In nono loco Iuppiter ab horoscopo constitutus , si diurna fuerit [ in ] genitura , faciet eum , qui natus est , futura quaeque dicere et reddit deorum semper interpretes . 
Quidam autem et sacerdotia consecuntur , aliis facit de templis conferri aliquid muneris , sed interdum facit et damna et aestus [ damni et ] animi . 
Si vero nocte in eo loco fuerit constitutus , facit semper falsa somnia somniantes et qui de diis frequenter aliquid mentiantur , et qui de deorum sortibus spem sibi aliquam polliceantur , et qui se ex hoc vegetatos semper existiment . 
In decimo loco Iuppiter ab horoscopo constitutus , id est in MC . 
partiliter per diem , publicorum negotiorum faciet principes , faciet maximarum civitatum decem primos et quibus a populo honores maximi conferantur , claros et qui se velint semper gratia ostentationis exerere , sed in vita luxuriosos reddit . 
Quosdam etiam facit magnorum virorum aut imperatorum negotia tractare , alios per totam vitam suam faciet coronatos . 
Sed maximas felicitates decernit sic positus , si nulla ei malivola stella in IMC . 
posita restiterit . 
Quodsi sic posito Iove in MC . 
malivola stella restiterit , quicquid ei in prima aetate dignitatis vel honorum vel divitiarum collatum fuerit , totum in vita posteriore minuitur ac dissipatur et funditus evertitur , nisi occasus , id est septimus ab horoscopo locus , alterius benivolae stellae fuerit lumine munitus . 
Si vero per noctem in decimo loco fuerit constitutus , honestos quidem moribus facit , sed qui cito fallantur et quorum patrimonium frequenti et cita dissipatione depereat . 
In undecimo loco Iuppiter ab horoscopo constitutus maximas decernit felicitates et magnas notitias largitur ; dat etiam famosas potestates , fasces etiam et proconsulare decernit imperium , si Sol et Venus bona se ei radiatione coniungant et si Luna ab austro recedens Iovi in aquilone constituto plena se coniunxerit , id est si tali ad eum cursu feratur , qualem in quinto loco descripsimus . 
Minuuntur autem haec omnia et efficaciam suam perdunt , si in nocturna genitura sic fuerit constitutus . 
Si vero Mars sic Iovi constituto contrarius fuerit in octavo loco geniturae positus , in magnis ac potentibus felicitatibus constitutus et maximis divitiis cultus . . . . . 
totum , quicquid ei vel honorum vel dignitatis conlatum fuerit , miseriarum atque infelicitatis incursione mutatur . 
In duodecimo loco Iuppiter ab horoscopo constitutus maximas decernit infelicitates ; facit semper inimicos potentes et qui eum crebra potestate deterreant , praesertim si partiliter horoscopum malivola stella possederit , vel si Iove constituto [ idest ] in VII. parte horoscopi Mars fuerit inventus . 
Nam si sic Iove constituto idest in XII. loco ab horoscopo Mars in occasu geniturae fuerit constitutus , idest in VII . 
ab horoscopo loco , biothanatos sine dubitatione perficiet . 
Maiora autem erunt haec mala et fortiori calamitate praevalida , si in XII. loco Iovem constitutum per diametrum Sol Saturnusque respexerint . 
Erunt autem pauperes aerumnosi , si sic Iove constituto in nocturna genitura deficiens se Luna per diametrum opposuerit . 
Si vero neque ei Sol neque Saturnus in diametro fuerint et bona geniturae loca possederint nec deficienti lumine Iovi se Luna contulerit , faciet eos , qui sic habuerint Iovem , quodam subtili artificio saepe pollentes , aut aurifices aut ex auro vestes pingentes aut inauratores aut musivarios aut ex argento quaedam facientes opera . 
Adpetitur autem atque laudatur , quaecumque ars fuerit , si sic Iovi constituto Veneris sese stella oportuna societate coniunxerit . 
In Iove quoque in duodecatemorium diligenter inquire , ut ex duodecatemorio vires eius diligenti ratione repperias . 
Mars in horoscopi partibus partiliter constitutus in nocturna genitura et in masculinis signis faciet militares ; matutinus autem si fuerit partiliter in horoscopo constitutus sine radiatione Iovis , faciet nigrastros alteros longiores , plus volentes donare , quam patrimonii ipsorum substantia patitur , ita ut profusi esse videantur , sed quorum actus omni semper ratione publicentur . 
Si vero per noctem horoscopus in Martis domicilio sit constitutus , in signo scilicet masculino , et in eodem signo idest horoscopo Mars fuerit inventus et Iuppiter cum eo sit partiliter in eodem signo aut solida eum radiatione respexerit , faciet bellorum duces , sed quibus omnis committatur exercitus , mortis ac vitae dominos et quorum adventum civitates semper aut provinciae maximae perhorrescant , felices fortes graves et quorum irae magnis semper indignationibus proferantur . 
Sed nec coniugem nec filios sic positus caro diligere permittit adfectu . 
Per diem vero si in horoscopo partiliter fuerit inventus , calidos audaces furiosos peregrinos facit et in omnibus semper instabiles et qui , quicquid ausi fuerint , nulla potuerunt ratione complere , sed semper de manibus eorum quicquid nacti fuerint defluit ; patrimonia autem eorum , qui sic Martem habuerint , dissipantur . 
Sed et omne vitae substantiam , uxores etiam ac filios amittunt , nec aliquid illis [ vel ab ipsis ] de paterna substantia reservatur , sed et haec prima aetate depereunt . 
Quodsi sic Iuppiter positum Martem per diem ipse in domicilio suo constitutus vel in altitudine sua vel in finibus suis trigonica radiatione respexerit aut si cum ipso partiliter fuerit , mala eius ex quacumque parte mitigantur . 
Sed et ego scio , sicut plurimis genituris inveni , multos Marte in horoscopo constituto in exilium datos bene et strenue administrare rem publicam . 
In secundo loco Mars ab horoscopo constitutus , si per diem hoc loco fuerit inventus , maxima mala et magna infortunia decernit , praesertim si in matutino ortu fuerit constitutus ; faciet enim alienari a parentibus et a domo sua et in finibus semper errare peregrinis . 
Quodsi sic posito Marte vel cum ipso crescens Luna fuerit vel in diametro constituta vel si quadrata se radiatione coniunxerit , faciet tardos debiles et qui vulnera de ferro frequenter accipiant ; debilitabit autem a frigore aut a quadrupede vulneratos . 
Quosdam autem facit natos exponi ; alios facit saepe captivos aut ex ingenuitate ad servitutem trahi ; erunt autem semper in aestu animi et in maximis necessitatibus constituti . 
Quodsi sic posito Marte Iuppiter se bona radiatione coniunxerit constitutus ipse vel in domo sua vel in finibus suis , ex omnibus periculis evadunt et a captivitate liberantur vel redimuntur et ex servitute ad libertatem rursus transferuntur ; sed ea , quae necessaria sunt vitae , interdum non habebunt . 
Si vero per noctem sic fuerit inventus , milites facitvel athletas , sed et ipsos consuevit facile periculorum continuatione decipere . 
Adeunt autem simili modo pericula , si Iuppiter et Venus , sicut superius diximus , bona se ei radiatione coniunxerint . 
In tertio loco Mars ab horoscopo constitutus decernit quidem gloriam , sed cum labore maximo . 
Alienas res autem , qui sic Martem habuerit , desiderabit et omnibus invidebit et habebit maximi cuiusdam facinoris malam conscientiam . 
Quodsi sic Marte collocato in XI . 
geniturae loco Iuppiter fuerit inventus vel in VII. , idest occasu , facit , ut in publicis administrationibus constitutus cum magno labore consequatur , sed maximas patrimonii facultates . 
Sic autem positus in tertio ab horoscopo locus si sic se Iovi , sicut diximus ante , coniunxerit , maximae potestatis atque honoris regimen ac dominia largitur , ita ut omnes , qui ei genere iunguntur , honoris ipsius nobilitate superentur . 
Nam si in hoc loco constitutus in domo fuerit vel in partibus suis vel in domiciliis vel in altitudine sua et Iuppiter sic ei , sicut diximus ante , iungatur , faciet praesides riparum , duces , vicarios , praefectos praetorii et quibus frequenter committatur imperium . 
In quarto loco Mars ab horoscopo idest in IMC . 
[ Mars ] partiliter constitutus si per noctem fuerit , faciet militares , laboriosos et qui semper in desertis regionibus commorentur , vel ferarum praepositos ac magistros ; interdum eversores imperatorum faciet vel iudicum pro qualitate signorum , parentum vero vitam ac patrimonium dissipabit . 
Dabit vulnera viduitates ruinas , filium vero aut unum dabit aut nullum ; qui sic enim eum habuerit , in omnibus semper actibus impeditur . 
Quodsi per diem sic fuerit inventus , debilitabit omne corpus , faciet languidos caducos et qui ex ferro vulnera frequenter accipiant , reddet invalidos et quos feminae semper inpugnent , et qui a feminis magnis semper molestiis deterantur . 
Faciet etiam eos sine gratia praestare , quod dederint ; nam quicumque aliquid ab ipsis fuerit consecutus , ingratus illis semper existit . 
Quodsi sic positum Martem Sol de quadrato vel de diametro respexerit aut cum eo fuerit , fortiora haec mala crebrioraque decernit ; frequenter enim in maximis periculis constituit . 
Faciet etiam insanos lunaticos , si sic Marte constituto horoscopus in domo Martis fuerit inventus , aut si locus Fortunae in loco vel domo Martis fuerit inventus [ vel collocatus ] , aut si locus cupidinis vel daemonis in domo Martis fuerit constitutus . 
In quinto loco Mars ab horoscopo constitutus si per noctem in hoc loco fuerit et si in domo sua vel in domo Iovis vel in finibus suis vel Iovis fuerit finibus vel in altitudine sua fuerit constitutus et si Iuppiter cum eo fuerit vel de trigono eum ipse in domo sua constitutus respexerit , faciet glorias maximas et patrimonii augmenta magna et omne genus decernit felicitatis ; facit etiam honores a populo decerni , cum potentibus viris vel cum maximis administratoribus fidelis amicitiae gratia coniungit . 
Quodsi sic posito Marte ac Iove Luna deficiens lumine Martis se stellae oportuna radiatione coniunxerit , faciet praepotentes horribiles duces et quibus maximi committantur exercitus , ut dent etiam vitae necisque auctoritatem , et in magnis administrationibus iuris gladii decernit potestatem . 
Quodsi ab eo Luna recesserit , Venus vero sit cum eo aut de trigono eum respexerit , faciet felices divites et qui per semet ipsos gloriam consequantur et qui sint semper venustate corporis grati . 
Si vero per diem Mars in quinto ab horoscopo loco fuerit constitutus , patrimonium eius labefactabit et domicilium frequenter mutat et propter infortunia , quae ei accidunt , peregrinis semper regionibus immoratur ; erit autem in periculis non modicis constitutus . 
Si vero sic positum per diem Martem haec mala decernentem Iuppiter aut Venus vel simul cum eo constituti vel de trigono vel de exagono eum respexerint , lucra maxima ex peregrinitatis incommodo consequetur et cito de peregre revocabitur ad patriam . 
Metuendum est autem , quotiens sic per diem constitutus in diametro habuerit Lunam crescenti lumine ; maximos enim labores indicit et tales actus , ut ad imitationem servitutis accedant . 
Nam et si felix esse visus fuerit , talis eius erit felicitas , ut semper alienae subiaceat potestati ; facit enim adsessores iudicum maximorum ; accusationes seditiones turbas damna faciet et repentina pericula et ex aliqua corporis parte debiles , interdum insanias et languores tales facit , ut nimio febris ardore adusti ad insaniam transferantur . 
Faciet etiam vincula carceres et custodias , nisi respiciens Iuppiter Lunam in diametro Martis constitutam vel ipsum Martem ipsarum calamitatum miserias mitigarit . 
Quotienscumque enim sic positos Martem ac Lunam Iuppiter radiatione respexerit , eos qui sic nati fuerint in maximis periculis constituit , sed omnium praesidio desperatos repentinis facit Iuppiter praesidiis liberari . 
Filios etiam per diem in hoc loco constitutus sine testimonio Iovis denegabit . 
In sexto loco Mars ab horoscopo constitutus multa mala decernit ; nam et filiis nocebit et inaequalitatem vitae faciet , valitudines decernit , pro signorum scilicet natura ; nam in curvis dominis praemori facit , interdum claudos et gibberosos . 
In hoc loco omnium valitudinum vitia cernuntur , si tamen partiliter ipse locus fuerit inventus et si partiliter Mars in eo signo fuerit constitutus . 
In septimo loco Mars ab horoscopo partiliter constitutus , idest in occasu , maxima mala et inmensa pericula decernit . 
Faciet enim laboriosos homicidas et sceleratos , reos , facinorum inventores aut tortores aut carnifices aut proditores . 
Quodsi [ in ] domum suam in occasu positus per diametrum respiciat , non faciet biothanatum ( numquam enim Mars domum suam evertit) ; sed tunc facit oligochronium , si horoscopus et Luna fuerint Iovis praesidio protecti . 
Quodsi non fuerit horoscopus in domo Martis , oligochronios reddit , praesertim si per quadratum vel diametrum , idest in hora vel in MC. , pleno lumine constitutam Lunam respexerit . 
Sed generaliter Mars in septimo ab horoscopo loco constitutus , idest in occasu , per diem et per noctem biothanatos facit pro qualitate signorum . 
Fortius tamen hoc malum decernit ac manifestius in alienis signis ; nam in hoc loco si fuerit inventus , tunc dolores et lacerationes corporis facit et aut praecipitat aut interimit aut in carcere vinculis constitutos perpetuis et mortiferis calamitatibus deprimit . 
In nocturnis genituris doloris aestus faciet ex omnibus actibus , sed ex ferro vulnera frequenter infligit et vulnera ipsa facit ignita cauteriorum adustione curari . 
Facit absconsos corporum et inmensos dolores , praesertim cum ipse temporum dominus fuerit vel a Luna plena ipse divisa sibi temporum spatia possederit . 
Si vero Marte in septimo loco constituto Saturnus aut in hora aut in MC . 
partiliter sit constitutus , vel si Luna plena feratur ad Martem vel minuta ad Saturnum , magnorum malorum , funestae calamitatis infortunia decernunt . 
Tunc accusationes , tunc vincula , tunc carceres , tunc damnationes , tunc contra eum capitales sententiae proferuntur ; aut enim bestiis obicitur aut per praecipitia iactatur aut ruina deprimitur aut domesticis insidiis laniatur aut a latronibus interimitur aut in navigio perit . 
Sed haec pro genere et qualitate signorum decernuntur ; nam in terrenis signis constitutus feris faciet obici , in solidis vero opprimi a ruina facit aut per praecipitia iactari ; in aquosis constitutus gladio facit interire . 
Si vero Sol in diametro fuerit vel cum eo vel in alio geniturae cardine , vivos facit exuri , ut omnifariam in hoc loco constitutus misera calamitate hominem et flebili nece cum atrocitate disperdat . 
Sed ante diem ultimum vitae habebit actus , qui in septimo geniturae loco habuerit Martem , aut de igne aut de ferro aut de quadam violentia aut de tormentis aut de homicidiis . 
Sed et locum coniugis ac filiorum vehementissime persequitur Mars in septimo constitutus loco . 
In octavo loco Mars ab horoscopo constitutus si per diem in hoc loco fuerit , aut patrimoniorum denegat facultates aut eos , qui habent patrimonium , misera facit proscriptione nudari . 
Quodsi Solem et Lunam in diametro habuerit , decernit extinctis oculis caecitatem . 
Solus autem in hoc signo constitutus faciet penurias angustias aestus turbas seditiones pericula . 
Si vero sic Marte constituto Luna in anafora horoscopi fuerit , idest in secundo ab horoscopo loco , cum ipso Marte scilicet , Iuppiter vero nulla se his radiatione coniungat et alienus ab his sit nec horoscopum videat , biothanatos facit , sed secundum signorum naturam atque substantiam . 
In humanis enim signis , sicut diximus , constitutus si fuerit , ab hominibus gladio perimitur ; sed a piratis aut a latronibus aut a domesticis interemptus , qui sic Martem habuerit , occiditur aut gladio percutitur sententia iudicantis varia criminum diversitate convictus . 
Frequenter tamen sic cum Luna positus , sicut diximus , sine Veneris aut Iovis testimonio gladiatores facit , sed eos , qui in conspectu populi crudeli necis atrocitate depereant . 
In terrestribus vero signis in desertis locis faciet occidi , multiplici tamen prius periculorum continuatione turbatos . 
In quadrupedibus vero signis faciet a bestiis comprehensos misera laceratione laniari . 
In aquosis vero signis constitutus [ nam ] cum Luna hac ratione , qua diximus , aut in stagnis aut in mari submergi facit aut occisos a piratis undis facit fluctibusque disperdi . 
In solidis vero signis constitutus per praecipitia lapsos interimit . 
In igneis vero signis constitutus exuri faciet . 
Per noctem vero in hoc signo constitutus , idest in octavo loco ab horoscopo , faciet calidos periculosos sed argutos ; tamen in publicis actibus aut in claris eos , qui sic Martem habuerint , constituit , sed mortem nihilominus decernit biothanatam aut repentinam , sicut apoplectici interire consuerunt . 
Sed si Iuppiter sic positum Martem quacumque radiatione respexerit vel si cum eo fuerit , haec , quae diximus , mala ex parte maxima mitigantur . 
Sedsi in horoscopo Iuppiter partiliter fuerit inventus , horoscopus vero ipse sit in domo Iovis [ vel ] Venerisque stella prospera se Iovi radiatione coniungat et obstiterit Marti hac , qua diximus , radiatione grassanti , omnia haec calamitatum funera maxima parte mutantur . 
Flebiles enim casus et misera semper infortuniorum incommoda et in hoc et in ceteris locis decreta per Martem mutantur atque mitescunt , si impetus Martis bono Veneris ac Iovis testimonio mitigentur . 
In nono loco Mars ab horoscopo constitutus bonus erit circa vitam et gloriam ; et si Iuppiter in horoscopo fuerit constitutus in nono loco Marte posito , felices facit et qui facile omnia consequantur . 
Si vero nocte in nono loco Marte constituto Iuppiter in parte horoscopi fuerit inventus , potestatem maximam administrationum et ius gladii decernit et facit eum , qui sic natus fuerit , exercitum ducere . 
Frequenter tamen sic positus in peregrinitate decernit incommoda . 
Si vero in nono loco constitutus in domo Mercurii vel Veneris fuerit , doctos et famosos facit oratores . 
Si vero aut in domo sua fuerit aut in domo Iovis aut in altitudine sua et Iuppiter in hora non fuerit collocatus , faciet diis terribiles , et qui omnia periuriorum genera contemnant . 
Erunt autem omnibus daemonibus terribiles et quorum adventum pravi daemonum spiritus fugiant et qui sic laborantes homines non vi verborum , sed sola sui ostensione liberet ; et quamvis sit violentus daemon , qui corpus hominum animumque quatiat , sive ille aerius sit sive terrenus sive infernus , istius hominis iussione fugiet et praeceptis eius cum quadam veneratione terretur : hi sunt , qui a vulgo exorcistae dicuntur . 
Sed talis erit , si in nono loco , sicut diximus , habuerit Martem , ut laborantem hominem ab omni malignorum daemonum spiritu facile possit iussionis suae auctoritate purgare . 
In decimo loco Mars ab horoscopo constitutus , idest in MC . 
partiliter , in nocturna genitura scilicet , si in masculino signo fuerit inventus in suo domicilio vel in Iovis , sed eius cuius diximus generis , vel in altitudine sua , faciet quidem periculosos et vario genere saepe deceptos , sed nihilominus praesides duces vitae necisque dominos , tribunos terribiles provinciis et civitatibus . 
Si vero in MC . 
per noctem constitutus , in quali diximus signo , coniunctionem Lunae venientis acceperit , Iuppiter vero alium geniturae possederit cardinem , et ipse nihilominus vel in domo sua vel in altitudine sua vel in suis finibus constitutus potentes duces ac totius orbis dominos efficiet . 
Quodsi sic positum Martem Iovis deseruerit stella nec ipsi se aliqua radiatione coniungat nec in ceteris geniturae cardinibus fuerit inventa , faciet nihilominus armatos vel praepositos vel tribunos vel minoris loci duces aut magnarum provinciarum et licet in minoris dignitatis loco constitutos , habentes tamen gladii et vitae et necis potestatem . 
Quodsi sic constituto Marte sicut diximus , Iove etiam , sicut ante diximus , in ceteris geniturae cardinibus constituto in his in quibus diximus signis et in his partibus Saturnus in alio geniturae cardine fuerit constitutus , erunt quidem reges imperatores , potentes maxime terribiles periculosi , civitatum eversores vel fabricatores , sed modicae vitae idest oligochronii . 
Quidam aut et malo fine depereunt ; in peregrinis locis constituti amittunt vitam pariter et regnum vel in aliena potestate moriuntur . 
Si vero in MC . 
Mars in feminino signo fuerit inventus . . . . 
cuiuslibet stellae vel suo vel Iovis , nocte scilicet , faciet nihilominus honestate fulgentes ; et in masculino tamen signo per noctem et in feminino in MC . 
constitutus denegat filios . 
Si vero per diem in hoc loco fuerit inventus , idest in MC. , inefficaces homines faciet , quos convenerit in omnibus actibus variis generibus impediri ; decernit etiam damna maxima et amissionem patrimonii , faciet etiam proscriptiones et condemnationes . 
Aliis onus peregrinationis indicit , aliis maximas inponit necessitates , alios fugere compellit , aliis decernit exilia , alios facit peregre vel in exiliis deperire . 
In undecimo loco Mars ab horoscopo constitutus bona multa decernit et augmenta patrimonii largitur et amores a populo ; frequenter dat maximae dignitatis insignia , si sic eum positum cum deficiente Luna Iuppiter bona radiatione respexerit aut si cum eo fuerit trigonica se societate coniunxerit ; tunc enim facit iudices habentes ius gladii cum maximis dignitatis insignibus . 
In duodecimo loco Mars ab horoscopo constitutus , si per diem in hoc loco fuerit inventus , aegritudines maximas decernit et malis vitiis implicat et a servis crebras concinnat insidias et facit talem , cui semper servi nocere desiderent , et omnibus eius multiplices per servos spargit infamias . 
Frequenter autem propter inclusos quosdam aut in custodia constitutos aut etiam damnatos aestus angores sollicitudines damna periculaque decernit . 
Sed haec omnia mitigantur , si sic Mars positus [ ne ] in nocturna genitura fuerit inventus . 
Optare autem debemus in omnibus genituris atque in omnibus locis , ut Marti qualibet radiatione quolibet ex loco Venus se ac Iuppiter semper opponant ; tunc enim impetus eius ex qualicumque parte languescunt , cum istarum stellarum fuerit testimonio mitigatus . 
Sed et illud debemus optare , ne quando per diem cardinem aliquem Mars geniturae possideat ; si enim per diem partiliter in aliquo geniturae cardine fuerit inventus , vario contra eum , qui natus fuerit , genere grassatur . 
In cardine enim Marte posito , si ei per diem Iuppiter se coniunxerit in alio cardine per diem Mars fuerit inventus et Saturnus alium cardinem geniturae possederit , faciet biothanatos aut ipsos sibi inferentes necem . 
Verum si in cardine per diem constituto Marte in alio cardine Venus fuerit inventa , faciet assiduis amorum inlecebris fatigari aut interfectores uxorum aut ipsos sibi inferentes necem . 
Si vero Mars per diem [ in ] aliquem cardinem geniturae possederit et Mercurius in alio fuerit geniturae cardine constitutus , cardiacos faciet et qualicumque ratione damnatos . 
Si vero in aliquo per diem geniturae cardine Mars fuerit inventus et Sol in alio geniturae cardine sit positus , faciet quocumque libet semper exuri . 
Si vero Luna se simili radiatione coniunxerit et si Luna crescenti sit lumine , faciet biothanatos et matres eorum acerba necis morte prosternit . 
Sed si Luna aliena ab eo fuerit et sine alicuius stellae coniunctione in quolibet geniturae cardine per diem fuerit inventus , maximas valitudines vitia aegritudines debilitatesque decernit . 
Gaudet autem coniungens se deficienti Lunae semper et Veneri ; unius enim has tres stellas , id est Martis et Lunae et Veneris , in institutionis libro , sicut meministi , conditionis esse monstravimus . 
Si vero in quocumque cardine geniturae per diem fuerit constitutus et alium geniturae cardinem Mercurius acceperit , magna et inmensa et sine modo pericula decernit ; quicquid enim mali in rebus humanis est , id totum ex ista stellarum coniunctione decernitur . 
Et illud meminisse debemus , quod et per diem Mars in cardinibus constitutus semper subolem denegat . 
Si filiorum locus in signo eius fuerit inventus , ipse in cardine constitutus , quia ipse dominus est eius loci , filios denegabit . 
Sed et si in alieno domicilio filiorum locus fuerit inventus et dominus ipsius signi cum Marte fuerit vel si Mars eum de diametro vel quadrato respexerit , filios denegabit . 
Si vero per noctem ipse dator vitae fuerit , maxima aetatis spatia largitur . 
Si in diurna genitura ipse dator vitae fuerit , faciet in primo aetatis gradu positos interire . 
Si vero alter fuerit dator vitae et Mars per quadratum vel per diametrum restiterit , minuet ex hac aetate , quae ei decreta fuerit , annos quindecim . 
Si vero inter se et Saturnum mediam Lunam positam acceperit , debilitat atque amputabit partem corporis pro qualitate signi , in quo Luna fuerit inventa . 
Si vero Lunam crescentem per diametrum vel quadratum viderit , eos qui nati fuerint aut statim perimit aut faciet exponi . 
Sed ut verius potestatem colligas Martis , duodecatemorium eius et fines duodecatemorii diligenter inquire . 
Sol in parte horoscopi constitutus difficile fratres dabit ; in masculino autem signo constitutus in domo sua aut in altitudine sua et benivolae stellae radiatione coniunctus aut a benivolis protectus magnae nobilitati largitur insignia . 
Si vero malivolae stellae Sole in horoscopo constituto prope radiis accedant , oculorum aciem ex maxima parte debilitat . 
Sed quia diximus eum maximas decernere felicitates , omnia debemus specialiter explicare . 
Cum Saturno in horoscopi cardine partiliter constitutus in his , quibus diximus , partibus per diem imperatores faciet ac reges ; quodsi vires eius leviter fuerint impeditae , consulares faciet et proconsulares et dat ordinarios consulatus . 
Si vero Mars sic Solem positum , sicut diximus , aspexerit vel si cum eo positus fuerit , cum maxima invidia et cum magnis periculis et impedimentis , magnis pugnis aut difficultatibus ducatus imperia potestatesque decernit . 
Si vero Sole in horoscopo per diem in his , in quibus diximus , signis partiliter constituto alium Iuppiter cardinem geniturae possederit , Mars vero in MC . 
fuerit partiliter inventus , in masculino scilicet signo , Luna etiam in aliquo sit geniturae cardine plena lumine vel in anaforis cardinum , quum qui natus fuerit , totum orbem faciet imperia , ut in tali potestatis administratione constituti potestas eius , licet non sit dominus ac rex , per totius orbis tamen spatia dirigatur . 
Si vero Mars in MC . 
fuerit vel in occasu , sic Sole et Iove , sicut diximus , constitutis , Luna vero cum [ in ] Marte vel in MC . 
fuerit intervalla , pleno scilicet lumine , vel in octavo geniturae loco , eos , qui sic nati fuerint duces aut reges aut administratores , biothanatos facit aut aliqua ratione captos mala faciet morte prosterni , secundum naturam scilicet signorum atque substantiam . 
Faciet autem interdum depositum ab honoribus suis ab omni potestate deici . 
Sed et si Mars cumLuna non fuerit sic , sicut diximus , iunctus et solus in cardinibus geniturae fuerit inventus vel in cataforis vel in anaforis eorum , Sole in horoscopo , sicut ante diximus , constituto , nihilominus qui nati fuerint duces vel reges vel administratores captivos vel biothanatos faciet vel cum summo dedecore a sua potestate deponi . 
Sed et si Sol in parte horoscopi fuerit inventus , si Saturnus partiliter [ in ] MC . 
possederit , simili modo reges duces et potentissimos administratores facit . 
Si sic Sole posito ac Saturno Mars in secundo ab horoscopo vel in octavo loco fuerit inventus , et Luna plena luminibus in aliis cardinibus fuerit inventa vel in secundo aut horoscopo loco vel in octavo cum Marte , eos , qui nati fuerint , duces vel reges vel administratores biothanatos facit et exules et captivos . 
Si vero Sol solus in parte horoscopi fuerit inventus , in quibus diximus signis ( hoc enim te meminisse conveniet ) , et Mars in anafora Lunae fuerit inventus , Luna in ceteris cardinibus vel in anaforis cardinum constituta , eos , qui nati fuerint , reges vel duces vel administratores simili modo biothanatos facit vel cogit eos isto honore privari . 
Si vero Sol in parte horoscopi fuerit inventus et Luna in ceteris cardinibus geniturae vel in anaforis vel in cataforis cardinum fuerit inventa et Mars se nulla illis radiatione coniunxerit , sit vero Iovis stella aut cum Sole in parte horoscopi constituta aut in ceteris cardinibus inventa vel in anaforis vel in cataforis cardinum , ii , qui nati fuerint , reges totius orbis gubernacula possidebunt , evertentes alias civitates , alias sublevantes . 
Si vero sic positus Mars Solem Lunam Iovemque respexerit aut cum ipsis positus aut in cardinibus inventus aut in anaforis aut in cataforis cardinum constitutus , malas mortes faciet his , quibus diximus , sed et vitia et valitudines decernit ; sed secundum naturam signorum et secundum has corporis partes , quas diximus signis esse divisas , valitudines et vitia decernuntur et casus mortium . 
Si vero sic his omnibus collocatis , sicut diximus , Saturnus in anaforis [ eorum ] vel in cataforis cardinum fuerit inventus , imperium quidem tantum , quantum diximus , non habebunt ; nihilominus tamen maximos potentia viros ac famosos iudices faciet aut magnarum legionum praepositos aut tribunos , sed efficaces et terribiles , sed non perseverantes in his dignitatibus ac potestatibus , sed aut captivos eos faciet aut in exilium agi aut facit biothanatos interire . 
Platice vero Sol in signo horoscopi constitutus faciet ingenuos nobiles ; sed platice Sole in signo horoscopi constituto , si Iuppiter et Venus et Mercurius in ceteris geniturae cardinibus fuerint constituti , magnos viros faciet , et quibus a parentibus maxima bonorum felicitas comparetur , et qui a prima aetate in rebus bonis ac prosperis crescant , ita ut sint semper ab incursu paupertatis alieni . 
Sed si sic hos omnes positos Saturnus de trigono respexerit vel de exagono vel etiam si pariter fuerit constitutus , perpetua felicitas istis decernitur . 
Sed si sic omnes positos , idest Solem in signo horoscopi , Iovem Venerem Mercurium in ceteris cardinibus , Saturnum vero in trigono aut in exagono aut eodem loco cum ipsis constitutum Mars aliqua radiatione respexerit aut cum ipsis constitutus aut hos omnes de quadrato respexerit aut de diametro se huic stellarum commixtioni coniunxerit , faciet maximos iudices , potentes , habentes vitae et necis potestatem , sed fures rapaces et qui res alienas avaro rapiant cupiditatis instinctu . 
Sed nihilominus hos eodem post maximam depraedationem vel post maximas rapinas vel post inmensa furta exules facit aut biothanatos . 
Si vero nocte Sol in horoscopi signo fuerit inventus , sordidiore genere facit procreari . 
Quodsi per noctem Solem in horoscopo constitutum Saturnus aut Mars per quadratum respexerint aut per diametrum vel simul cum eo fuerint , et ille se illis quacumque radiatione coniunxerit , maiores quidem fratres perimit , sed et ipsius vitae atque omnem patrimonii substantiam , sed et actus omnes pro eversione ac dissipat . 
Sed semper in omnibus cardinibus geniturae Sol constitutus maiores fratres omnes debilitabit aut , qui sic habuerit , inter omnes fratres primum facit nasci . 
In secundo loco Sol ab horoscopo constitutus faciet per semetipsos patrimonia quaerentes et in omni vita suaves ac bonos . 
Sed hos eosdem languidos facit et parvae vitae et variis faciet contrarietatibus impediri , et qui semper sint in vita sua varia terroris trepidatione solliciti . 
Si vero in hoc loco constituto Sole eum Venus ac Iuppiter bona radiatione respexerint vel de trigono vel de exagono vel si cum ipso fuerint collocati , bonorum aliquid repentinum dabit et felicitatis incrementa non modica ; nam iacentes homines et abiectos ad rem publicam faciet incremento dignitatis adduci . 
Sed hoc ei magno labore et cum maximo impedimento decernitur et cum patrimonii iactura voluntaria . 
Unde quicumque sic Solem habuerit constitutum , nihil adpetat , ad nullam rem audeat , cum sciat se sic posito Sole in omnibus actibus impediri . 
In tertio loco Sol ab horoscopo constitutus patri malam mortem decernit et ipsos , qui sic eum habuerint , invalidos faciet , sed in consiliis bonos ac graves ; faciet autem procuratores civitatum aut rationes publicas tractantes aut fisco praepositos aut fiscopatronos , si bona se ei Iuppiter et Mercurius radiatione coniunxerint , sed uxorem et filios tardius consequentur . 
Si vero in tertio geniturae loco positus sit , in domo sua vel in domo Iovis vel in domo Veneris vel in domo Mercurii vel in altitudine sua vel in altitudine Iovis vel Veneris vel Mercurii , faciet religiosos deorum [ vel ] cultores , qui simulacra deorum [ qui ] per se facta religiosis consecrationibus dedicent et qui fabricationibus templorum iussu principum vel iudicum praesint . 
In aliis vero signis , sicut diximus , positus facit in templis ignobilia officia aut servile aliquod ministerium . 
Si vero in tertio loco ab horoscopo constituto Sole Saturnus aut Mars aliqua se ei radiatione coniunxerint vel si cum eo fuerint , faciet periuros perfidos et crebris ob hoc denotationibus miseros , ganeones et qui sordida et absconsa loca semper sectentur et qui contra divinitatem inreligiosa proferant verba , sed animi fatigationibus aestuantes . 
In quarto loco Sol partiliter ab horoscopo constitutus , si in hoc loco positus Martis et Saturni aliqua fuerit radiatione pulsatus , patri primo mortem decernit et generis totius eversionem aut labem totius patrimonii facit . 
Ipsi vero , qui sic eum habuerit , interpellationes et molestias plurimas et contrarietates et impedimenta ex maxima parte decernit . 
Sed bonam senectutem faciet , ita ut in hac aetate constituto lucra maxima conferantur , sed erit circa adfectus uxoris instabilis . 
In quinto loco Sol ab horoscopo constitutus faciet amabiles honoratos et qui omnia facile consequantur et quibus cuncta amicorum praesidio conferantur . 
Sed si sic Sole posito praesens in eodem signo se Veneris stella sociaverit vel de exagono coniunxerit , coronarum largitur insignia et praetexta veste decorabit , sed et a populo honores ei , qui sic Solem habuerit , maximi conferuntur . 
Quodsi malivolae stellae cum Sole in eodem loco fuerint , nihil mali poterint decernere nec perpetrare propter loci naturalem bonitatem , sed solum filiis nocebit . 
Si vero in eo loco solus fuerit inventus , minores erunt hae , quas diximus , felicitates et sic nocebit filiis , ut indicat perpetuas orbitates aut ut ex casu filiorum maxima doloris tormenta patiatur . 
In sexto loco Sol ab horoscopo constitutus multa mala decernit ; ser enim nocebit et graves ac longas aegritudines faciet . 
Quodsi sic Sole posito Mars in horoscopo fuerit inventus , actus quidem publicos faciet , sed infligit ei vulnera frequenter ex ferro ; patrem vero faciet aut mala interire morte aut cito mori aut aliqua ratione damnari , sed et omnem substantiam variis facit generibus deperire , si in sexto loco Sole posito in decimo ab horoscopo loco , idest in MC. , nullus stella fuerit inventa . 
Nam si in sexto loco Sole constituto quaecumque stella [ in ] decimum locum idest MC . 
possederit , faciet locupletes divites affluentes et quibus paterna successione maxima felicitas comparatur . 
Si vero in sexto loco Sole posito nulla stella in MC . 
fuerit constituta , Iuppiter vero et Venus cum eodem Sole in sexto loco fuerint inventi , quicquid malorum decretum fuerit , mitigatur et tota infelicitatis impeditur improbitas . 
In septimo loco Sol ab horoscopo constitutus maxima vitia et valitudines decernit , praesertim si sic Solem positum Mars et Saturnus aliqua radiatione respexerint vel si cum eo fuerint collocati ; secundum enim naturam malivolae stellae , quae cum ipso fuerit collocata , indicit vita aegritudines . . . . . . 
si Mars , calidas et ignitas . 
Quodsi Luna cum eo vel in septimo loco fuerit inventa vel in septimo loco Sole constituto Luna in horoscopo vel in MC . 
partiliter fuerit collocata , magnos potentes nobiles faciet et quibus committantur maximae potestates , praesertim si fuerit in domo sua aut in altitudine sua aut in domo Iovis constitutus et si locus Fortunae partiliter et per computum diligenter inventus in aliquo cardine fuerit collocatus . 
Si vero sic Sole et Luna constitutis , sic etiam Fortunae loco collocato Iuppiter aliquem geniturae cardinem tenuerit , imperatores reges faciet , sed bonos benivolos . 
Faciet etiam duces potentes et administratores fortes temperatos efficaces , provincias et civitates subiugantes . 
Quodsi his omnibus , Sole scilicet et Luna et Iove et loco Fortunae , sicut diximus , positis Mars et Saturnus in secundo aut in octavo ab horoscopo loco fuerint constituti , amittunt imperia et ex honoribus aut administrationibus suis cum dignitatis iactura deponuntur et aut ab inimicis gentibus aut ab adversariis atque aemulis opprimuntur . 
Faciet etiam , ut ipsi sibi manibus suis inferant mortem , sed et captivos faciet hos eosdem aut exules . 
Si vero in septimo loco geniturae vel inquocumque alio cardine collocato Sole ei Mercurius se in eodem loco positus iunxerit vel matutinus vel vespertinus , litteratos faciet , qui [ in ] maximam ac variam litterarum scientiam consequantur . 
Si vero sic Soli ac Mercurio positis Saturnus se coniunxerit , malitiosos facit , malivolos pessimos , et qui velint difficilium litterarum notitiam habere vel qui easdem ipsas difficiles litteras faciant . 
Si vero per noctem fuerint inventi Sol et Mercurius et Saturnus , lapidarios facient aut pollinctores aut funerarios aut quibus sepulchrorum cura aut custodia mandetur . 
Faciet etiam armentarios bubulcos pastores , equorum domitores equarumque , pastores porcarios et his similia secundum naturam potestatemque signorum . 
Et si in nocturna genitura Sole et Saturno septimo loco constitutis , sed et Mercurio , Venus in eodem loco fuerit inventa vel in sexto loco vel in duodecimo et Saturnus constitutus Venus cum ipsis fuerint , eunuchos faciet et mulieres viragines et quae se numquam virili coitu coniungant vel si se aliquando viro coniunxerint , numquam concepturas aut edituras partum . 
Si vero sic his positis Mars se aliqua radiatione coniunxerit vel cum ipsis fuerit inventus , hermafroditos faciet , in quibus se duplex natura coniungat . 
Quodsi sic his omnibus constitutis Luna se aliqua radiatione coniunxerit vel si cum ipsis fuerit inventa , archigallos facient et qui virilia propriis sibi amputent manibus . 
Facient etiam lenones et qui meretrices suis velint procurationibus elocare . 
Sed in sexto loco cum Sole constituti haec eadem faciunt , si nulla stella in MC . 
constituta istius malitiae solverit atrocitatem ; nam si qua in MC . 
fuerit inventa , his omnibus sic inventis idest in sexto loco constitutis , omnia quae diximus mitigantur . 
In secundo vero loco geniturae vel in quinto vel in undecimo si Mercurius cum Saturno fuerit inventus , Sole cum his in eodem loco constituto [ vel non constituto ] , malitiosos in omnibus actibus faciet aut advocatos aut iure peritos aut scribas aut exceptores aut hortorum praepositos aut aquarum distributores . 
Quodsi sic his positis , in his in quibus diximus locis , Mars se [ aliquibus ] aliqua societate coniunxerit vel si cum his fuerit inventus , erunt homicidiis publicis praepositi et exceptores earum sententiarum , quae de hominum capitibus proferuntur , aut cornicularii aut commentarienses , sed quibus . . . . 
cura committitur , aut clavicularii aut carceris custodes et quamvis publicarum catenarum vincula committantur , aut praepositi carnificum aut carnifices et qui damnatos homines flagellis lacerare consuerint et cetera his similia . 
Si vero his omnibus , sicut diximus , in his locis constitutis Iuppiter et Venus aliqua se radiatione coniunxerint vel si cum his fuerint inventi , nihil quidem eorum facient , quae ante diximus ; [ in ] illa enim soli decernunt . 
Cum Iove vero et Venere sacerdotes facient , victimarios et qui sacris praesint vel qui pecora sacra aut sacris aut religionibus destinata pascunt vel qui in templis aliquo fungantur officio aut qui de templis maxima munera consequantur . 
Sed hae omnes stellae , quas diximus , etiam in duodecimo loco partiliter constitutae haec eadem simili ratione decernunt ; sed hi ipsi homines tardiores , sed ex his omnibus , in quibus fuerint collocati , et glorias habebunt et principatum . 
Sed et in sexto loco constituti hi omnes , si alia stella , sicut ante diximus , in MC . 
fuerit inventa , haec eadem simili ratione decernunt . 
Quodsi in septimo geniturae loco vel in quocumque alio cardine solus Sol cum Marte fuerit inventus vel in secundo geniturae loco vel in quinto vel in octavo vel in undecimo , artes dabit ex igne et ferro et quae ex alia duritia fabricentur . 
Sed in cardinibus Sol et Mars pariter constituti perpetua haec artificia decernunt . 
In octavo loco Sol ab horoscopo constitutus patrem cito faciet interire . 
Si vero cum eo Mars aut Saturnus fuerint inventi aut de diametro ei oppositi aut de quadrato coniuncti , facient alienos deliros aut cardiacos aut freneticos ; sed secundum naturam signorum haec valitudinum vitia decernuntur . 
Si vero in octavo loco Sole posito in diametro Luna fuerit constituta , nondum involuta coniunctione , sed plena lumine , sed et si cum eo synodica in octavo loco fuerit inventa , Saturnus vero et Mars per diametrum vel simul constituti pariter fuerint vel si se illis quadrata radiatione coniunxerint , valitudines et debilitates maximas facient . 
Nam caput malitiosis humoribus onerant et ex humorum stativa perseverantia , qui circa caput collecti fuerint , facient caducos et lunaticos , aut adsidua interceptione deficere faciunt , etiam aliena verba proferre faciunt ; aliorum humeros gravi iactura debilitant , aliis maculas lepras inpetigines thisim hydropem infligunt , alios elefantiacos faciunt , alios claudos , alios gibbos , alios paralyticos , aliorum maximas partes amputant corporis ; sed haec secundum differentiam signorum atque naturam omnia decernuntur . 
Nam similia faciunt in secundo ab horoscopo loco et in sexto et in duodecimo et in octavo , sicut diximus , constituti . 
Quodsi sic omnibus , sicut diximus , positis Iuppiter se et Venus aliqua radiatione coniunxerint vel simul cum ipsis positi vel si trigonica radiatione respexerint vel si Lunae se coniunxerint , hae omnes valitudines , quas diximus , tales erunt , ut mederi et curari possint . 
Sed et si sic benivolis stellis collocatis , Iove scilicet et Venere , malivola stella coniunctionem Lunae venientis exceperit , vitium quidem atque aegritudo perpetua erit , sed et divinitatis alicuius providentia valitudinis acerbitas mitigatur . 
Quodsi his omnibus , sicut diximus , collocatis Mercurii se coniunxerit stella aut cum ipsis posita aut in exagono collocata , valitudines istas , quas diximus , aut remedio aliquo aut cantationibus compescit aut mitigat , ut omnifariam his remediis ab incursu valitudinum liberentur , praesertim si Luna Iovi se crescens aut Veneri minuta lumine coniunxerit . 
Quodsi in ista stellarum dispositione , quam exposuimus , Luna semper Mercurii stellae se coniunxerit et cum eodem collocata a benivolis stellis vel de trigono vel de exagono radiata fuerit , ad deos confugiunt et illic manebunt ab ipsis remedia postulantes . 
Quodsi Luna se Mercurii stellae coniunxerit , sic Sole et Saturno et Marte , sicut diximus , positis , Iuppiter vero et Venus in aversis et deiectis locis fuerint inventi , insanos lunaticos daemoniacos faciunt et qui ex istis vitiis perpetuis calamitatibus inplicentur , ita ut et biothanata morte depereant . 
In nono loco Sol ab horoscopo constitutus fabricatores deorum facit vel cultores [ deorum ] divinorum simulacrorum vel ornatores deorum vel fabricatores templorum aut hymnologos et qui laudes deorum cum iactantiae ostentatione decantent , ex quibus rebus gloriam et honores habebunt . 
Et facit autem sic Sol positus patrem felicem , sed et ipsi et patri eius varias vitae mutatione multiplicesque decernit . 
Et si benivola stella sic Sole posito in anafora MC . 
fuerit inventa , in peregrinis locis constituti augmenta felicitatis maxima consequentur . 
Si vero in hoc loco malivola stella fuerit inventa , multa incommoda in peregrinitate patietur et peregre cum dolore morietur . 
In decimo loco Sol ab horoscopo partiliter constitutus in diurna genitura , idest in MC. , in domo sua aut in domo Iovis aut in ea parte , in qua exaltatur , faciet reges , quibus a patre tradatur imperium , aut duces , quibus hoc honoris simili modo paternis tractatus honoribus conferatur , aut administratores et consules et proconsules , sed quibus hoc ex paterno dignitatis merito deferatur . 
Quodsi sic Sole posito Mars alium geniturae possederit cardinem , regna ducatus administrationes consulatus proconsulatus per pericula et per pugnas et per invidiam consequentur . 
Quodsi Sol in MC . 
in his signis , in quibus diximus , partiliter fuerit inventus , Mars vero in occasu , idest in septimo geniturae loco , fuerit constitutus et Luna in alio cardine geniturae plena luminibus Martem respexerit , idest aut in hora posita aut in MC. , facit eum , qui natus fuerit , sive rex sive dux sive consul sive proconsul sive administrator , exulem captivum . 
Sed et si Sol , sicut diximus , in MC . 
fuerit collocatus , Mars vero in secundo horoscopi loco vel in VIII. loco fuerit constitutus et Luna per diametrum vel per quadratum Martis exceperit radios vel cum ipso pleno fuerit lumine constituta , simili modo hos eosdem , quos diximus , biothanatos exules captivos facit . 
Quodsi sic Sole , sicut diximus , posito Mars alienus ab his locis fuerit , quae diximus , Iuppiter vero in cardinibus fuerit inventus aut in cataforis et Luna aliquem geniturae possederit cardinem plenaque luminibus Iovi se radiatione coniunxerit , hos eosdem reges aut duces faciet potestatem suam per spatium totius orbis extendere . 
Platice vero Sol in eo signo constitutus , in quo est MC. , nobiles parentes faciet , honestos , praesertim si sic Solem positum benivola stella aliqua radiatione respexerit ; minuuntur autem etiam haec , si sic positum Solem malivolum sidus impediat . 
Sed generaliter Sol in omnibus cardinibus partiliter cum Mercurio constitutus litteratos faciet , disertos et variis litterarum studiis ornatos , unde varius actus et maxima quaedam decernitur disciplina . 
Erunt autem isti , qui sic habuerint Solem et Mercurium , si se illis Iovis stella coniunxerit , litterarum gratia et magisterii cum regibus constituti ; sed et haec etiam Mercurius faciet , si longe a radiis Solis fuerit inventus et si sic eum positum sine invidia Martis ac Saturni Iuppiter et Venus bona radiatione respexerint . 
In undecimo loco Sol ab horoscopo constitutus felices faciet et nobiles , et quorum patres maximo honoris splendore decorentur ; sed processu temporis augmenta felicitatis et dignitatis accipient . 
Haec autem maiora erunt omnia , si sic positum Solem Iuppiter aut simul cum eo collocatus aut trigonica radiatione respexerit aut si Venus cum ipso matutina fuerit inventa aut de exagono matutina respexerit ; nam hae omnes dignitatesamicorum illis gratia conferuntur . 
Si vero in undecimo loco geniturae fuerit inventus et malivolae stellae aut cum ipso fuerint aut aliqua illi radiatione coniunctae , nihil quidem in actibus neque honoribus impedient , sed soli filiorum loco acerbi decreti perseverantia nocent . 
In duodecimo loco Sol ab horoscopo constitutus ignobiles et frequenter servos et captivos faciet et patris citam mortem et totius patrimonii iacturam decernit , etiam vita et aegritudines graves . 
Sed et si benivola stella cum Sole in eo loco fuerit inventa , nihilominus maximas ignobilitates faciet . 
Si vero malivola stella in hoc cum Sole fuerit inventa , perpetuas aegritudines et vitia maxima decernit et perpetuas servitutes . 
Sed et Solis duodecatemorium et duodecatemorii fines diligenter inquire , ne in aliquo te fallat his operis disciplina . 
Venus in parte horoscopi constituta si per noctem in hoc loco fuerit , divinis ingeniis homines faciet , amicos imperatorum aut potentium reddit et quibus imperatorum ac magnorum virorum negotia credantur . 
Faciet etiam oratores maximos et bonos secundum naturam qualitatemque signorum . 
Si enim in humanis signis partiliter in horoscopo fuerit inventa , faciet sacerdotum principes et qui in ipsis sacerdotiis purpureis aut auratis vestibus induantur et qui futura praedicant . 
Faciet autem gratos venustos divites , si nulla malivola stella sic positae Veneri aliqua se potestate radiationis obiecerit . 
Si vero in his , quibus diximus , signis partiliter Venere in horoscopo constitutus Mercurii se stella coniunxerit et cum eadem fuerit [ et ] in eodem signo et isdem partibus partiliter collocata , coronis faciet atque infulis coronari ; faciet etiam tales musicos , ut omnium admiratione laudentur . 
In constantibus vero signis et quae modicae sunt vocis posita , in nocturna scilicet genitura , faciet multiplici studio veneratores amicos imperatorum , facientes aliquid tale et invenientes , quod ad venias regias pertineat ; faciet etiam praepositos voluptatum , sed earum quae ad delectationem regiam praeparantur , accipientes annonas ab imperatore maximas , sic ut ex praestatione annonarum maximae illis divitiae conferantur . 
In terrestribus vero signis aut in aquosis constituta faciet tales homines , qui odorum pigmenta faciant aut qui magnificas vestes texant , aut tinctores maximos perficiet . 
In quadrupedibus vero signis sic ut diximus constituta faciet nobiles gloriosos bonos , amatores pecorum et regis animalibus praepositos . 
Si vero in diurna genitura in horoscopo partiliter fuerit inventa , faciet infames libidinosos impuros ; erunt etiam linteones aut plumarii aut colorum inventores atque tinctores aut caupones aut tabernarii . 
Sed si sic Venus per diem posita Saturnum ex aliqua parte respexerit , faciet molles , cinaedos , vel qui se dulibus actibus dedant ; sed si in horoscopo Venus constituta . . . . . 
in prima aetate dabit uxorem . 
Faciet autem Saturnus , si sic positam Venerem forti radiatione respexerit , aut spadastros aut textores aut pigmentorum inventores . 
Quodsi sic Venerem positam Iuppiter bona radiatione respexerit , regis textrinis faciet praepositos . 
In secundo loco Venus ab horoscopo constituta si in nocturna genitura sic ut diximus fuerit inventa , facit magnarum artium inventores et affluentia copiosos , sed qui frequenter pulsentur infamia , et quibus gradatim felicitas conferatur , et gratos amoenos in veneriis cupiditatibus . 
Si vero per diem in hoc loco fuerit inventa , maximas contrarietates et tardas nuptias decernit , causas etiam cum aliqua femina concitat ; quidam etiam repentinis uxorum mortibus viduantur . 
Si vero sic positam Venerem aut Sol aut Saturnus per quadratum aut per diametrum respexerint vel cum ea positi fuerint , facient steriles et circa venerios actus inefficaces et qui numquam ducant uxores et qui semper puerorum amoribus inplicentur . 
Sed haec fortius decernuntur mala , si in diurna genitura sic Venus fuerit inventa in domo Saturni vel Martis vel Mercurii vel in finibus eorum . 
In tertio loco Venus ab horoscopo constituta bona erit , si eam Iuppiter aliqua radiatione respexerit ; accipiet enim uxorem de templo vel sacerdotem vel sacerdotis filiam . 
Sed si cum Venere Mercurii stella fuerit vel Luna , erunt etiam ipsi prophetae neocori aut praepositi templis et religionibus . 
In quarto loco Venus ab horoscopo constituta per diem , idest in IMC. , iacturam maximam patrimonii faciet et assiduas viduitates et tales reddit , qui difficile possint aliquid impetrare . 
Sed et cum ei Mercurius fuerit partili radiatione coniunctus , adulteros faciet frequenter stoemen propter malas administrationes vel publicas vel privata proscribi facit . 
Si vero per noctem in hoc loco fuerit inventa , processu aetatis laudes faciet , magnorum virorum amicos et plenos gratia et decentes , in iuventute vero , idest in prima aetate , honestos quidem et quibus nihil desit , sed vitio quodam mentis implicatos secundum propriam signi naturam atque substantiam . 
In tropicis enim signis constituta aut in duplicibus viduitates decernit et damna et causas propter mulieres aut a mulieribus excitatas . 
in solidis signis constituta morigeras decernit uxores et qui ab his maxime diligantur et quibus gloria et patrimonia a mulieribus conferantur , amoto signo Aquarii ; nam si Venus in hoc signo fuerit inventa , in quarto scilicet a horoscopo loco , et Luna aut de quadrato aut de diametro eam respexerit vel si cum ipsa sit collocata , faciet steriles et qui filios creare non possint et qui se numquam velint coniugalibus [ atque ] affectibus copulare et qui puerorum semper coitu gaudeant . 
In quinto loco Venus ab horoscopo constituta faciet bonos benignos et qui , quicquid volunt , facile impetrent . 
Faciet etiam coronari infulis et coronis ; si Iuppiter eam aliqua radiatione respexerit , famosos vel quodam honore nobilitatos . 
Si vero cum ea fuerit Mercurius collocatus , augmenta vitae et promotiones , sed cum maxima largitur infamia . 
Faciet autem in omni congressione victores et quibus gratia victoriarum praemia conferantur , in omnibus potentes et qui semper futura praenoscant , notos potentibus viris , et quibus a mulieribus aut ab uxoribus patrimonia maxima conferantur , vel qui praesidio aut patrocinio mulierum aut uxorum [ aut ] ad maximos veniant gradus dignitatis , sed processu temporis omnia eis plena perfecta tribuuntur . 
Si vero crescentis Lunae lumen exceperit aut crescens Luna se ei coniunxerit , cum magna invidia administrationes et glorias consequentur , sed certos reddit et ab omni mendacio separatos , qui nec de veris rebus iurisiurandi necessitatem aut dare aut accipere velint ; sed cum uxoribus faciet sic cum Luna Venus posita propter quasdam suspiciones contentiosa iurgiorum conflictatione iurgare . 
In sexto loco Venus ab horoscopo constituta per diem et noctem ignobiliores dabit uxores aut viduas aut debiles et numquam morigeras viris , si nulla stella in MC . 
fuerit inventa . 
Si vero mulier in sexto locorum geniturae suae Veneris stellam habuerit collocatam , magnas difficultates et magna pericula patietur ex partu ; aut enim abortabit frequenter aut difficile edit partum , ut intra viscera eius laceratum pecus a medicis proferatur . 
Si vero in sexto loco Venere constituta , in nocturna scilicet genitura , aliqua stella in MC . 
fuerit inventa , faciet gratos decoros , quibus uxores morigerentur , et quibus ab uxoribus felicitas conferatur , et omnia quaecumque voluerint consequentes . 
Si vero aliena Venus a cardinibus fuerit constituta et malivolae stellae [ quae ] in cardinibus [ fuerit ] constitutam Lunam forti radiatione possederint , expositos a parentibus faciet et statim faciunt . 
In septimo loco Venus ab horoscopo constituta si in suo signo per noctem fuerit inventa , felicem reddit senectutem , tardius autem dabit uxorem et difficile filios decernit eis , qui sic habuerint Venerem positam . 
Faciet autem de rebus veneriis maximis infamiis laborantes secundum naturam qualitatemque signi . 
Si enim hunc locum tenuerit in tropicis signis constituta vel squamosis vel [ aut ] erraticis , et cum ea Mars fuerit aut se illi per diametrum aut de quadrato forti radiatione coniunxerit , facit inpuros libidinosos infames . 
Si vero sic positam cum Marte Venerem in his , in quibus diximus , signis aliqua Saturnus radiatione respexerit , idest aut per quadratum aut per diametrum aut simul positus , mulieres , quae sic habuerint Venerem cum hac stellarum societate , inpure et inpudice cum mulieribus coibunt libidinis causa . 
Sed haec vitia erunt fortiora , si in Capricorno vel Ariete haec se stellarum mixtura coniunxerit . 
In octavo loco Venus ab horoscopo constituta si fuerit , in diurna scilicet genitura , tarde dabit uxorem , et cum dederit , dabit aut degenerem aut viduam aut sterilem aut gravi foeditate deformem . 
Sed et si Mercurius cum ea fuerit et simul cum Mercurio Venerem in hoc loco positam malivola stella respexerit vel per quadratum vel per diametrum vel si cum ipsis in hoc loco fuerit inventa , omne eius , qui natus fuerit , patrimonium dissipatur vel qualicumque proscriptione nudatur . 
Mors vero illi per gonorroeam , idest per defluxionem seminis , aut contractionem aut per spasmum aut per apoplexin infertur . 
Si vero per noctem in hoc loco Venus fuerit inventa , divites faciet et quibus morte mulierum magnarum felicitas conferatur ; mors vero illis cito et sine dolore et sine aliquo tormento decernitur . 
In nono loco Venus ab horoscopo si fuerit constituta in diurna genitura , faciet eum , qui sic habuerit Venerem , assidua cuiusdam daemonis interpellatione pulsari ; faciet autem in templis manere sordidos et sic semper incedere et qui numquam tondeant comam , et qui aliquid velint quasi a diis dictum hominibus nuntiare , quales solent esse in templis , qui vaticinari consueverunt ; reddit etiam sic posita Venus somniorum frequenter interpretes . 
Sed haec fortiora erunt , si sic positam Venerem Saturnus aliqua radiatione respexerit . 
Si vero in nocturna genitura hoc loco fuerit inventa , faciet divinos , deorum cultores et qui sacris ac religionibus imbuant ; quibusdam vero officia aut dona largitur ex templis . 
Si vero per noctem sic Venere constituta Mars et Saturnus de diametro vel de quadrato vel simul positi se ei coniunxerint , facient per mulieres exagitari aut cum mulieribus gravis infelicitas conferatur , et quibus semper mulieres ingratae sint , praesertim si [ ergo ] cum ista stellarum societate in tropicis signis fuerit inventa . 
Si vero sic positam Venerem de trigono vel de exagono Iovis stella respexerit vel si cum ea fuerit inventa , faciet mulieribus adamari , faciet venustos gratos et qui omnia facile consequantur et qui in re dominentur uxoris ; alii curam mulierum suscipiunt vel mulierum procuratores existunt ; alii sic habentes Venerem in palatiis regum vel in potentium virorum domibus ob fabricationem harum rerum , quae ad cultum sunt mulierum necessariae , perseverant grati semper ex his ac necessarii et propter has res promotionibus aliquibus adornantur et ex his rebus augmenta patrimonii maxima consequentur . 
Si vero sic positam Venerem Mars in diametro constitutus vel in quadrato respexerit , praesertim si ipse sit in cardinibus constitutus , inimicos habebunt , videbunt etiam graves mortes filiorum ; erunt etiam inimici filiorum aut adulterii aut stupri causa . 
Si vero sic positam Venerem cum Iovis stella Mercurius de quadrato respexerit vel Saturnus solus in diametro [ venerit vel ] fuerit inventus Mercurio in quadrato vel cum ipsa constituto , vel si simul Saturnus et Venus cum Mercurio fuerit constituta , in hoc scilicet quo diximus loco , faciet steriles sine semine , puerorum amatores libidinosos et propter haec vitia in homicidiis aut periculis aut criminibus constitutos . 
Si vero mulier sic habuerit Venerem , sicut diximus , cum hac scilicet coniunctione stellarum , virorum actus semper imitabitur . 
In decimo loco Venus ab horoscopo si fuerit inventa , idest in MC. , faciet claros et coronatos et quibus grandis gloria et fortuna maxima conferatur . 
Si vero hoc loco cum Mercurio fuerit inventa , faciet cordatos disciplinae auctores et qui , quod voluerint , facile consequantur . 
Si nulla Saturnus et Mars se ei radiatione coniunxerint , ipsa vero sit matutina , facit publicos musicos et qui a populis honorentur . 
Si vero se ei Saturnus aliqua radiatione coniunxerit , faciet infames et in his , quibus [ diximus ] profitentur , artibus secundos et qui numquam sibi vindicent principatum et qui res suas alienae tuitioni committant . 
Si vero sic positam Venerem Mars forti radiatione respexerit aut si cum ipsa fuerit , faciet infames famosos . 
Si vero mulier cuius Venerem positam habuerit , erit impura libidinosa et ad omnium exposita voluptatem et meretricis semper actibus implicata , quae propter necessitatem vitae in meritorio se statuat vel lenoni locet ; sed [ et ] secundum qualitatem substantiamque signorum hi actus perficiuntur . 
In erraticis enim signis aut in tropicis aut in Saturni domibus aut squamosis si sic , ut diximus , Venerem vir habuerit constitutam , infamis erit in infinitum et qui res inpuras multiplici ratione committat . 
Sed sic ut diximus in his signis et cum ista stellarum societate Venus posita , ita ut [ non ] in feminino signo fuerit inventa et Luna per quadratum vel per diametrum crescens lumine simili modo etiam ipsa in feminino signo constituta Martem respexerit , faciet eunuchos aut abscisos archigallos aut hermafroditos , et qui semper haec agunt et patientur , quae mulieres pati consueverunt praeposteris libidinum ardoribus agitatae . 
In undecimo loco Venus ab horoscopo constituta si vespertina fuerit et eam sic collocatam Mars et Saturnus aliqua parte respexerint , faciet steriles et qui generare non possint et qui difficile nuptias adipiscantur , et frequenter puerorum amatores facit aut mulierum scaenicarum vel qui publicis mercimoniis praesint , praesertim si sic posita in tropicis signis fuerit constituta , sed circa substantiam gradatim crescentes et quibus augmenta honorum vel e patrimonia amicorum praesidio conferantur , gratos tamen et venustos faciet . 
Et si sic posita Venus coniunctionem Lunae venientis acceperit , faciet locupletes divites maxime potentiores etiam gloriae et quibus magnarum potestatum cura mandetur ; interdum nobilium civitatum faciet decem primos . 
Si vero matutina in hoc loco fuerit inventa et simili modo coniunctionem Lunae venientis exceperit , a prima aetate faciet potentes et tales , quibus a prima aetate potestas aliqua committatur , ita ut magnis viris aut imperatoribus fides amicitiae merito coniungant , et qui semper usque ad ultimum diem vitae gratia venustatis ornentur ; et fortiora haec erunt , si sic Veneri et Lunae in hoc loco positis Mercurius se aliqua radiatione coniunxerit vel si cum ipsis in eodem loco fuerit constitutus . 
In duodecimo loco Venus ab horoscopo constituta si in nocturna genitura sic fuerit inventa , faciet mulierum causa assiduo tristitiae dolore cruciari . 
Si sic [ exemplo ] positam Mars et Mercurius forti radiatione respexerit , faciet ei ab ancillis libidinis causa frequenter insidias , facit animi aestus et decernit instinctu libidinis turpis amoris incendia ; alii vero ancillas matrimoniis sibi iungunt , alii [ sibi ] publicas meretrices genialis sibi tori copulatione consociant , ex qua causa etiam filiorum soboles denegatur . 
Per diem vero in hoc loco posita mulierum causa necem vel malae mortis decernit atrocitatem secundum naturam qualitatemque signorum ; habet enim haec stella varias , sed quae difficile inveniri possint , decernendi potestates . 
Sicut enim in imaginibus artifex pictor liniamenta membrorum ex varia mixturarum diversitate persignat et temperatis coloribus [ et ] certam corporis formam imitatione facit similis corporalis , sic et stellarum coniuncta radiatio societatis consensu pariter temperata vim quandam vicissim ex coniunctis sibi potestatibus mutuatur et substantia sibi ex diverso ignium colore collata fata hominum ad picturae modum aequata societatis moderatione depingit . 
Nam hoc sic esse , quod dicimus , istis rationibus comprobatur . 
Venus [ si ] sic , sicut diximus , collocata si se Saturnus aliqua radiatione coniunxerit , animos facit [ animos ] perversis vitiis implicari et ad nullos actus reddi necessarios , praesertim si ista coniunctio Veneris et Saturni in nocturna genitura fuerit inventa . 
Si vero sic posita Iovi se radiatione coniunxerit , ab incursu praecedentis malitiae liberatur ; maxima enim largitur bona . 
Nam et patrimonii augmenta propriis actibus consequentur et erunt ab omni vitiorum labe sepositi , si tamen sic constitutam Venerem cum Iove de diametro Luna nulla radiatione respexerit . 
Quodsi in diametro Luna fuerit inventa , faciet infames libidinosos aut puerorum amatores , et ex coitu mulierum sudarios facit gravi infamiae pulsari dedecore ; ex incestis enim et stupris ex ista commixtione graves decernuntur infamiae ; aut enim cum sororibus aut novercis aut filiabus aut fratrum uxoribus coire coguntur , sed nihilominus ex isto incesto lucra illis maxima obveniunt et confertur aliquod meritum dignitatis . 
Sed et semper Venus cum Luna simul posita aut de quadrato coniuncta aut amoris inlecebras aut infamiae labem prona infelicitate decernit aut acerbis animi vitiis implicabit aut facit inpura aut libidinosa cupiditate praeposteros aut ex incestis amoribus gravi pulsat infamia . 
Aut enim , sicut supra diximus , cum sororibus coeunt aut , si alienas a genere , duas tamen sorores stupro sibi cognitas coniungunt aut cum filiabus coibunt aut cum matribus aut cum nuribus aut cum privignorum uxoribus , aut circa fratrum uxores vitio libidinosae cupiditatis ardebunt , [ aut matribus ] aut cum novercis coibunt aut cum adfinibus [ aut cum sororibus ] aut cum sororum filiis . 
Si vero mulier sic Venerem habuerit collocatam , faciet libidinosam et quae promiscuis amoris voluptatibus implicetur , sed semper infamiae labe possessam et incestis amoribus aestuantem ; et ipsa enim aut cum fratribus suis coibit aut cum filiis aut cum parentibus aut cum patruorum filiis aut cum filiarum maritis aut cum patruis aut cum filiorum suorum patruis aut privignis aut adfinibus , aut duos fratres ad unam lecti libidinem devocabit ; alias vero mulieres viriles facit actus appetere . 
Sed haec tunc fortius facit , si cum Luna ista radiatione coniuncta in tropicis signis vel in erraticis vel squamosis vel in biformibus ista , qua [ fuerit ] diximus , fuerit radiatione composita . 
Quae fortiora et vehementiora erunt , si sic ambas , idest Lunam et Venerem , sic ut diximus , positas vel unam de duabus Mars aut Saturnus aut de diametro vel de quadrato viderint aut cum una ipsarum unus de duobus fuerit collocatus , vel si ista societate iunctae Luna pariter et Venus vel ista radiatione compositae in domo Martis vel Saturni fuerint collocatae vel si in Mercurii signis aut simul fuerint aut una de duabus in Mercurii signo collocata aliam tali , quali diximus , radiatione respexerit . 
In vespertino ortu Venus constituta , sed nocturna genitura in bono constituta signo , si se Marti prospera radiatione coniunxerit , bona felicitatis incrementa decernit ; potentes enim et gloriosas facit potestates et honorum maxima largitur insignia et locupletum facultatum divitias largitur . 
Quodsi per diem Marti se quacumque radiatione coniunxerit , multorum ac magnorum malorum infortunia decernit . 
Gaudet enim per noctem , si se Lunae Marti Mercurioque coniunxerit , et tunc homines maxima felicitate nobilitat , quotiens in nocturna genitura fuerit cum his bona radiatione coniuncta . 
Si vero cum Sole in hoc loco , in quo loquimur , Venus fuerit , iniustissimam eam fore omnium prudentium responsionibus constitit . 
Male enim constituitur Venus , si cum illo fuerit collocata ; non enim gaudet Solis sociata luminibus , et quicquid in rebus humanis malum videtur ac miserum , hoc totum hominibus cum Sole posita decernit . 
Gaudet vero retro Solem collocata , idest matutina ; tunc , quicquid boni cum bonis posita decreverit , fortiori felicitatis crescet augmento.Si vero domina horoscopi fuerit inventa et ipsa totius geniturae domina fuerit vel si ipsa decreverit vitam in bonis signis et oportunis geniturae locis collocata , maximam vitae largitur aetatem . 
Si vero dator vitae [ largitur ] vel domino geniturae vel horoscopi domino in diurna genitura restiterit , ex eo tempore vitae , quod decretum fuerit , minuit annos octo ; et vitia sic posita decernit , sed talia , quae non gravi maculentur infamia . 
Sed et in Venere similiter quaere duodecatemorion et fines , ut omnibus rationibus decretorum secreta repperias . 
Mercurius in parte horoscopi partiliter constitutus in his , in quibus gaudet signis , in diurna genitura facit philosophos , grammaticae artis magistros aut geometras aut caelestia saepe tractantes aut qui ad hoc spectent , ut deorum possint praesentiam intueri , aut sacrarum litterarum peritos ; facit etiam frequenter oratores et advocatos , praesertim si in hoc loco vel in suis signis vel in ceteris vocalibus signis fuerit inventus . 
Quodsi sic Mercurium Sol aut Saturnus aut Iuppiter in diurna genitura respexerit , magnos viros faciet , qui sacris et gloriosis stemmatibus coronentur ; facit etiam tales , ut illis maxima imperatorum negotia credantur . 
Quodsi sic positum Mercurium de quadrato vel de diametro Mars respexerit aut cum ipso partiliter in horoscopo fuerit inventus , eum , qui sic natus fuerit , multiplici malorum continuatione prosternit : neque enim definiri aut designari possunt mala , quae ex ista Mercurii ac Martis coniunctione proveniunt . 
Si vero sic positum Mercurium Mars de trigono respexerit , facit hominem bonis ac prosperis actibus occupari . 
Si vero Mercurius sic partiliter in nocturna genitura in horoscopo fuerit inventus , divinos sensibus facit et qui omnia , quae volunt , facillimis semper rationibus consequantur ; reddet etiam honestos moribus et graves , rationibus etiam facit praepositos aut conductionum aut instrumentorum aut vectigalium aut negotiationum aut mensarum et fenerationis negotia tractantes . 
Reddet etiam sic per noctem collocatus imperatorum aut potentissimorum iudicum frequenter interpretes ; sed haec omnia secundum differentiam decernit qualitatemque signorum . 
In secundo loco Mercurius ab horoscopo constitutus , si in matutino ortu fuerit inventus , faciet homines obscuros , sceleratae mentis , alienos ab scientia litterarum et qui sitsint [ in manuscriptu ab omni vitae subsidio destitutusdestituti [ in manuscriptu . 
Si vero in hoc loco vespertinus fuerit et sit nocturna genitura , faciet feneratores negotiatores aut qui alienarum curam rerum procurationemque sustineant . 
Si vero in diurna genitura sic fuerit inventus , facit philologos aut laboriosarum litterarum peritos et qui naturam suam nolint ceteris hominibus comparare ; adfectabunt enim ad omnia , quae illis nulla magisterii tradidit disciplina ; facit sane miseros in vita et qui se semper vario angustiarum genere conficiant . 
Si vero sic positum Mercurium aliqua Iuppiter radiatione respexerit vel si cum eo fuerit inventus et Luna se illis bona coniunctione sociarit , facit magnis ac famosis locis praeponi , sed qui non habeant potentiam principalem , sed in ipso actu alienae potestati subiaceant . 
Facit autem magnis rationibus praepositos , reddit tales [ et ] qui facultates regias sua dispositione sustentent et qui omnes reditus regios thesaurosque suae habeant fidei dispositionique commissos ; sed haec eorum felicitas brevi temporis spatio finietur . 
In tertio loco Mercurius ab horoscopo constitutus faciet sacerdotes magos archiatros mathematicos et per se invenientes atque discentes , quicquid illis non est alieno traditum magisterio ; facit autem cordatos felices et qui ad omnes actus facili se ratione coniungant . 
Si vero sic positum Mercurium de trigono vel de exagono Iuppiter respexerit vel si cum ipso fuerit inventus , faciet magnae mentis , magnorum ac divinorum consiliorum viros . 
Si vero sic positis Mercurio ac Iove Mars se illis aliquibus radiationibus obligarit , faciet procuratores regum , famosos duces , potentes administratores et quibus regiae facultatis substantia [ se ] credatur , et tales animo ac viribus reddunt , ut omnia possint animi sui virtute ac felicitate superare . 
In quarto loco Mercurius ab horoscopo constitutus in IMC . 
faciet acutos et publicis rationibus praepositos et qui multiplici doctrina polleant . 
Si vero in hoc loco in matutino ortu fuerit inventus , secretarum quarundam artium reddit magistros . 
Si vero sic posito Mercurio alios geniturae cardines Mars Saturnusque possederint et Mercurium aut de quadrato aut de diametro respexerint , facient accusationes , custodias carceris et frequenter damnationes . 
Si vero vespertinus in quarto ab horoscopo loco idest in IMC . 
fuerit inventus , faciet aurifices aut fossores auri aut absconsarum quarundam artium magistros aut qui computo aut calculo videantur instructi , aut palaestricorum hominum duces praepositosque perficiet . 
In quinto loco Mercurius ab horoscopo constitutus si in matutino ortu fuerit inventus , absconsores auri et divitiarum faciet et qui providentia sua maximam faciant substantiae facultatem , aut alienis , sed magnis facit praepositos pecuniis et qui divinis moribus esse videantur . 
Decernitur autem illis sic posito Mercurio maxima vitae substantia et erit illis fecunda soboles filiorum . 
Si vero vespertinus in hoc loco fuerit inventus , pecunias nulla poterit ratione servare , sed totum , quicquid pecuniae vel auri et argenti ceterorumque mobilium repositum fuerit , profusis faciet erogationibus dissipari . 
Faciet sane negotiosos ac rationibus publicis quacumque administratione praepositos . 
Facit interdum pro qualitate signorum magistros aut geometras aut astrologos et qui siderum cursum prudentia computationis inveniunt ; facit etiam palaestricis praepositos et eorum duces . 
Quodsi in hoc loco Mercurius positus coniunctionem Lunae crescentis exceperit , totum corpus hominis albis facit variari maculis aut [ qui ] vitiosis valitudinibus implicabit secundum naturam qualitatemque signorum . 
Si vero sic Mercurio posito [ sic ] deficiens se Luna coniunxerit , dedecorosis hominem valitudinibus implicabit et faciet frequenter a recto vivendi ordine praeposteris dementiae casibus aberrare . 
In sexto loco ab horoscopo Mercurius constitutus aut ex docta facilitate sermonis sui aut ex advocatione aut ex negotiatione aut ex deorum reditibus faciet fortunam sibi maximam comparare , praesertim si sic posito Mercurio in decimo ab horoscopo signo stella alia fuerit inventa . 
Si vero in nocturna genitura matutinus in sexto loco fuerit inventus , interpretes piscatores aucupes sculptores facit , si sic posito Mercurio alia stella in decimo geniturae loco fuerit inventa . 
Si vero matutinus in nocturna genitura in sexto loco fuerit constitutus et decimus ab horoscopo locus nulla stellam habeat , facit malignos malitiosos malorum consiliorum auctores , fures [ sed ] et qui res alienas invido mentis ardore desiderent et qui de alienis casibus gaudeant , delatores et qui adfines ac propinquos suos omnes acerbis odiis persequantur , pigros et caecos mentibus et quibus omnia malitiae genera conferantur . 
Si vero vespertinus in hoc loco fuerit inventus , faciet cordatos graves crypticos , rationibus aut mensis aut horreis aut apothecis aut instrumentis aut negotiationibus praepositos , ex quibus occasionibus lucra illis magna conferuntur . 
Si vero sic positus coniunctionem Lunae venientis exceperit , faciet scribas aut iudicum aut auctoritatum aut senatus aut qui cum imperatoribus constituti docendi habeant aliquam potestatem , aut qui actus principis sui iubeantur dispositionibus suis gubernare , praesertim si sic Mercurio constituto Luna aut quaecumque alia stella X. geniturae locum possideat . 
In septimo loco Mercurius ab horoscopo constitutus , idest in occasu , in diurna genitura si fuerit inventus , faciet eos , qui sic Mercurium habuerint , gravibus vitiis implicari et miserarum libidinum cupiditatibus aestuare ; erunt autem nimis aut puerorum amatores aut virginum , sed hi mulieres stupratas sortiuntur uxores , frequenter infamium virorum curam tuitionemque suscipiunt . 
Sed et hoc pro signorum qualitate decernitur ; nam si in hoc loco in his , in quibus non gaudet , signis fuerit inventus , idest [ si ] in domo Martis vel in domo Saturni vel in ceteris , in quibus humiliatur , faciet meretricibus praepositos et lenones et qui istius infamiae squaloribus sordidentur . 
Si vero in diametro Mars fuerit inventus vel in MC . 
vel in occasu , idest in septimo loco , cum Mercurio constitutus , faciet parvi temporis vitam , facit thisicos fugitivos exules damnatos . 
Si vero per noctem in septimo loco geniturae idest [ si ] in occasu fuerit inventus , faciet mulierum divitum procuratores et quibus ex veneriis occasionibus felicitates maximae conferantur ; et aut calculi aut musicae aut notarum aut difficilium litterarum inventores reddit . 
Scio in hoc loco Mercurium psefopaectas saepe fecisse . 
In octavo loco [ geniturae ] Mercurius ab horoscopo constitutus , si per diem vespertinus in hoc loco fuerit inventus , faciet tardos et qui nihil agere audeant aut velint , laboriosis semper actibus impeditos , stulte malitiosos et ad nullos actus necessarios . 
Si vero in hoc loco constitutus in Saturni domo fuerit vel in partibus Saturni , faciet surdos , praesertim si illum sic positum Saturnus aliqua radiatione respexerit . 
Si vero per noctem vespertinus in hoc loco fuerit inventus , faciet alieni patrimonii heredes et qui casu absconsas inveniant facultates ; erunt etiam felices pariter et beati , vitiosi tamen et qui facile languoribus fatigantur . 
Matutinus vero in hoc loco constitutus faciet eos , qui sic nati fuerint , augere in infinitum pecunias et magnos actus adpetentes ; alios autem faciet sollicitudinum , commendationum aut actuum aut instrumentorum fidos stabilesque custodes aut alieni patrimonii frequenter heredes . 
In nono loco Mercuriusab horoscopo constitutus , si sine alicuius stellae radiatione in hoc loco fuerit inventus , faciet contentiosos contradictores dialecticos , scire se profitentes , quicquid illis nullis est magisteriis intimatum , malitiosos , sed qui nihil possint efficaci cogitatione complere . 
Si vero in hoc loco matutinus fuerit inventus , faciet sacerdotes divinos haruspices augures mathematicos astrologos medicos , et quibus ex istis artibus et institutis vitae subsidia quaerantur . 
Sed haec fortiora erunt , si benivolae stellae fuerit radiatione protectus ; faciet enim felices beatos magnos potentes , et quibus omnia felicitatis insignia conferantur . 
Si vero sic positum Mercurium malivolae stellae respexerint vel si in diametro vel in quadrato fuerint inventae , faciet inreligiosos sacrilegos spoliatores templorum damnatos damnabiles , et qui semper in peregrinis locis oberrent fugientes aut qui exilii damnationibus opprimantur . 
Vespertinus vero in hoc loco Mercurius constitutus faciet sacerdotes magos medicos artifices , et quibus ex istis artibus vitae subsidia comparentur , et tales ingenio , ut per semet ipsi discant , quicquid illis magisterii non tradidit disciplina . 
In decimo loco Mercurius ab horoscopo constitutus , idest in MC. , si matutinus in hoc loco fuerit , admirabiles et magnos in actibus reddit . 
Si enim sic constitutum Mercurium Iuppiter ex aliqua parte respexerit de trigono vel de exagono in diurna genitura , erunt magni potentes , maximarum civitatum vel imperatorum vel potentium virorum negotia tractantes , fideles benivoli sapientes graves . 
Sed in nocturna genitura si sic positum Mercurium Venus aliqua radiatione respexerit , haec faciet , quae in diurna genitura cum Iove illum facere monstravimus . 
Si vero sic positum Mercurium Mars ex aliqua parte respexerit , idest de quadrato vel de diametro , promotiones venientes vario offensarum genere pelluntur ; et erunt frequenter ob exules vel alicuis damnationis onera sustinentes . 
Sed et si Luna se Marti aliqua radiatione coniunxerit , facient etiam biothanatos . 
Vespertinus vero in X. loco ab horoscopo constitutus faciet peregrinitates et adsiduas locorum commutationes , facit etiam in omnibus actibus publicari . 
Si vero sic positum Mercurium Saturnus ex aliqua parte respexerit aut de diametro aut de quadrato , faciet aquosis semper actibus occupari et officia eorum aut prope mare aut prope fluvium aut prope stagna constituit ; vitia vero et valitudines ex humorum semper abundantia decernit . 
In undecimo loco Mercurius ab horoscopo constitutus faciet ingeniosos et in omnibus actibus necessarios et quibus magnarum rationum actus committantur ; sed tunc maiora decernit officia , si Iovi fuerit oportuna radiatione coniunctus . 
In duodecimo loco Mercurius ab horoscopo constitutus faciet ingeniosos ; si matutinus fuerit , in magnis negotiis constituit , aut conductores publicorum negotiorum facit , ut , in quibus negotiis alii periclitantur , in ipsis prosperos habeant eventus . 
Vespertinus vero in hoc loco constitutus multa faciet negotia concitantes et multorum inventores negotiorum . 
Neque enim sine causa istum locum prudentissimi viri notaverunt , nec sine causa partum aut tempus parturientis mulieris in hoc loco posuerunt ; editura enim sobolem in hoc loco mater constituitur . 
Confert enim se etiam sextus locus duodecimo , ut omnes ceterae stellae in his locis positae pigros habeant actus ; Mercurius vero in hoc loco inventus faciet doctos grammaticos oratores geometras magistros , orationes suas atque defensiones [ suas ] adsidua mercatione vendentes , aut qui orationis suae praesidio laborantibus soleant hominibus subvenire defendentes eos et periculis liberantes ; nam tales erunt , ut ab omnibus cordatiores esse videantur et quibus omnium doctrinarum conferantur augmenta . 
Sed hoc tunc facit , cum aut Iovi coniunctus fuerit aut a malivolis nulla radiatione pulsatus . 
Si vero Mars eum aut de diametro respexerit aut de quadrato aut simul cum eo fuerit , faciet delatores absconsos subdolos malitiosis maleficos . 
Faciet etiam maleficos venenarios aut qui falsa artificio malitiae perficiant , ut propter horum criminum malitiam graves condemnationes incurrant ; aut enim quasi malefici aut quasi falsatores damnabuntur ; falsare autem aut tabulas aut actus aut acta publica aut ob hoc damnatos malis faciet mortibus interire . 
Faciet etiam aut a servis aut propter servos maximas damnationes et maxima pericula . 
Quodsi sic Mercurio ac Marte constitutis Luna se lumine crescenti coniunxerit , biothanatos faciet , sed qui iudicantis animadversione plectantur . 
Sed et si Sol cum ipsis fuerit inventus sine testimonio Iovis , flammis faciet exuri . 
Sed haec omnia pro signorum qualitate decernuntur . 
Sed quia diximus Mercurium omnibus se facili ratione coniungere et esse cum bonis bonum , cum malis malum , explicare debemus , quid in genituris cum singularum societate decernat . 
Per diem cum Iove positus ac Sole in oportunis geniturae locis maximas decernit felicitates ; si vero per diem cum Marte fuerit inventus , maximorum infortuniorum faciet calamitates . 
Per noctem vero simili ratione mutatur ; nam cum Venere et Luna et Marte bonus est , cum Sole vero maxima mala infelicitates decernit . 
Quod ut manifestius doceamus , omnia debemus specialiter explicare . 
Sed prius duodecatemorium Mercurii diligenter inquire et fines duodecatemorii , ut ad omnia geniturae secreta pervenias . 
Per diem Mercurius cum Sole partiliter in horoscopo constitutus faciet reges duces potentes ; si vero per noctem in hoc loco fuerint partiliter inventi , patrem degenerem et ignobilem faciunt ; erunt autem in artibus publicis , sed absconsis et miseris secundum naturam qualitatemque signorum . 
In secundo loco ab horoscopo Sol et Mercurius partiliter constituti augmentum patrimonii decernunt et aliquorum actuum principatum . 
In tertio loco ab horoscopo Sol et Mercurius constituti faciunt haruspices somniorum interpretes medicos divinos augures astrologos mathematicos , et qui semper futura praedicant , sed quorum ars atque institutum ad omnium notitiam perferatur . 
In quarto loco ab horoscopo idest in IMC . 
partiliter Mercurius cum Sole constitutus faciet ignobiles et absconsarum aut inlicitarum artium peritos , sed honestos et graves . 
Quodsi sic positi fuerint in quarto loco geniturae , considerandum est maxime , in quo sint signi constituti et qui sit eius signi dominus ; periculosum est enim maxime , si in hoc loco Mercurius positus in Saturni domo fuerit inventus . 
In quinto loco Sol cum Mercurio ab horoscopo constitutus partiliter faciet nobiles et qui omnia facile perficient , sed periculosos et qui non habeant perpetuam felicitatem et qui multos facili ratione decipiant . 
In sexto loco ab horoscopo Mercurius cum Sole partiliter constitutus ignobiles servos laboriosos pigros faciet et quorum patres nesciantur , orbos a parentibus , tardos in actibus , et qui nihil consequi possint , si nullus stella in X . 
ab horoscopo loco fuerit inventa . 
Si vero in X. loco ab horoscopo stella aliqua fuerit inventa , divitiarum ingenuitatis et gloriae insignia conferuntur , praesertim si benivola stella in decimo loco fuerit inventa . 
In septimo loco ab horoscopo Mercurius cum Sole partiliter constitutus , idest in occasu , si per diem in hoc loco fuerit inventus , faciet ei , qui sic natus fuerit , maximas res potestatesque committi , sed ipsos biothanata morte faciet interire . 
Si vero per noctem in hoc loco partiliter fuerit constitutus , faciet multa perpeti mala , laborantes et cotidiano opere alimenta quaerentes et malis semper ac sordidis actibus occupatos ; erunt enim artes aut sordidae aut squalidae aut gravi odore et quibus artibus vigiliae perpetuae ab operantibus exigantur , quales sunt confectores coriorum fullones lanarii pistores coqui et his similes ; ipsos tamen faciet stomachicos aut prima aetate vitiosos . 
In octavo loco ab horoscopo Mercurius cum Sole partiliter constitutus faciet debiles vitiosos et qui facili ratione decipiantur ; sed . . . . 
in hoc loco constituti biothanatam mortem faciunt et decernunt frequenter insanias . 
In nono loco ab horoscopo Mercurius cum Sole partiliter constitutus faciet exorcistas et qui laborantes daemonum incursione homines remediis liberent , ut his artibus maxima illis vitae substantia conferatur . 
In decimo loco ab horoscopo idest in MC . 
Mercurius cum Sole partiliter constitutus in his , quibus gaudet signis vel in quibus exaltatur , per diem totius orbis dominos faciet aut multis et maximis provinciis potestatis merito praepositos , praesertim si bonum eis Iuppiter testimonium commodarit . 
In undecimo loco ab horoscopo Mercurius cum Sole partiliter constitutus in processu aetatis feliccitatis augmenta decernunt . 
In duodecimo loco ab horoscopo Mercurius cum Sole partiliter constitutus pauperes infelices servos faciet , qui semper in peregrinitate depereant . 
Mercurius et Saturnus in parte horoscopi partiliter constituti in diurna genitura absconsores pecuniarum faciunt , advocatos aut iureperitos aut scribas , sed languidos et qui cito deficiant . 
Si vero per noctem in hoc loco fuerint constituti , servos aut captivos ex liberis facient et tradunt eos potentibus viris captivitatis causa servituros . 
Si vero in feminino signo , in horoscopo scilicet , Saturnus et Mercurius partiliter in nocturna genitura fuerint inventi , facient eunuchos vel viros sine semine et qui coire non possint , turpes infames inpuros inpudicos cinaedos . 
In secundo loco ab horoscopo Mercurius cum Saturno pariter constitutus in diurna genitura faciet herbarios medicos et per quos hominibus sanitas comparetur , sed divites etiam et famosos in actibus suis . 
Erunt autem pro qualitate signorum frequenter oratores aut procuratores potentium virorum . 
Si vero per noctem in hoc loco fuerint inventi , facient mendicos nudos insanos aut templorum servos ; frequenter etiam facient accusari et in custodia constitui , lugubres tamen semper et sine filiis etaliqua corporis parte debiles aut quibusdam vitiis implicatos . 
In tertio loco ab horoscopo Mercurius cum Saturno partiliter constitutus urinatores aquas ex altis puteis levantes , hortulanos , actores modicarum villarum , aut pollinctores et funerarios aut custodes mortuorum cadaverum aut sepulchrorum faciet ianitores . 
In quarto loco ab horoscopo idest in IMC . 
Mercurius cum Saturno partiliter constitutus faciet inlicitarum aut absconsarum artium magistros aut eorum conscios , sed malos et qui cotidianam vitam ex malis artibus quaerant . 
Sed quidam sic habentes Mercurium cum Saturno aut in custodia erunt aut aliqua ratione damnantur ; sed omnes actus secundum naturam qualitatemque signorum et sicut rationem ceterarum stellarum variantur . 
In quinto loco ab horoscopo Saturnus et Mercurius pariter constituti facient eos , qui sic nati fuerint , frequenter mutare domicilia , et annonae aut frumentorum aut locorum quorundam praepositos aut gemmarum aut margaritarum aut aromatum aut metallorum praepositos ; facient etiam et sacrorum simulacrorum sculptores . 
In sexto [ loco ] et in XII . 
ab horoscopo loco partiliter constituti Mercurius et Saturnus eadem simili ratione decernunt . 
Si enim per diem in his locis fuerint inventi , multarum doctrinarum scios facient , absconsarum artium doctrina pollentes , et qui omnia , quae in rebus humanis sunt , velint scire , malitiosos sane et invidos et qui vitiis aut valitudinibus inplicentur . 
Per noctem vero in VI . 
et in XII . 
geniturae loco Saturnus et Mercurius constituti falsarum litterarum auctores , sceleratos malitiosos malivolos veneficos facient , sed qui semper maximis malis et maximis necessitatibus implicentur . 
Sed si in his locis sic positos Mercurium et Saturnum sive per diem sive per noctem Mars aliqua radiatione respexerit aut per quadratum aut per diametrum , [ si ] inevitabili malo implicatos homines publicae mortis faciet animadversione puniri . 
In septimo loco ab horoscopo idest in occasu Mercurius et Saturnus pariter constituti heredes mulierum et magnarum facultatum desideriis aestuantes , forte vero et amatores mulierum . 
Si vero per noctem in hoc loco fuerint inventi , in omni conversatione vitae miseros facient , qui maximis debitis obligentur , vitiosos tamen et debiles . 
Erunt autem maligni malitiosi , quidam tamen accusati in custodia publica constituuntur . 
In octavo loco ab horoscopo Mercurius cum Saturno pariter constitutus processu temporis patrimonii et honoris augmenta decernit ; alii vero mortis alienae causa patrimonia consecuntur , valitudo tamen illis erit aut de vesicae calculo aut de ventris vitio . 
Per noctem vero in hoc loco pariter constituti pauperes proscriptos languidos aut ruginosos facient et quibus humores . . . . . 
facient ex damno depereuntes , si Luna minuta lumine ad Saturnum feratur aut ad Martem plena . 
In nono loco ab horoscopo Mercurius cum Saturno pariter constitutus prophetas aut vestitores divinorum simulacrorum aut baiulos divinarum caerimoniarum faciet . 
In decimo loco ab horoscopo Mercurius cum Saturno pariter constitutus , idest in MC. , alienorum patrimoniorum heredes faciet aut maximarum rerum inventores . 
Erunt interdum scribae aut actores aut maximorum virorum procuratores . 
Sed si sic eos positos benivola stella viderit , divino ingenio faciet oratores vel oratoriarum artium magistros aut grammaticos aut his omnibus potestatis alicuius auctoritate praepositos aut magistros studiorum aut magistros censualium . . . . 
caelestes res scrutari ; alii computos exercent , alii difficilium litterarum aut inventores aut magistri erunt . 
In undecimo loco geniturae Saturnus et Mercurius ab horoscopo pariter constituti haec decernunt , quae illos in quinto loco decernere diximus . 
In duodecimo loco geniturae Mercurius et Saturnus ab horoscopo partiliter constituti quid decernant , sextus geniturae locus manifestius explicavit . 
Mercurius cum Iove partiliter in horoscopo constitutus in diurna genitura faciet claros et gloriosos , civitatibus praepositos aut maximarum civitatum decem primos , iuridicos et qui provinciis aut civitatibus iura restituant , sed qui iustis semper gaudeant causis . 
Si vero per noctem sic fuerint inventi , procuratores aut actores aut negotiorum praepositos , sed magnorum aut potentium virorum interdum facit scribas , rationibus mensis apothecis negotiationibusque praepositos , argutos vero , ingeniosos et quibus ex bonitate ingenii felicitas maxima conferatur . 
In secundo loco Mercurius et Iuppiter partiliter ab horoscopo constituti in diurna genitura facient heredes alieni patrimonii , ab extraneis adoptatos et fundamentorum multorum et depositarum specierum dominos et quibus processu temporis augmenta felicitatis maxima conferantur . 
Si vero per noctem in hoc loco partiliter fuerint inventi , stultiores facient et quibus non sit perpetua felicitas et quos vitae cursus saepissima ratione decipiat . 
In tertio loco ab horoscopo Iuppiter et Mercurius partiliter constituti magos facient , sed praeclara semper bonitate pollentes , hymnologos aut deorum baiulos aut custodes templorum aut qui religionibus homines initient et consecrent et qui deorum monitu futura praenoscant , aut sacris certaminibus facient praepositos . 
Haec eadem in IX. loco ab horoscopo Iuppiter et Mercurius decernunt pariter constituti . 
In quarto loco ab horoscopo Mercurius et Iuppiter pariter constituti exinventores calculi et organi facient aut curatores aut tutores minorum , sed qui mulierum curam tuitionemque suscipiant ; quidam vero quaedam casu inveniunt , alii latentium thesaurorum vias norunt , ex quibus maxima illis felicitas comparatur . 
In quinto loco ab horoscopo Iuppiter et Mercurius partiliter constituti et per diem et per noctem eadem simili ratione decernunt ; plures enim potestates et nobilitas processu temporis conferuntur ; erunt autem in omnibus actibus faciliores et qui , quod volunt , facile consequantur . 
Haec eadem in XI. geniturae loco pariter constituti decernunt . 
In sexto loco ab horoscopo Mercurius et Iuppiter partiliter constituti per noctem et per diem eadem simili ratione decernunt , si in matutino ortu fuerint inventi ; facient enim in omnibus negotiis faciles , rationales aut causis aliquibus vel certaminibus discussionique aut rationibus aut negotiationibus aut quibusdam religionibus praepositos , ut ex deorum reditibus facultates habeant maximas , praesertim si sic his collocatis in decimo ab horoscopo loco aliqua stella fuerit constituta . 
Sed si Luna sic feratur , ut his se sua radiatione coniungat in X . 
ab horoscopo loco constituta , erunt divites affluentes , multarum pecuniarum aut multi auri domini et qui possessionum fructus maximos consequantur , felices beati et qui regum actus sua intercessione disponant , exactores regiarum annonarum vel pecuniarum fiscalium , provinciis civitatibusque praepositi . 
Si vero diurna genitura et in sexto loco Iove cum Mercurio constituto nulla stella in X . 
ab horoscopo loco fuerit inventa , mediocres et vita et patrimonio et actibus faciet . 
Si vero per noctem sic fuerint inventi , reddunt negotiorum interpretes et piscatores aut augures aut sculptores aut laboriosis semper actibus impeditos aut servilia officia facientes aut in talibus artibus positos , quae gravibus odoribus et gravibus sint sordibus squalidae , idest aut fullones aut coriorum confectores aut gallicarios aut pistores aut lanarios aut his similes . 
In septimo loco ab horoscopo , idest in occasu , Mercurius cum Iove pariter constitutus et per noctem et per diem eadem simili ratione decernit . 
Faciet enim a mulieribus felicitates maximas conferri et faciet publicis muneribus praepositos et populorum aut civitatum principes aut decem primos , longioris vitae et bonae senectutis et bonis consiliis ac moribus et qui bonas res desiderent semper . 
Sed haec in nocturnis genituris minuuntur , si sic Mercurium positum cum Iove Saturnus de diametro vel de quadrato respexerit vel si cum ipsis fuerit inventus . 
In octavo loco ab horoscopo Mercurius et Iuppiter partiliter constituti , si in diurna genitura sic fuerint inventi , mediocres in vita facient et qui ex quibusdam inventionibus vitae sibi praesidia comparent . 
Quorundam enim infamant iuventutem , sed processu temporis mediocriter substantiae incrementa decernunt . 
Si vero per noctem in hoc loco fuerint inventi , aut inveniunt aliquid , unde habeant maximum vitae subsidium , aut hereditas illis non modica conferetur , et processu temporis maximis felicitatibus sublevantur ; vitiosos tamen corpore et languidos facient . 
In nono loco Mercurius et Iuppiter constituti haec decernunt , quae in tertio loco geniturae constituti decreverunt . 
In decimo loco ab horoscopo Mercurius et Iuppiter magnos actus et magnas administrationes et magnas decernunt potestates pro mensura geniturae . 
In undecimo loco ab horoscopo Mercurius et Iuppiter partiliter constituti haec decernunt , quae decernere illos in quinto diximus loco . 
In duodecimo loco ab horoscopo Mercurius et Iuppiter pariter constituti , si Mercurius matutinus extiterit , faciet scribas regis aut senatus aut notarios exceptores principum , aut qui civitates maximas tueantur , sed qui magne et frequenter offendant et qui in novissimo vitae tempore infelicitatis onere praegraventur aut qui biothanata morte depereant , si sic positi in nocturna fuerint genitura . 
In diurna enim genitura quantulumcunque in his actibus et in his officiis perseverant et non frequenter offendunt . 
Vespertinus vero in hoc loco cum Iove constitutus tardiores actus et sinistrum fatum dabit , quidam vero popularibus actibus aut laboriosis implicabuntur . 
Si in parte horoscopi Mercurius et Mars partiliter fuerint constituti , in diurna scilicet genitura , anaforicos cardiacos facient et oligochronios et infelices ; aut enim ex occasione mulierum aut ex amoris inlecebris aut absconsis scripturis aut de maleficiis aut de falso damnari eos facient ; et faciunt biothanatos interire . 
Si veroper noctem in horoscopo partiliter fuerint inventi , facient magnos magnarum religionum praepositos , duces aut praenuntios aut protectores aut satellites imperatorum , administratores maximos , quibus ex eventu pugnarum maxima felicitas conferatur . 
Si vero sic per noctem positos Mercurium et Martem Saturnus de quadrato vel de diametro respexerit , faciet eos periculosos et qui saepissime decipiantur ; nam in omnibus impediuntur actibus ; sic enim constitutus Saturnus inertes et sine arte faciet homines et qui omni infelicitas onere praegraventur . 
In secundo loco ab horoscopo Mercurius cum Marte pariter constitutus in diurna genitura natos exponi faciunt , et si nutriti fuerint , faciunt aliqua ratione fugitivos ; facient frequenter exules , interdum etiam captivos , facient plerumque ex proscriptione enudari . 
Quosdam tamen [ ex ] gravibus valitudinibus aut fortibus vitiis implicant , alios biothanatos facient , si Lunam pleno lumine radiaverint.∫ Per noctem si sic fuerint inventi , facient malae mentis , malitiosos obscuros timidos , et audaces et qui in omnibus actibus decipiantur , sed actus eorum facit multiplices ; erunt etiam aut publicani aut vectigaliarii aut curiosi . 
Quosdam mente insanos aut freneticos facit . 
In tertio ab horoscopo loco Mercurius et Mars pariter constituti facient aut ex ignitis aut ex ferratis actibus vita habere substantiam ; erunt autem tales , ut futura praediscant et qui semper conversentur in templis ; sed omnibus , qui negotiantur , terribiles , etiam si nihil sciant vel si nihil agant , existunt , sed qui processu temporis habeant felicitatis augmenta . 
In quarto loco ab horoscopo idest in IMC . 
Mercurius cum Marte pariter constitutus pigros , humiles in omnibus actibus et in omni fortuna faciet ; et cum parentibus vel cum adfinibus adsidue exercebunt inimicitias , ut per ipsos parentibus vel adfinibus maximae semper inferantur insidiae . 
Erunt etiam fideiussores et ex hac re maximis periculis conquassantur et ad humilitatem paupertatemque deveniunt ; quod cum illis contigerit , inlicitarum quarundam artium auctores erunt vel sequestres , vel conscii in quibusdam comprehensi maximis periculorum laqueis implicantur , ut damnationis animadversione plectantur . 
Alii in his calamitatibus constituti magnae ac longae aegritudinis incursionibus opprimuntur , praesertim si Lunam sic positi de diametro aut de quadrato viderint . 
Si in quarto geniturae loco Mercurius et Mars et Luna per noctem fuerit inventa , faciet praepositos tribunos duces potentes administratores , sed biothanata morte pereuntes . 
In quinto loco ab horoscopo Mercurius cum Marte partiliter constitutus fortes viriles , athletas invictos in omnibus certaminibus reddunt , sed qui ad varia loca domicilii gratia conferantur et quibus de publico aut de fisco victus gratia annonae maximae conferantur . 
Sed in omni certamine superiores et terribiles adversariis suis faciunt . 
In sexto loco et in XII . 
ab horoscopo Mercurius et Mars partiliter constituti haec eadem simili ratione decernunt ; nam si per diem in his locis fuerint constituti , valitudines et vitia maxima decernunt . 
Faciunt autem et in custodia constitui et carceris habere notitiam et ex quacumque accusatione damnari ; aut enim adpetuntur aut deferuntur aut falsis criminum circumventionibus obligantur ; a servis enim et per servos aut a servilibus hominibus aut ab his , qui sunt criminis alicuius causa in custodia constituti , appetuntur aut deferuntur et cum maximis tormentis et cum maxima violentia et atrocitate depereunt , praesertim si in his constituti locis Lunam plenam ex aliqua parte respexerint . 
Si vero per noctem in VI . 
vel in XII . 
ab horoscopo loco Mercurius cum Marte fuerit constitutus , facit multis debitis et multo usurarum fenore implicatos ; sed aestus animi et interceptiones facient . 
Reddunt etiam pigros in omnibus actibus et decernunt maximas accusationes et graves invidias , sed quae aut a servis aut propter servos fiant . 
Alii cruciatores erunt servorum , ut eos aut fame aut plagis aut tormentis aut operum exactionibus defatigent . 
In actibus vero numquam perseverabunt , qui in his locis Mercurium cum Marte habuerint constitutum , quia ab uno actu ad actum alium transeunt . 
In septimo loco ab horoscopo idest in occasu Mercurius cum Marte partiliter constitutus , si per diem in hoc loco partiliter fuerint inventi , eos qui sic eum habuerint , mulierem aut uxorem suam manu propria interficere compellunt aut propter mulierem vel propter uxorem aut propter amoris cuiusdam praeposteras cupiditates semetipsos aut alios interficient , aut propter tale aliquod admissum facinus faciunt in publica custodia aut in carcere constitui et ex ista accusatione damnari . 
Sed generaliter quicumque sic Mercurium et Martem habuerint , homicidia et mortes in ipsorum pro signorum qualitate complentur ; aut enim grassatores erunt aut latrones aut sicarii aut piratae aut his similes , et in his facinoribus comprehensi per severam sententiae animadversionem plectuntur . 
In nocturna vero genitura sic positi facient eos a mulieribus iniustis actibus circumscribi aut viraginibus iungi et ab his filios suscipere et semper magnis vitiis involvi . 
In octavo loco ab horoscopo Mercurius cum Marte partiliter constitutus si per diem fuerit inventus , faciet [ nihil ] tales , qui nihil ex eis , quae cupiunt , consequi possunt , sed periculosos et qui omne patrimonium funditus amittant . 
Quidam vero erunt insani ac furiosi ; alii in custodiam coiciuntur aut damnabuntur et finiunt frequenti ratione biothanati . 
Si vero per noctem in hoc loco fuerint inventi , de malis artibus vel de malis officiis facultates sibi aliquas comparabunt et qui per dies singulos malis ac nefariis actibus crescant . 
Erunt fures aut effractores aut qui commendatas sibi res aut fidei suae creditas obstinatis soleant cupiditatibus abnegare , aut nefariorum facinorum inventores vel executores . 
Faciunt enim aut tortores aut carnifices aut proditores suorum et ex istis artibus fortunae ac facultatum sibi maximas substantias comparantes , sed mors eis cum violentia aut cum quibusdam tormentis gravibus proveniet , aut moriuntur [ in ] gravis insaniae vero laborantes . 
In nono loco ab horoscopo Mercurius cum Marte pariter constitutus iniustos inreligiosos periuros facient , sed cum isto mentis errore nihilominus ministros deorum , sed et hos ipsos deos , quibus serviunt , spoliantes atque nudantes , qui templorum donaria praedam suam faciant . 
Sed haec maxime faciunt , si longe a radiis Solis inventi fuerint aut in suis invicem partibus aut in domo Solis . . . . ; arte haec erunt , si sic eis positis Luna se de quadrato vel de diametro coniunxerit plena luminibus . 
In decimo loco ab horoscopo Mars et Mercurius pariter constituti miseros et inefficaces homines faciunt ; delectabuntur autem navigationibus et amatores erunt palaestrarum , et qui vitam suam potentibus viris aut regibus vitiis cuiusdam causa vendant . 
Erunt autem cum macula semper aut vitio secundum qualitatem substantiamque signorum . 
Sed semper Mercurius cum Marte pariter constitutus in actibus publicis aut in administrationibus aut in occupationibus constituit , sed in ipsis actibus numquam longis temporum continuationibus perseverant ; aut enim impetiti aut accusati amoventur et frequenter iudiciis adplicantur et falsis interdum accusationibus opprimuntur ; ex quibus infortuniis ita eorum patrimonia dissipantur , ut [ in ] gravi fenore usurarum quatiantur ; sed et sponsione aut fideiussione aliqua gravibus damnorum vel condemnationum generibus opprimuntur . 
Si vero Iuppiter Mercurio ac Marti pariter positis aliqua se testimonii societate coniunxerit , aut si cum ipsis pariter fuerit inventus , magnos in omnibus actibus et in occupationibus faciet , et quibus multa negotia credantur et qui simili modo et amittant substantiam pariter et quaerant . 
Si vero his Venus se aliqua radiatione coniunxerit vel si cum ipsis pariter fuerit inventa , faciet exactores imperatorum , qui annuas fiscalium praestationes repetant , discussores rationales et qui magna negotia tractare consueverunt . 
Sed Mercurius cum Marte diversa et multiplicia actuum aut administrationum genera decernit ; nam varietas haec provenit secundum qualitatem substantiamque signorum . 
In Mercurii enim domo vel in [ Martis ] partibus constituti faciunt amatores palaestrae vel athletas publicis certaminibus destinatos . 
In Martis vero signis aut in partibus constituti pugnaces , amatores armorum , milites , venatores libenter nutrientes feras beluas ferarumque praepositos , nuntios vel veredarios regum reddunt . 
In domo vero Veneris aut in partibus constituti faciunt linteones , textores tunicarum , plumarios , tinctores , aromata aut gemmas aut margaritas aliqua ratione tractantes . 
In Iovis vero domo vel in partibus constituti . . . . . . 
scelerata ac facinorosa officia tractantes ; facient enim tortores carnifices interfectores delatores proditores suorum . 
In Solis vero aut Lunae domo aerarios ferramentarios statuarios pelliones coriorum infectores , ab igne aut ex ferro vitae subsidia quaerentes . 
Inmutatio enim signorum diversorum negotiorum actus decernit . 
In undecimo loco Mercurius cum Marte pariter constitutus faciet perire semper in pugna , alios amatores palaestrae faciet , alios armorum , sed fortes consiliis et qui ex omnibus actibus felices semper processus accipiant . 
In duodecimo loco ab horoscopo constituti Mercurius et Mars quid faciant , sextus locus specialiter ostendit . 
In horoscopo Mercurius et Venus partiliter constituti in diurna genitura faciunt scutarios vel protectores imperatorum vel qui proprio excubitu salutem principis servent aut qui pecunias aut thesauros regios suis iubeantur dispositionibus gubernare , et quibus huiuscemodi administrationum officia credantur ; facient enim musicos choricos et qui musicos modos faciant aut certe publicos magistros aut oratores aut grammaticos aut legum inventores aut qui in numeris praestent . 
Si vero pernoctem in horoscopi partibus fuerint inventi , facient acutos ingeniosos et qui omnia , quaecumque agere voluerint , facile consequantur . 
Erunt autem aut coronati aut praepositi sacerdotibus aut sacrorum simulacrorum baiuli et qui processu temporis augmenta dignitatis accipiant . 
Facient autem armoniae cuiusdam peritos aut litteris regis praepositos , sed quorum oratio ac sermo plenus sit leporis et gratiae . 
In secundo loco ab horoscopo Mercurius et Venus pariter constituti in diurna genitura facient multa negotia tractantes et qui in nobilibus actibus occupentur , sed in ipsis diutius perseverantes , amoenos et gratos in vita pariter ac moribus , vinosos tamen ac libidinosos . 
Si vero matutinus in hoc loco fuerit inventus , faciet per semetipsos patrimonia quaerentes , felices litteratos disciplinam aliquam musicamque tractantes , laetos et honestos gratiaeque splendore fulgentes . 
Si vero in nocturna genitura vespertinus in hoc loco cum Venere fuerit inventus , magnas decernit facultates et processu temporum maximarum felicitatum incrementa largitur ; erunt enim principes civitatum , erunt legibus praepositi et quibus maximarum provinciarum cura mandetur . 
Alii inveniunt aliquid , unde initia felicitatis accipiant , aliis hereditates maximae conferuntur . 
In tertio loco ab horoscopo Mercurius et Venus pariter constituti facient in sacris certaminibus esse victores aut sacerdotes aut prophetas aut vestitores deorum aut in templis maxima tractantes officia aut praepositos sacerdotibus aut sacri certaminis principes aut legatos boni aut institutionis moribus et quibus desideria sua secura civitas credat . 
In quarto loco ab horoscopo Mercurius et Venus pariter constituti absconsarum litterarum facient peritos , magos philosophos et caelestia saepe tractantes aut qui laborantes homines curent et qui hominibus quolibet genere prodesse consueverunt . 
Matutinus vero cum Venere in hoc loco positus a servitute ad libertatem venire faciet et ab ignobilitate ad splendorem nobilitatemque perducit , sed miserarum mulierum aut servilium aut anuum aut virginum tuitionem defensionemque suscipient et qui propter has actus variis generibus adpetant . 
Actibus vero institutis et negotiis et negotiationibus occupatos facient secundum substantiam qualitatemque signorum . 
In quinto loco ab horoscopo Mercurius cum Venere pariter inventus maximas facultates processu temporis decernit et felicitatis simili modo largitur insignia , et qui a mulieribus vel ab uxoribus dona maxima vel praemia consequantur et qui potentibus viris notitia iungantur . 
In sexto loco ab horoscopo Mercurius cum Venere pariter inventus in diurna genitura de rationibus vel de negotiationibus aut de computo aut de disciplina aut de deorum reditu decernit substantiae facultates , praesertim si sic his in VI. loco constitutis aliqua stella in X. geniturae loco fuerit inventa ; sed uxorem difficile consequentur , nam erunt libidinosi et ex ista re quodam modo infames . 
In nocturna vero genitura si matutinus in hoc loco cum Venere fuerit inventus , ancillas aut viduas aut meretrices matrimonii sibi gratia copulabunt ; actus vero habebunt laboriosos et serviles et circa aquam , si nulla stella sic his positis in decimo ab horoscopo loco fuerit inventa . 
Quodsi fuerit , faciet proprio labore multa quaerentes ; erunt enim peregrini negotiatores gubernatores naucleri vel fabricatores auri . 
Vespertinus vero in hoc loco si cum Venere fuerit inventus , cordatos ingeniosos musicos vel organarios faciet aut tinctores colorum aut aromatum aut gemmarum aut margaritarum mercatores ; faciet quosdam myropolas vel pigmentorum medicinalium inventores [ erunt ] ; faciet etiam sic positus frequenter praepositos metallorum , ut ex his actibus maxima illis facultatum subsidia quaerantur . 
In septimo loco ab horoscopo Mercurius et Venus pariter inventi absconsarum valitudinum vitia decernunt ; faciunt enim aut hepaticos aut freneticos aut melancholicos et his similes valitudines , sed ab uxoris affectu semper alienos et usque ad ultimum vitae tempus infames . 
Si vero in hoc loco per noctem cum Venere fuerit inventus , a mulieribus vel ab uxoribus maxima illis divitiarum substantia conferetur et qui gradatim processu aetatis grandes honores et maximae felicitatis insignia consequantur , praesertim si non eos sic positos Mars et Saturnus ex aliqua parte respexerint , sed specialiter Saturnus . 
Nam si fuerint illis sic positis Mars et Saturnus aliqua radiatione coniuncti , haec , quae diximus , in contrarium vertunt . 
In octavo loco ab horoscopo Mercurius et Venus pariter constituti vespertini in diurna genitura inefficaces aprocopos reddunt et qui nihil agere possint . 
Facient etiam laboriosos semper et negotio implicatos ; erunt autem vitiosi animo et corpore et qui nuptias difficile consequantur , erunt steriles et qui sobolem generare non possint . 
Morientur autem aut spastici aut gonorroici aut apoplecti aut frenetici . 
Per noctem vero in hoc loco pariter inventi alieni patrimonii facient heredes aut alienarum facultatum sollicitudinem gerentes , sed bonos benignos patres familias et quibus a mulieribus vel ab uxoribus plurima conferantur ; alii quiddam invenient , quod illis ad omne subsidium vitae sufficiat ; sed habebunt mortem repentinam et sine dolore atque tormento . 
Matutinus vero cum Venere in hoc loco constitutus multa discentes et omnia scientes perficiet , exinventores etiam , et qui quicquid volunt facile consequantur , sed qui processu aetatis patrimonii augmenta percipiant . 
In nono loco ab horoscopo Mercurius et Venus pariter constituti vaticinantes mulieres dabunt uxores , sed et ipsos altius levari vel magnificari facient et quibus ex templorum officiis vitae praesidia quaerantur . 
Facient autem aut sacerdotes aut hos , qui in templis constituti futura praedicant aut haruspices aut astrologos aut augures aut magos quum qui omnia explicare consueverunt . 
In X. loco ab horoscopo Mercurius cum Venere constitutus publicos actus faciet et qui a populo aut civitatibus honorentur , sed qui de uxoris actibus infamiam contrahant . 
Matutinus vero in hoc loco cum Venere constitutus modorum musicorum inventores faciet , sed scaenicos et publicis spectaculis destinatos , circa nuptias vero infelices ; aut enim meretrices aut publicas aut scaenicas aut infames uxores habebunt , quidam et amatores erunt puerorum et multarum libidinum vitiosis voluptatibus inplicati . 
In XI. loco ab horoscopo Mercurius cum Venere constitutus faciet mulierum negotia tractantes et quibus mulierum substantia credatur , ut ex isto actu maxima illis patrimonii subsidia conferantur , sed postea in contrarietatibus aut in iacturis maximis constituantur . 
In XII. loco ab horoscopo Mercurius cum Venere constitutus si per diem sic fuerit inventus , amatores faciet et ex amorum vitio laborantes , perspicuos tamen et omnibus notos in istis vitiis ; deferri tamen propter hoc [ et adferri tamen ] faciet et compellit ex ista delatione damnari , faciet biothanatos interire propter haec animi vitia , quae diximus . 
Si vero per noctem in hoc loco fuerint inventi , a mulieribus indignis multas faciet persecutiones aut qui meretricem amoris instinctu comparare cogantur , mechanicos vero et qui in his actibus multiplicibus iustitiis occupati esse videantur ; sed qui frequenter ab instituto decidant et qui actibus ac negotiis aut a facultatibus suis frequentibus soleant [ in ] rationibus decipi . 
Luna in horoscopo partiliter constituta in nocturna genitura si plena et in quibus gaudet signis fuerit inventa , grandia fortunae incrementa decernit ; praeponi fratribus facit et aetate semper et merito . 
Si vero per diem in hoc loco partiliter fuerit inventa , gubernatores maiorum navium faciet . 
Si vero sic per diem Luna constituta alium geniturae cardinem Mars Saturnusque possederint , idest si in quadrato vel diametro vel si cum ipsa fuerint inventi , facient piratas crudeli feritatis atrocitate famosos aut inaccessorum locorum praepositos iudices . 
Si vero sic Lunam positam cum malivolis nulla benivola stella respexerit , eos , qui nati fuerint , faciet exponi aut nulla vitae tempora decernit et statim faciet interire aut malum vitae finem biothanatumque decernit . 
In secundo loco Luna ab horoscopo constituta in nocturna genitura claros et perspicuis actibus faciet , sed luxuriosos et amoenis deliciarum voluptatibus deditos et quibus maior patrimonii substantia processu temporis conferatur . 
Si vero per diem in hoc loco fuerit inventa , aut statim parentes interimit aut ipsum a parentibus dividit aut parentes facit dissoluto matrimonio separari et patrimonii substantiam vario iacturarum genere minui ; alii sic habentes Lunam assiduis peregrinationibus occupantur et actus suos per multa dividunt loca ; sed vitam eorum talem facit , ut alicui potestati subiaceat . 
Si vero in hoc loco fuerit minuta luminibus et Saturnus in parte vel in signo horoscopi fuerit constitutus , perficit repentinis oculorum vulneribus caecitatem . 
Si vero sic Luna constituta Mars in parte horoscopi vel in signo fuerit inventus , articulorum dolores vel eiectiones vel fracturas faciet , alios aemorroica valitudinis adsiduitate debilitat . 
In tertio loco Luna ab horoscopo constituta matrem ignobilem vel aliqua infamiae faciet maculatione pollutam . 
Si vero in hoc loco cum Iove fuerit inventus , his , qui sic eam habuerint , a fiscalibus vel a publicis annonis alimenta suppeditat . 
Si vero Iove et Luna in hoc loco constitutis Mercurius se aliqua radiatione coniunxerit , antistites facit maximae cuiusdam deae vel potentissimae religionis sacerdotes aut publicarum . . . 
dispositores vel correctores . 
Si vero cum Luna in hoc loco Venus fuerit inventa , actus habebunt de pigmentis ac de aromatibus aut de vino aut de floribus . 
Si vero in nocturna genitura in hoc loco Luna cum Saturno solo fuerit inventa , faciet tardos , qui nihil ex his , quae cupiunt , consequantur et qui de religionibus omnibus sacrilega proferant verba et quibus [ det quibus]deorum ira maxima infortunia conferantur . 
Si vero per diem in hoc loco Luna cum Mercurio et Marte fuerit inventa , sacrilegos , templorum spoliatores , iniustos impios inreligiosos homicidasque perficient . 
In quarto loco ab horoscopo idest in IMC . 
Luna constituta si per diem sic fuerit inventa , matrem ignobilem decernit et quae maritum superstitem relinquat . 
Sed et si Saturnus in alio geniturae cardine fuerit inventus et Venus fuerit in occasu , mater de ingenuitate ad servitutem transfertur et fiet aliquando captiva . 
Si vero per noctem Luna in hoc loco fuerit inventa plena lumine , matrem faciet nobilem divitem et ipsos faciet divitiarum augmentis maxime sublevari . 
Si vero Sole partiliter in horoscopo constituto Luna in quarto loco fuerit inventa , idest in IMC . 
[ . 
. 
] incrementa felicitatis accipient ; alios compellit maximas colere religiones , aliis mulierum facit negotia committi . 
Si vero per diem sic fuerit inventa , peregrinos ignobiles faciet et quorum vitae erroribus periculisque quatiantur ; aliis in templis ignobilia decernit officia , alios in templis facit ministeria exercere servilia , praesertim si sic Lunam positam malivola stella respexerit . 
In decimo loco ab horoscopo Luna constituta , idest in MC. , si in nocturna genitura partiliter in hoc loco fuerit inventa in his signis , in quibus exaltatur vel in quibus gaudet , crescenti scilicet lumine , Iuppiterque eam oportunis radiationibus protegat , imperatores maximos faciet aut administrationes potentes , quibus vitae et necis potestas facili ratione credatur ; dat etiam sic posita ordinarios consulatus . 
Si vero partem MC . 
praecedat aut sequatur , in proximo tamen loco et vicinis partibus sit posita , duces tribunos administratoresque perficiet ; si vero in eodem signo , in quo est MC. , platice fuerit constituta , magnos in omnibus actibus reddit et vario genere felicitatis ornatos . 
Si vero Luna sic posita ad Saturnum feratur vel Saturnus alium geniturae possederit cardinem , invidias et infelicitates frequenti ratione decernit . 
Per diem vero in MC . 
Luna constituta mediocres in vita et in omnibus actibus faciet et qui frequentibus soleant rationibus decipi . 
Si vero per diem sic Luna posita Sol in horoscopo partiliter fuerit inventus in domo sua aut in altitudine sua aut in domo Iovis , magnos administratores maximarum provinciarum vel maximarum faciet civitatum , proconsules , sed in ipsa [ actus ] administratione terribiles ; sed si sic Luna et Sole constitutis , Sole scilicet in horoscopo in his , in quibus diximus signis , Luna vero in MC. , pariter ambos vel unum de duobus Iuppiter prospera radiatione protexerit , imperatores faciet felicitate ac iustitia praepotentes et quos omnes cum terroris trepidatione suspiciant . 
In XI. loco ab horoscopo Luna constituta haec decernit , quae in quinto ab horoscopo loco facere ex praecedenti explicatione monstravimus . 
In XII. loco ab horoscopo Luna constituta in nocturna genitura breve vitae tempus spatiumque decernit ; sed si Iuppiter et Venus aut unus de duobus in horoscopo partiliter fuerint inventi [ aut unum de duobus ] et Luna sic sicuti diximus sit constituta et sit nocturna genitura , potestatis alicuius licentiam cum felicitate decernit . 
Si vero Marte et Saturno partiliter in horoscopo constitutis aut uno de duobus Luna geniturae XII . 
possederit locum , multa ac mala infortunia et graves casus et valitudines et vitia faciet ipsi pariter ac matri . 
Si vero nullo in horoscopo constituto sola per diem in XII . 
ab horoscopo loco fuerit inventa , iacturam patrimonii , miseros actus peregrinitatemque decernit . 
Si vero per noctem simili modo in hoc loco fuerit inventa , miseros humiles aut humili aut servili genere faciet procreari et laboriosos et semper ingloriis actibus occupatos et quorum corpus aut os gravi odoris foeditate turpetur , sed qui frequenter falli periclitarique consueverunt et qui vitium aliquod ex peregrinitatis incommodis contrahant . 
Sed et Lunae duodecatemorion et fines , in quibus est duodecatemorion , diligenter inquire ; quicquid enim in genitura celatur ex generali stellarum compositione , id totum duodecatemoria et fines eorundem publicant et demonstrant . 
Si enim ex duodecatemoriorum efficacia et ex finibus , in quibus fuerint inventa , omnem volueris apotelesmatum explicare substantiam , non falleris ; Babylonii enim [ in ] duodecatemoriis summam decretorum tribuunt , Ptolomaeus vero antisciis , nos utrisque . 
In loco Fortunae Luna si fuerit inventa et sic posita , ut ad Iovem feratur vel [ si ] cum ipso sit , ducatus administrationes gloriam felicitatemque decernit . 
Si cum Venere in hoc loco fuerit constituta vel ad Venerem feratur , honestates , quas diximus , cum gratiae venustate largitur . 
Si vero in hoc loco posita crescens lumine ad Mercurium feratur vel si cum ipso sit , facit beatos potentes nimiumque cordatos , et qui felicitate ingenii aut doctrinae gratia honores gloriam dignitatem et patrimonii substantiam consequantur . 
Si vero deficiens in hoc loco constituta ad Mercurium feratur vel cum ipso sit , valitudines vitia malitiam malignitatemque decernit . 
Si vero in hoc loco constituta in diurna genitura ad Martem feratur vel cum ipso sit , laboriosos miseros , ab igni aut ex ferro aut ex pondere aliquo cotidianae vitae faciet alimenta quaerentes ; si vero in nocturna genitura in hoc loco posita feratur ad Martem vel si cum ipso sit , militiam gloriam potentiam et in his actibus decernit principatus ; athletas etiam facit pro qualitate signorum , sed qui ceteris virtutis merito praeferantur . 
Si in hoc loco posita in nocturna genitura crescens lumine ad Saturnum feratur vel cum ipso sit , paternum ac maternum patrimonium minuet , matrem aut viduam aut cum valitudine aut cum vitio facit aut mala morte pereuntem , ipsos vero in prima aetate miseros ac laboriosos , procedente vero aetate felices . 
Si vero per diem crescens lumine ad Saturnum feratur vel cum ipso sit , eum , qui natus fuerit , morte parentum cito faciet orbari et patrimonium [ de ] miseris compellit lacerationibus dissipari , sed et ipsis processu aetatis et felicitas et augmenta patrimonii conferuntur . 
Sed et nocte lumine deficiens haec eadem simili ratione decernit , si vero per diem in hoc loco posita minuto lumine ad Saturnum feratur vel cum ipso sit , vitiorum valitudines et malae mortis et proscriptionis incommoda . 
Si vero locus Fortunae in decimo ab horoscopo loco fuerit inventus , idest in MC. , vel in undecimo , in quo loco MC . 
pars frequentissimis rationibus invenitur , et ibi Lunae crescens luminibus fuerit inventa et sic ad Saturnum feratur vel si cum ipso sit et sit Sol partiliter in horoscopo constitutus , felices beatos gloriosos nobiles facit et maximae potestatis decernit insignia , sed facit hos eosdem vitiis ac valitudinibus implicari . 
Si vero Sol non fuerit in horoscopo constitutus et ipsa ad Saturnum feratur vel cum ipso sit , [ si ] quid decernat , superiori explicatione monstravimus . 
Si vero in hoc loco constituta in diurna genitura crescens luminibus ad Solem feratur vel cum ipso sit , potentes factiosos administratores iudicesque perficiet ; et si his Iuppiter aliqua se societate coniunxerit , imperia largitur . 
Quodsi deficiens lumine in hoc loco constituta in diurna genitura ad Solem feratur , processu temporis potentiam gloriam administrationesque largitur . 
Si vero per noctem deficiens lumine in [ hoc ] loco Fortunae ad Solem feratur vel cum ipso sit , faciet in prima aetate humiles et qui sint semper decepti , sed processu temporis et patrimonia et gloriam et honores et principatus maximos consequentur . 
Sed semper Luna et in hoc loco et in ceteris geniturae locis ceterisque signis si in eadem parte cum Sole fuerit inventa nec se cuncta Solis societate liberaverit , periculosis et humilibus actibus in prima aetate eos , qui nati fuerint , implicabit ; sed processu aetatis post graves fuerint , implicabit ; sed processu aetatis post graves iacturas largitur substantiae facultatem . 
In omnibus autem genituris cursum Lunae te servare conveniet ; nec tantum eodem die , quo natus homo prima vestigia lucis ingreditur , sed diligenti ratione perquirere etiam tertio die debemus , cui se stellae [ vel ] Luna vel quali radiatione coniungat vel a quo recedens [ vel ] ad quem feratur ; eo enim die nato homini primum inmulgentur alimenta nutricia . 
Inquirendum itaque est tertio die , an sit minuta an plena luminibus et quatenus eam benivolae stellae malivolaeque respiciant . 
Nam et tertio die , sicuti primo , omnia simili ratione decernit ; quae si diligenti fuerint inquisitione [ decernit ] collecta , in explicandis fatis hominum numquam poterimus erratica confusione turbari ; quem tractatum , ne quid a nobis praetermissum esse videatur , in quarti libri principiis explicamus . 
Patrocinia tractantes tenuerunt causarum conflictationes et caninae , ut ita dicam , contentionis iurgiosa certamina , ex quo studio nihil mihi aliud per dies singulos nisi periculorum cumulus et grave onus invidiae conferebatur ; semper enim factiosis hominibus et quos inpotentiae delectabat improbitas vel qui avarae cupiditatis instinctu alienis inhiabant vel qui miseris hominibus ex iudiciorum metu terribiles videbantur , erecta constantiae confidentia resistebam . 
Hinc mihi malignus livor invidiae et periculorum procellae inproborum hominum pravis cupiditatibus parabantur . 
Deserui itaque hoc studium , ne imperitorum ac delirorum hominum convalescente consensu pro alienis utilitatibus excubans maximis me insidiis et maximis periculorum discriminibus implicarem ; quibus semper et sine intermissione contra me saevientibus et acerba odiorum continuatione certantibus nulla alia ratione restiti , nisi quod liberali animo contemptis forensibus lucris laborantibus hominibus ac varia rerum diversitate sollicitis purum ac fidele patrocinium defensionis exhibui . 
In otio itaque constitutus et forensium certaminum depugnationibus liberatus , exutus etiam quodammodo invidiae laqueis improbis ac perfidis hominibus crassa invidia et rapiendi , immo potius latrocinandi potestate permissa hos ad te , Lolliane , solutus omni sollicitudinis cura libros scripsi , ut a terrena quodammodo conversatione sepositus ex qualicumque parte ad purganda animi vitia , quae ex pravorum hominum conversatione contraxeram , caelestibus me ac divinis disputationibus adplicarem . 
In hoc itaque libro id principe loco explicabitur , quod in posterioribus tertii libri partibus promisimus , idest Lunae omnes species ac formae , coniunctiones etiam , defluctiones et quicquid ad eius numinis pertinet potestatem ; Fortunae etiam locus et daemonis , geniturae dominus , quem Graeci oecodespoten vocant , diligenti ratione tractabitur , et eius etiam , qui actus decernit , efficacias explicabo ; sed et plenas partes et vacuas earumque decreta monstrabo , masculinas etiam ac femininas partes pariter ostendam , et ultimas partes Luna rursus accipiet . 
Omnia enim , quae Aesculapio Mercurius einhnus uix tradiderunt , quae Petosiris explicavit et Nechepso et quae Abram , Orfeus et Critodemus ediderunt [ et ] ceterique omnes huius artis scii , perlecta pariter atque collecta et contrariis sententiarum diversitatibus comparata illis perscripsimus libris divinam scientiam Romanis omnibus intimantes , ut hoc , quod quibusdam difficillimum videbatur propter Latini sermonis angustias , ostensa Romani sermonis licentia veris ac manifestis interpretationibus explicarem . 
Lunae nos omnes cursus in principiis huius libri explicaturos esse promisimus et quid qua ratione decernat ; omnis enim substantia humani corporis ad istius pertinet numinis potestatem . 
Nam posteaquam perfectum hominem vitalis aura susceperit et posteaquam se corpori spiritus divinae mentis infuderit , compositi corporis formam pro qualitate cursus sui Luna sustentat ; unde cursus eius prudenti debemus inquisitione colligere , ut totam possimus substantiam humani corporis explicare . 
Aliter enim natura hominis constare non poterit , nisi corpus eius ad vitae subsidia firmo fuerit praesidio fabricatum ; et errant , qui putant solum vitae et spiritus rationem in omnibus genituris esse tractandam , idest horoscopum et MC. ; ex his enim locis vitae substantia et spiritus invenitur . 
Sed nos cum horoscopi parte et cum MC . 
etiam Lunae cursum sagaci ac sollerti inquisitione debemus partiliter invenire . 
Fabricator enim hominis deus cum animal hoc divina ac singulari artificii ratione componeret , inmortalis animi divinitatem mortalis ac terreni corporis vinculis obligavit , ut animus extrinsecus intrinsecusque diffusus et magnae cuiusdam necessitatis obligatus imperio caducam servientis sibi corporis fragilitatem divinae potestatis licentia gubernaret . 
Non habebit ergo animus integrum receptaculum nec se poterit circumfusus adnectere nec divinitatis suae explicare substantiam , nisi corpus ad susceptionem animi integra et incorrupta fuerit compagine roboratum , ut animus et corpus pari necessitatis ratione coniuncti et invicem se propriae naturae potestatibus ac viribus sustinentes hominem divina ac terrena coniunctionis societate compositum integra specie ac forma perfecti operis explicarent . 
Quare scire debemus , quod corpus hominis Luna susceperit et quod Lunae sit potestatibus deputatum ; nam et crescentis Lunae augmenta in corporibus nostris et deficientis luminis damna sentimus . 
Medullae enim humani corporis , cum Luna creverit , crescunt ; cum vero inanescere coeperit destituta luminibus , tenuati corporis fatigatione languescunt ; sed et humanum corpus Luna deficiente decrescit et rursus crescentis complementis sollemnibus inundatur . 
Sic omnis substantia terreni corporis istius numinis providentia gubernatur . 
In posterioribus enim caeli regionibus collocata et terrae imperium ex vicinitate sortita omnia corpora , quae inspiratione divinae mentis animantur , cursus sui multiplici varietate sustentans et per signa omnia festina celeritate discurrens et omnibus stellis se coniunctionibus socians ex contrariis mixturis et ex disparibus elementis integra compositi operis substantia mutuata omnia animantium corpora et concepta procreat et generata dissolvit . 
Laborandum itaque et in omni geniturae substantia ista pars magno opere requirenda , in qua est Luna constituta ; quanto enim Luna velocibus se agitationibus transfert et quanto se stellis omnibus celeri festinatione coniungit , tanto nos cursus eius diligenti debemus contemplatione colligere . 
Nam et primus dies et tertius eadem simili ratione decernit , septimus etiam et undecimus per Lunam totius vitae substantiam monstrat . 
Sed et geniturae dominus et vitae dator ex Lunae coniunctionibus invenitur , dies etiam ultimus vitae ex Lunae rationibus discitur . 
Sed et temporum dominum , quem Graeci chronocratorem vocant , cum Sole nobis Luna demonstrat ; nam in nocturnis genituris initium ac dominium ipsa suscipit temporum , in diurnis vero genituris Sol ; quod quale sit vel ubi proficiat , in libris posterioribus explicamus . 
Lunae plurimas species ac formas esse in institutionis libro diximus , sed et nunc has easdem breviter explicamus ; omnia enim , quae difficiliora sunt , debemus frequentius intimare , ut istas difficultates ex crebro tractatu facilius adsequamur . 
Est itaque Luna aut synodica aut plena aut dichotomos aut menoides aut amficyrtos et per has mutata formas cursum menstrui luminis complet . 
Haec itaque luminis eius vel augmenta vel damna et diversarum formarum mutabiles species et primo natalis die tractantes genituram et tertio rursus die diligenter debemus inspicere , et quibus se coniungat et a quibus defluat et recedat et quatenus se post primam coniunctionem secundis coniunctionibus societ , quibus etiam per ventum se coniungat , quando per altum quando per demersum feratur ; quas stellas trigonica , quas quadrata , quas diametra radiatione respiciat ; quando et ad quas stellas plena feratur vel minuta luminibus , qualiter conditionis scriptus stellis iungatur , quando in eadem parte synodica se copulatione coniungat , quando eam in isdem partibus collocatam Sol orbe suo rapiat et abscondat , ut sic exploratis omnibus atque tractatis in genituris hominum plenam pronuntiandi scientiam consequamur . 
Si se Luna Saturni adplicaverit stellae et crescens lumine ista se Saturno societate coniungat vel sic ad Saturnum feratur , matri viduitatem et muliebrium locorum adsiduos dolores decernit ; ipsos facit in templorum conversationibus detineri et patrimonium eorum variis lacerationibus dissipat , sed rursus procedenti temporis cursu proprio labore aliam sibi facit patrimonii substantiam quaerere . 
Si vero deficiens et minuta lumine Saturno iungatur , parentes faciet aut degeneres aut servos aut miserae infelicitatis squalore demersos , quorundam autem matres aut debilitatas perimit aut certe facit biothanatas interire ipsis in annis minoribus constitutis ; sed et ipsos facit aut vitiosos debiles aut oligochronios aut malo quodam exitu intereuntes , praesertim si in ista coniunctione in necessariis geniturae locis fuerit inventa , idest si [ in ] horoscopo partili radiatione iungatur . 
Si Luna se Iovis adplicaverit stellae et crescens lumine ista se societate coniunxerit vel ad Iovem feratur , faciet felices gloriosos divites , multorum et magnorum fundamentorum et latissimarum possessionum dominos ; sed sic habentes Lunam etiam futura praedicunt aut propria animi divinitate aut deorum monitu aut ex oraculis aut artis cuiusdam venerabili disciplina . 
Si tamen in ista coniunctione Lunam positam de quadrato vel de diametro Martis stella [ non ] viderit , minuuntur haec omnia cum maximo vitae discrimine . 
Si vero in ista coniunctione fuerit minuta luminibus , faciet adoptari vel expositos antea postea parentibus reddi , per semetipsos sibi patrimonia quaerentes , et reddit tales , qui gradatim et processu temporis crescant et qui habeant alicuius gloriae potestatem ; sed haec tunc complentur , sisic Lunam positam vel crescentem vel minutam Mars de diametro vel quadrato non viderit . 
Quodsi sic Lunam positam Mars ista , qua diximus , radiatione respexerit , faciet expositos sempiterno servitutis onere deprimi aut ab ancilla matre aut a debili faciet procreari ; aut ipsi certe fiunt parte quadam corporis debiles et misero infelicitatis onere praegravati , praesertim si istam coniunctionem Mars in diurna genitura respexerit vel Saturnus in nocturna , sed Saturnus tunc , cum minuta deficit Luna . 
Si se Luna Martis applicaverit stellae et crescens lumine Martis se societate coniunxerit vel ad Martem feratur et sit nocturna genitura , facit calidos periculosos violentos , sed qui frequentibus soleant rationibus decipi et quorum vita sit maximis periculis mancipata , efficaces tamen et omnia complentes , aut armis dedicatos aut athleticis certaminibus deputatos , praesertim si in primis geniturae locis fuerint constituti ; erunt tamen vitiosi aut laborantes . 
Matres vero eorum aut debilitatas ante perimit aut facit biothanatas interire . 
Si vero diurna fuerit genitura et sic se Marti Luna coniunxerit , omni faciet . . . . 
parte corporis amputatos ; aliorum oculis nocet , aliorum stomachum latentium vitiorum continuatione [ Luna ] debilitat , quosdam oligochronios biothanatos facit . 
Sed haec omnia secundum propriam naturam singulorum signorum facit atque decernit ; et secundum cardinum diversos situs et secundum anaforas cardinum et secundum ea signa , quae aliena esse ab horoscopi societatibus diximus , decretorum diversa varietas invenitur . 
In his enim signis , quae aliena esse a societate horoscopi diximus , idest in sexto ab horoscopo vel in duodecimo loco , si crescens lumine Luna se Marti coniunxerit , patrimonium minuit , parentes separat aut interemptis parentibus orbitatis faciet miseriis fatigari ; aliorum corpus ferri laceratione conciditur , aliis talia nascuntur vulnera , ut nulla re alia nisi ignitis possint sanari cauteriis . 
Largitur autem artes , ante aut ignem tractent semper aut ferrum ; alios milites faciet , sed qui sempiterno onere militiae deterantur . 
In quinto vero loco vel in undecimo ab horoscopo vel in secundo vel in octavo loco vel in ipso horoscopo constituta si per diem ad Martem Luna feratur , vitia laterum et parvum vitae spatium decernit et biothanatos facit . 
Si vero fuerit nocturna genitura et minuta luminibus feratur ad Martem , in his scilicet , in quibus diximus locis , magnos potentes terribiles efficaces faciet , qui maximas civitates potestatis alicuius licentia subiugent , praesertim si in primis cardinibus geniturae sic fuerit inventa . 
Si vero per diem in principalibus geniturae locis sic fuerit inventa , paternam substantiam dissipat , sed et parentes ipsos debilitat aut biothanata morte perimit , artifices tamen publicos aut milites faciet , sed valitudinibus aut vitiis implicatos , aut frequenter maxima pericula et violentae mortis decernit exitium . 
Si Luna feratur ad Solem et ei se partili radiatione coniungat in qualicumque schemate , faciet periculosos miseros deiectos ac miseris facultatibus et in omni vita humili conversationis deiectione prostratos . 
Interdum facit spasticos et qui valitudinum contrahantur ; alios facit caducos , aliis alienationis decernit incommoda , aliis plerumque decernit insanias . 
Si Luna feratur ad Venerem et Venus partiliter radios Lunae venientis exceperit , si [ se ] crescens Luna coniunctioni se Veneris applicaverit , faciet parentes nobiles et maximae potestatis potentia sublevatos , sed eis , qui nati fuerint , a parentum adfectibus separatis cito onus miserae orbitatis indicit . 
Erunt sane noti semper et nobiles et qui semper in omni actu proficiant et qui omnia , quae desiderant , facile consequantur et qui potentia maximis honoribus fulgeant , pleni venustatis et gratiae , sed omnia incrementa processu temporis consequentur . 
Si vero Luna deficiens sic feratur ad Venerem , magnos actus , honores maximos et magnae potestatis decernit insignia , et quibus a parentibus et a prima aetate magna felicitas conferantur augmenta ; sed hos facit infamari rumoribus . . . . 
adpetatur . 
Sed semper Luna in omni orbis sui figuratione si feratur ad Venerem , faciet praeposteris amorum vitiis implicatos et qui ob hoc pulsentur infamiis , inpuros libidinosos et circa amores mulierum immodica semper cupiditate flagrantes , et quos ad nefarios coitus incesta cupiditas semper incendat ; aut enim sorores suas semper stuprant aut sororum filias aut uxores filiorum aut uxores privignorum aut cum novercis suis coeunt aut concubinas patrum latenti cupiditate corrumpunt aut patruis similis per illos inrogatur iniuria , praesertim si istam coniunctionem Mars de diametro respexerit . 
Nam si sit diurna genitura et Luna in cardinibus geniturae posita sic feratur ad Venerem , Mars vero in occasu vel in MC . 
fuerit inventus , ob haec facinora , quae diximus , gladio faciet interire . 
Si vero in mulieris genitura sic Luna feratur ad Venerem , erit invido stridore semper inpatiens et quae ad promiscuas libidines pravis cupiditatibus erigatur et quae incestarum et inlicitarum cupidinum vota concipiat et inpuris semper libidinum cupiditatibus aestuet . 
Aut enim cum fratribus aut cum filiis coit aut cum filiis fratrum aut patruis suis aut illecebris suis captos ad genialis iniuriam tori privignos praepostero adducit cupiditatis ardore aut adfines suos sibi stupro cognitos iungit . 
Alias viragines facit , praesertim si in tropicis vel in erraticis signis vel in duplicibus vel in squamosis Venere constituta sic ad eam Luna , sicut diximus , pergat ipsa quoque in signis similibus constituta . 
Sed haec fortiori concitantur ardore , si istum cursum Lunae Mars vel Saturnus quadrata vel [ de ] diametra radiatione respexerit vel si Venerem isdem coeperit radiationibus intueri . 
Fortiora haec autem erunt mala , si Venerem et Lunam in Saturni vel Martis domo sic , sicut diximus , constitutas sine oportuno testimonio Iovis Mars vel Saturnus quadrata vel diametra radiatione respexerit . 
Si Luna ad Mercurium feratur et ei se cursus sui radiatione coniungat et sit plena luminibus , faciet cordatos ingeniosos , oratores summa eloquentiae nobilitate fulgentes , praesertim si Mercurius in oportunis geniturae locis constitutus in signis suis vel in partibus suis fuerit inventus et eum Iuppiter trigonica radiatione respexerit ; tunc enim litterarum merito et eloquentiae splendore maxima illis conferuntur insignia . 
Hi enim populi leves animos et turbulentis seditionibus concitatos eloquentiae suae potestate compescunt et furentes animos et perditi furoris indignationibus concitatos orationis suae possunt licentia mitigare ; scibunt computos , scibunt musicam , palaestricam semper exercebunt et caelestium ac divinarum disputationum secreta cognoscunt , ex quibus occasionibus gloriae substantia et maximus illis decernitur principatus . 
Si vero ad Mercurium sic positum cum tali testimonium Iovis feratur Luna , faciet rationibus praeponi fisci semper aut populi vel certe tales reddit , quibus deposita vel a peregrinis nationibus credantur ; faciet etiam his pecuniarum actus conversationibus credi . 
Si vero deficiens Luna ad Mercurium feratur , faciet malignos malitiosos sceleratos , instabiles cupiditatibus , errore dubios et qui omnia consilia multiplici genere erratica semper dubitatione suspendant et qui actus suos adsidua commutatione convertant et qui res sibi creditas abnegent vel absconsas publicare desiderent et qui commissa sibi consilia publicis delationibus deferant , inpostores malitiosa semper cupiditate fallentes aut qui cum effractoribus aut cum furibus conscientiam iungant , vel certe ipsi erunt fures aut effractores ; erunt sane corpore debiles , languidi vitiosi et quos semper malitiosis humoribus aegritudo comparata debilitet . 
Si vero Luna sic fuerit collocata , ut ad nullum feratur nec alicui se stellae propria radiatione coniungat nec cardines benivolum sidus obsideat , faciet pauperes deiectos et qui ab omnibus sint necessariis destituti et quibus cotidianae vitae subsidia denegentur et qui ad sustinendam vitam semper aliena praesidia desiderent et qui per paupertatis angustiam misera mendicitate sustentent ; erunt autem a parentibus in infinitum inferiores , corpus vero eorum debile languidum et adsidua macie confectum . 
Inpugnabuntur malignis humoribus et adsiduo tumore vulnerum fatigantur ; sed illis intra cutem malignus humor semper inlapidatos articulos obligat , praesertim si per vacuum currens , quam Graeci cenodromon dicunt , a Saturno vel Marte quadrata vel diametra radiatione pulsetur vel si per vacuum currens tertio natalis die a Marte vel Saturno eadem , qua diximus , fuerit radiatione pulsata vel si malivolae in cardinibus fuerint constitutae . 
Verum si sic currens , idest per vacuum , benivolarum stellarum fuerit radiatione conventa , in prima aetatis vacuos faciet semper et nudos , sed facit laboribus fatigari et miseriarum rationibus quatit , maximis sudoribus et maximis laboribus praesidia quaerentes ; et cum eos vicinos felicitatibus fecerit , a summo gradu caduca rursus facit deiectione delabi et interdum usque ad summum perductos non patitur plenam apprehendere felicitatem . 
Per vacua enim signa cursus suos dirigens primam aetatem facit miseris ac variis infortuniorum casibus implicari . 
Sed cum animum et corpus gravi infortuniorum continuatione quassaverit et multis iuventutem periculis fregerit et hac atque illac misera peregrinatione pertraxerit , tunc multorum bonorum et maximae felicitatis decernit augmenta , ut , quantum primae aetati fuerit infortuniis derogatum , tantum posteriori felicitatis conferatur . 
Si vero per vacuum currens Saturno se postea vel Marti coniunxerit , infelices lunaticos caducos faciet et qui a prima aetate usque ad novissimam vario infelicitatis genere deprimantur;faciet pauperes miseros destitutos et quorum corpus sit pannis male pendentibus nudum , custodes sepulchrorum aut qui perpetui carceris poena cludantur . 
Explicatis coniunctionibus Lunae et diligenti significatione monstratis ad aliam interpretationem transferatur oratio , ipsius scilicet Lunae , ne quid a nobis in tam subtilibus disputationibus praetermissum esse videatur , praesertim cum tota vitae substantia ex istius numinis cursibus colligatur . 
A Saturno Luna ad Iovem . 
A Saturno defluens Luna si se Iovis stellae coniunxerit vel ad Iovem feratur , si crescens isti fuerit societati coniuncta , faciet locupletes divites copiosos claros nobiles , magnis populis vel magnis civitatibus praepositos ; aliis hereditates maximas , aliis thesauros , aliis maxima dona largitur . 
Si vero fuerit minuta luminibus , nihil tale decernit , sed facit procuratores curatores aut quibus privatarum rerum tuitio credatur et qui peregrinis negotiationibus inmorentur aut gubernatores aut naucleros aut vectigalium conductores reddit et quorum actus circa aquam ius conductionis exerceant , ut ex istis artibus parva illis substantia conferatur . 
A Saturno Luna ad Martem . 
Si a Saturno defluens Luna ad Martem se iungat plena luminibus , valitudines et vitia decernit et prima iuventute faciet interire ; si vero minuta luminibus , matri longae ac maximae aegritudinis tormenta decernit et quibusdam eam facit vitiis obligari , sed et malae mortis eidem matri discrimen inpingitur , ut adsidue vomens sanguinem pereat ; et ipsos facit , qui nati fuerint , miserae orbitatis languoribus fatigari aut parentes eorum perpetua dissensione dissociari . 
Sed et paternam et maternam substantiam varia laceratione dilapidat et adsidua ferri illis vulnera infligit et tales decernit aegritudines , ut curae gratia medela illis cauteriorum adustionibus conferatur ; facit etiam absconsarum partium adsiduos dolores aut longae aegritudinis labore demersos vitae munus implere aut facit biothanatos variis generibus interire ; aut enim submersi fluentibus aut incensi depereunt aut laqueo se suspendunt aut gladio se [ suspendens ] extingunt . 
A Saturno Luna ad Solem . 
Si a Saturno defluens Luna feratur ad Solem , maxima infortunia et maximas decernit calamitates ; faciet enim insanos lunaticos caducos hydropicos elefantiacos ; sed haec infortunia pertinaci adsiduitate perpetuat , ut usque ad ultimum diem vitae istis calamitatis laqueis implicetur . 
A Saturno Luna ad Venerem . 
Si a Saturno defluens Luna Veneris se stellae coniungat , si crescens lumine fuerit , faciet magnos nobiles et potentes , felices locupletes et divites et magnae cuiusdam potestatis , saevos libidinosos et qui ex istis gravi pulsentur infamia . 
Si vero fuerit minuta lumine , pravas amorum decernit inlecebras aut inpuris et inpudicis facit [ in ] libidinibus inplicari aut turpes actus adsidua continuatione decernit ; sed nihilominus facit hos eosdem quaerentes et habentes maximas substantiae facultates et quibus pecuniarum praesidio et felicitas et potestas maxima comparetur . 
A Saturno Luna ad Mercurium . 
Si a Saturno defluens Luna Mercurii se stellae coniunxerit et sit crescens vel plena luminibus , facit obscuros et absconsos et tacitos , secretarum et illicitarum litterarum scios aut caelestibus religionibus occupatos aut peritis computationibus interpretantes siderum cursus . 
Facit etiam negotiationibus praepositos et liberalium artium publicos magistros , facit oratores eloquentiae splendore fulgentes aut medicos cunctorum testimoniis adornatos . 
Si vero fuerit minuta luminibus , aut sonum vocis impedit aut aures obtundit , sed et corpus eorum , qui sic habuerint , misera fatigatione debilitat ; facit melancholicos ictericos spleneticos thisicos hydropicos pleumaticos et angusto meatu cum acerbo doloris incommodo collectum vesicae stringit humorem . 
Si a Iove defluens Luna feratur ad Martem et sit nocturna genitura et crescens Luna sic Martis societati iungatur , facit magnos potentes , civitates vel regiones maximas suis viribus optinentes , sed cum sollicitudinibus et cum periculis istius decernit potentiae potestatem . 
Non erunt tamen hi sine vitio aut valitudine , sed existunt tales , qui facile cuncta patiantur , praesertim si in principalibus geniturae locis Mars fuerit inventus ; quodsi in deiectis locis Marte constituto sic ad eum Luna feratur , ignitas artes decernit , sed ipsos facit humiles et abiectos et valitudines et vitia et malae mortis discrimina frequenti ratione decernit . 
Si vero per diem Luna a Iove defluat crescens et stellae se Martis adsociet , faciet [ et ] expositos , servos , misero onere mendicitatis oppressos , vitiis ac valitudinibus implicatos et quorum servitus captivitati sit similis et qui vitam violenta morte deperdant . 
Si vero Luna deficiens in nocturna genitura a Iove defluens feratur ad Martem , primos claros faciet ; et si Mars in principalibus geniturae locis fuerit inventus et Luna minuta luminibus in nocturna genitura a Iove defluens feratur ad Martem , faciet iudices duces et quibus summum potestatis credatur imperium . 
Quodsi in deiectis geniturae locis Mars fuerit inventus et sic , sicut diximus , ad eum feratur Luna , faciet milites athletas , aut qui ex igni et ferro quaerant sibi vitae subsidia , aut medicos chirurgos facit . 
Si vero per diem deficiens Luna et a Iove defluens feratur ad Martem , paternum ac maternum patrimonium dissipat et parentes in prima aetate eius perimit et onus extremae mendicitatis inponit , aliis vitium acerbi doloris infligit ; facit interdum servos , interdum captivos , plerumque biothanatos , praesertim si sic currente Luna Mars in cardinibus geniturae fuerit inventus vel si in anaforis vel cataforis ; tunc enim , quae diximus , . . . . . 
cum in his locis constituto Marti Luna ista se societate coniunxerit . 
A Iove ad Solem . 
Si a Iove Luna defluens feratur ad Solem , paternum ac maternum patrimonium varia laceratione dilapidat et ipsos a parentibus alienat aut in longinqua peregrinatione constituit , alios exules , alios fugitivos facit , aliis servitutem inhonestae captivitatis inponit , praesertim si in Saturni vel Martis domo Sol vel Luna fuerit inventa . 
A Iove Luna ad Venerem . 
Si a Iove defluens Luna feratur ad Venerem , quodsi sit crescens vel plena luminibus , faciet parentes nobili potestatis auctoritate praefulgidos et qui maximam fuerint potentiam consecuti , sed alienari a suis hunc , qui natus fuerit , cogit et cito eum orbum a parentibus facit , sed nihilominus etiam ipsi potentiam gloriam nobilitatemque decernit ; sed haec omnia [ verbo ] processu largitur aetatis et ab uxoribus maximae felicitatis decernit augmentum . 
Facit etiam ipsos venustos gratos lepidos , et quibus ex gratia vel venustate potestas maxima comparetur . 
Si vero a Iove defluens ad Venerem feratur minuta luminibus et sit in principalibus vel in necessariis geniturae locis , infinita felicitatis incrementa decernit , et erit nimium felix , in cuiuscumque genitura sic fuerit inventa ; decernit enim honores potentias fasces praetextas et magnificae potestatis insignia , et quibus a parentibus hoc dignitatis meritum conferatur , et in primo aetatis gradu positis potentissimae dignitatis ornamenta decernit , et ab uxore et mulieribus divitiarum et felicitatis facit incrementa conferri . 
A Iove Luna ad Mercurium . 
Si a Iove defluens Luna ad Mercurium feratur plena luminibus , facit criticos , idest bono iudicio , bonos benignos gloriosos ; erunt enim aut exactores fiscalium praestationum aut religionibus praepositi aut iuris interpretes , ex quibus occasionibus maxima illis felicitas et divitiae maximae conferuntur , ut ipsa felicitas per omnia vitae spatia perseveret . 
Si vero minuta lumine a Iove defluens feratur ad Mercurium , ex litteris vel ex disciplina aliqua aut ex horreis et ex negotiationibus faciet vitae substantiam vel subsidiae quaerentes ; quidam hereditates aliquas consecuntur , alii . . . . 
invenient , alii commendatas sibi res abnegant , ut ex ista perfidia patrimonii sibi praesidia comparent . 
A Iove Luna ad Saturnum . 
Si a Iove defluens Luna ad Saturnum feratur et sit crescens vel plena luminibus , faciet ab extraneis adoptari vel ipsos alienae subolis patres aut minorum tutores vel procuratores facit ; alii expositos vel subtractos filios post multum temporis spatium invenire coguntur . 
Erunt aquosis semper atque humidis actibus implicati aut peregrinationibus [ vel peregrinantibus ] errantes aut peregrinarum mercium gratia navigantes , ut ex ista conversatione vitae illis praesidia quaerantur . 
Si vero minuta luminibus a Iove defluens ad Saturnum feratur , aut exponi faciet aut onus servitutis inponit aut infortunium miserae captivitatis indicit aut alia vitia aut valitudines facit , ut omnis vita eorum gravi doloris acerbitate confecta cito finem miserae mortis incurrat . 
Quodsi nocturna genitura fuerit et Luna minuta luminibus a Iove defluens ad Saturnum feratur , facit quolibet genere biothanatos interire . 
. 
A Marte defluens Luna si feratur ad Solem , maxima vitia valitudinesque decernit et breve vitae tempus tribuit et facit biothanatos interire et generaliter maxima infelicitatis decernit incommoda . 
Quosdam vero sic posita facit in extraneis et in peregrinis finibus interire . 
A Marte Luna ad Venerem . 
Si a Marte defluens Luna feratur ad Venerem et sit crescens vel plena luminibus , facit adulteros libidinosos amatores et veneris semper cupiditatibus deditos , frequentibus periculorum casibus implicatos ; exercebunt autem artes aut pigmentorum et aromatum aut lapidum et margaritarum , et fiunt frequenter ex ista Lunae societate tinctores ; metalli etiam cuiusdam commercia tractabunt et fiunt pro signorum vel locorum qualitate copones , ut ea , quae ad victum et potum sunt necessaria , famosis et publicis mercimoniis praeparent . 
Si vero a Marte defluens minuta lumine sic feratur ad Venerem , efficaces beatos felicesque faciet , sed divites ; hi sane mulieres sollicitabunt , et auferuntlocupletes , sed [ in ] alieni iuris uxores , ex quibus comparabuntur illis maxima felicitatis insignia ; nam per has mulieres honestantur maximo dignitatis ornatu , praesertim si sit nocturna genitura . 
Si vero diurna fuerit genitura , faciet laboriosos et variis operibus inhaerentes et qui ob res venerias frequenti pulsentur infamia et quos semper promiscuae libidinis vota sollicitent . 
A Marte Luna ad Mercurium . 
Si a Marte defluens Luna ad Mercurium feratur plena lumine in nocturna genitura , milites faciet et athletas , gloriosos interdum , alios publicis et gloriosis officiis praeponi , sed erunt maligni malitiosi et quorum cupiditas ad omne facinus per dies singulos crescat ; erunt enim aut carnifices aut spiculatores et quibus deferendi licentiam publica committat auctoritas . 
Si vero per diem ista se Luna societate coniungat et sit plena lumine , decernit miserae damnationis incommoda , ut sententia iudicis deportari cogantur et fiant ex ista damnatione biothanati . 
Si vero minuta lumine in diurna genitura a Marte defluens ad Mercurium feratur , infinitorum inmensum decernit cupiditates ; facit enim grassatores latrones , sed qui in isto deprehensi facinore severa iudicantis animadversione plectantur ; alii premuntur cadentium ruina tectorum , alios a rectae vitae cursu mutat insania . 
Si vero fuerit nocturna genitura , faciet carceris praepositos custodiarumque custodes et qui ex hoc officio patrimonii sibi substantiam comparent ; erunt sane amatores navium et athletarum et qui quadrupedia animalia officiis prosequantur . 
Habebunt sane vitia et periculorum incommodis deteruntur . 
A Marte Luna ad Saturnum . 
Si a Marte defluens Luna plena vel crescens ad Saturnum feratur , facit tardos pigros et qui ad nullos actus possint proficere et qui nihil ex his , quae desiderant , consequantur . 
Matrem vero aut viduam reddit aut vitiis aut valitudinibus inplicatam , sed hanc eandem malae mortis fine perimit , ipso patrimonium lacerationibus dissipat , facit eos variis vitiis implicari . 
Si vero deficiens lumine a Marte defluens ad Saturnum feratur , fames aegritudines valitudinesque decernit ; facit lunaticos aemorroicos , claudos paralyticos , gibberosos oligochronios aut , si nihil horum fuerit , facit biothanatos . 
Quorundam vero matres aut patres pro signorum qualitate aut vitiis oppressos ante perimit aut facit biothanatos interire . 
A Marte Luna ad Iovem . 
Si a Marte defluens Luna plena vel crescens lumine ad Iovem feratur in oportunis geniturae locis , facit duces ducentes exercitum potentes imperiosos , et qui sint omni ratione terribiles et qui provincias civitatesque potentia suae potestate possideant . 
Erunt sane divites locupletes pecuniosi et qui omnia , quaeque volunt , facillimis rationibus consequantur et qui sint in omnium certaminum conflictatione victores . 
Si vero sit minuta lumine et sic a Marte defluens ad Iovem feratur , faciet publicis quibusdam certaminibus destinatos , sed qui semper praeconio bonitatis ornentur ; aut gloriosos milites facit et his adsidua felicitatis incrementa decernit et hos eosdem crebris honorum promotionibus late patet et variis facit generibus gloriosos ; latentia tamen vitia infligit et frequentibus faciet valitudinibus implicari . 
Si a Sole defluens Luna feratur ad Venerem et sit diurna genitura , faciet steriles et qui subolem generare non possint , et qui difficile coniugalibus copulentur adfectibus ; aut enim steriles aut anus aut ancillas et ipsas nihilo minus steriles uxores ducunt aut puerorum turpes ac miseros coitus sectantur , ex qua causa filiorum illis soboles in perpetuum denegetur . 
Erunt sane praeposteris amorum vitiis obligati aut inpuris aut turpibus cupiditatibus dediti , servilibus semper studiis et servilibus actibus occupati , facultates nimias comparantes et per semetipsos vitae sibi subsidia maxima quaerentes , et qui felicitatis augmenta processu temporis consequantur . 
Si vero per noctem a Sole defluens feratur ad Venerem , multas decernit uxores , facit communes gratos acceptos et magnos actus et magnas decernit facultates ; erunt nobiles gloriae splendore fulgentes . 
Facit autem imperiosos potentes divites et quibus maxima felicitas conferatur , praesertim si nullum eorum Saturnus quadrata vel diametra radiatione pulsaverit . 
Tunc autem haec felicitas et hi honores decernuntur , si in necessariis geniturae locis fuerit ista coniunctio . 
A Sole Luna ad Mercurium . 
Si a Sole defluens Luna ad Mercurium feratur et sit diurna genitura , facit in vita et actibus periculosos et moribus malis et sacrilego semper errore praeposteros et [ qui ] divinitatem negantes ; sed hi tamen etiam commendatas res sibi abnegant . 
Si vero per noctem a Sole defluens Luna ad Mercurium feratur , facit publicos [ vel ] tabelliones , ex quibus litteris quaerant vitae subsidia ; erunt tamen ex hoc studio in suis civitatibus ornati et qui omnibus eiusdem negotii viris cunctorum iudiciis praeferantur . 
Frequenter tamen , si eos Iuppiter trigonica radiatione respexerit , curam civitatis tuitionemque suscipiunt . 
Erunt autem difficilium litterarum aut sophiae cuiusdam inventores aut caelestibus religionibus dediti et quibus divinitatis secreta credantur aut absconsarum aut inlicitarum litterarum actibus inhaerescunt ; alii absconsas res inveniunt , aliis confertur hereditas , si tamen alieni ab his fuerint Mars pariter et Saturnus . 
A Sole Luna ad Saturnum . 
Si a Sole defluens Luna ad Saturnum feratur et sit diurna genitura , patrimonium dissipat , parentes dividit et ipsis miserae orbitatis maximam decernit substantiae facultatem et magnarum felicitatum tribuit augmenta et multorum fundamentorum dominia largitur . 
Si vero per noctem a Sole defluens Luna ad Saturnum feratur , orbitates indicit et patrimonia minuit et malarum peregrinitatum decernit incommoda , facit etiam gravia vitia et graves valitudines aut prodigiorum gravium et violentorum facit casibus implicari . 
A Sole Luna ad Iovem . 
Si a Sole defluens Luna feratur ad Iovem et sit diurna genitura , a parentibus fortunae et felicitatis largitur insignia ; quidam regiones aut civitates maximas obtinebunt , erunt tamen ultra modum beneficio felicitatis ornati . 
Si vero per noctem a Sole defluens ad Iovem feratur , faciet per semetipsos sibi facultatum substantiam comparantes et qui sint peregrinationibus dediti , sed hos in prima iuventute decipit et , cum fuerint eorum provectu temporis aetatis , glorias commendationes bonitas et idoneas decernit substantiae facultates . 
A Sole Luna ad Martem . 
A Sole defluens Luna si feratur ad Martem et sit diurna genitura , parentes eius celeri morte prosternit , ut sic ipse orbitatis onere deprimatur . 
Pereunt autem parentes ex ista coniunctione frequenter biothanati ; et ipsis , qui nati fuerint , decernit vitiosas luminum caecitates aut facit eos amputata parte corporis debiles aut in prima eos perimit aetate vel , si nihil horum fecerit , facit biothanatos interire . 
Si vero per noctem a Sole defluens Luna feratur ad Martem , facit violentos crudeles et qui periculosa semper facinora committant , aut facit vitiis et valitudinibus implicatos . 
Actus tamen publicos militiamque decernit aut athletas facit gloriosos pariter et . . . . , praesertim si Mars et Luna in necessariis geniturae locis fuerint inventi . 
Si vero in deiectis locis fuerit ista coniunctio sine benivolae stellae testimonio , patrimonium minuit , orbari a parentibus facit , humilitat vitam , vitia valitudines decernit aut certe facit biothanatos interire . 
Actus vero aut ex igne aut ex ferro aut ex metallo facit aut tales certe , ut sempiterni laboris continuationibus deterantur . 
A Venere defluens Luna ad Mercurium feratur , si sit crescens vel plena luminibus , defensores vel procuratores facit nobilium feminarum et qui mulierum praesidio ordinem aliquem promotionis accipiant ; erunt tamen aut tinctores aut margaritarii aut aromatum inventores , musici frequenter et medici aut athletarum principes et magistri , sed libidinosi et amorum cupiditatibus sublevati , grati tamen et circa venerios coitus amabiles . 
Si vero a Venere defluens minuta lumine ad Mercurium feratur , vitia impuritates valitudinesque decernit , actus vero varios multiplicesque faciet : aut oratores aut tornatores aut plastas aut sculptores faciet aut pigmentarios aut coloris repertores aut farmacopolas aut popinarios facit et qui alienarum voluptatum et delectationum curam sollicitudinemque sustineant . 
A Venere Luna ad Saturnum . 
Si a Venere defluens Luna ad Saturnum feratur , si sit crescens aut plena luminibus et sit nocturna genitura , aut provectae aetatis dabit uxorem aut publicam mulierem ad consortium tori genialis adducit aut ex adfinibus aliquam sortitur uxorem , ut praesidio tamen coniugii honoris principem locum et incrementa dignitatis et promotionis insignia consequatur . 
Si vero a Venere minuta defluens Luna in diurna genitura ad Saturnum feratur , facit passivis libidinum cupiditatibus notos et vitiosis voluptatibus deditos et qui ex libidinosis actibus crebra pulsentur infamia ; erunt sane turpes erratici et servili deiectione miseri , locatores meretricum aut certe lenones . 
Si vero mulieris sit ista genitura , erit publica meretrix et quae vitae subsidium in publico constituta loco pudoris iactura quaerat corpore . 
Si vero a Venere defluens in nocturna genitura minuta luminibus ad Saturnum feratur , aut steriles aut eunuchos aut archigallos aut hermafroditos faciet aut certe tales , qui muliebria pati miserae libidinis cogantur ardore ; erunt sane oligochronii aut biothanati . 
Si vero a Venere defluens minuta luminibus per diem ad Saturnum feratur , faciet vitiosos et debiles et quos malignus semper humor infestet ; circa aquam tamen dabit actus , sed qui miseris laborum continuationibus defatigant . 
Aut enim ex altis puteis cotidiano opere aquam levare coguntur aut iubentur adsidue lacunas cluacas∫que purgare aut erunt hortulani , sed miseri , aut nautae aut aquarii aut piscatores aut urinatores . 
Sed hos actus signorum frequenter qualitas mutat ; faciet enim bubulcos armentarios equarios pastores et qui iumentorum stabula purgare vel mundare iubeantur , sepulchrorum etiam facit plerumque custodes aut certe pollinctores facit , qui sepeliendorum hominum curam cunctorum iudicio consensuque suscipiant . 
Sed haec pro locorum vel signorum varietate decernit , de qua varietate etiam in aliis apotelesmatibus plenissime diximus . 
A Venere Luna ad Iovem . 
Si a Venere defluens Luna ad Iovem feratur , faciet magnos potentes et nobiles , civitatibus praepositos , quosdam vero facit praesidio mulierum sublevari ; erunt sane grati venusti , erunt tamen amatores mulierum et qui venustatis gratia omnia , quae desiderant , consequantur . 
Si vero a Venere minuta lumine ad Iovem feratur , de muliebribus personis dabit subsidia facultatum et reddit tales , quibus a prima aetate a parentibus felicitatis et gloriae gratia conferatur ; aliis hereditates dabit , alios lucra maxima invenire compellit aut in templis honorata decernit officia . 
A Venere Luna ad Martem . 
Si a Venere venustatis ad Martem feratur in diurna genitura et sit Luna crescens vel plena luminibus , amoris alicuius instinctu miserae calamitatis decernit exitia et ob hoc grave periculorum discrimen indicit , ut et ad custodiam carceris et ad damnationis discrimen accedant et qui propter hoc biothanata morte depereant . 
Alios faciet exspoliari , alios subiugari ; alios facit misero oneri captivitatis addici , pro locorum scilicet et signorum potestate . 
Si vero a Venere defluens Luna per noctem ad Martem feratur et sit crescens vel plena luminibus , facit artificiosos , violentos semper et callidos et qui vitiis et valitudinibus implicentur . 
Si vero a Venere defluens Luna in nocturna genitura feratur ad Martem , faciet homines terribiles et potentes , qui regiones maximas suis virtutibus ac potestate subiugent , praesertim si in horoscopo vel in quinto ab horoscopo signo aut Mars fuerit aut Luna . 
Si in ceteris locis fuerit ista coniunctio , aut artificiosos facit aut athletas aut milites , sed qui periculorum casibus implicentur . 
Si vero a Venere defluens minuta lumine in diurna genitura feratur ad Martem , patrimonium misera laceratione dilapidat et ipsos facit deiecta humilitate miseros et vitia valitudinesque decernit , alios facit exules , alios in fugam vertit , aliis onus servitutis inponit , alios in primo vitae cursu perimit . 
Facit plerumque biothanatos mulierum causa vel propter amoris alicuius inlecebras ; ob hoc enim insidias pericula damnationesque decernit . 
A Venere Luna ad Solem . 
Si a Venere defluens Luna feratur ad Solem , parentes acerba dissensione dissociat aut ipsis onus miserae orbitatis indicit , patrimonii et vitae decernit angustias , inpuros facit et qui miseris amorum vitiis obligentur ; sed cum primum [ in ] iuventutis tempus exierint , processu temporis augmenta patrimonii et quicquid desideraverint . 
Si a Mercurio defluens Luna plena lumine ad Saturnum feratur et sit diurna genitura , aut balbos facit semper aut surdos aut verba eorum tardo sono vocis inpedientur . 
Habebunt autem actus aut ex rationibus aut ex magisteriis aut ex negotiationibus aut ex peregrinationibus aut ex verborum interpretationibus et secreta caelestia semper insinuant ; alii aquarum vel carceris custodiarum curam tuitionemque suscipiunt , ut ex istis actibus vitae illis subsidia quaerantur . 
Si vero per noctem a Mercurio defluens Luna plena lumine ad Saturnum feratur , faciet circa aquam semper laboribus fatigari , operarios sempiternis laboribus deditos et qui corpus suum ad opus aliquod locare consueverunt , laturarios humeris ac dorso subsidia quaerentes . 
Alios in custodia constituit , alios intrudit in carcerem , alios publicos iudiciis opponit ; alios damnari , alios squalore carceris et publicarum custodiarum oppressos sordibus comatos ac deformes faciet interire , praesertim si in malivolarum stellarum signis fiat ista coniunctio . 
Si vero a Mercurio defluens Luna minuta lumine ad Saturnum feratur , faciet mendicos pauperes , pannis obsitos et miserae egestatis calamitate demersos , alios servire in templis facit , alios vaticinari compellit . 
Facit plerumque lunaticos aut sacrarum valitudinum vitia decernit , facit caducos et misera commotione dementes . 
Si vero a Mercurio per noctem defluens Luna minuta lumine ad Saturnum feratur , aut exponi facit aut squalorem miserae servitutis inponit aut onus acerbae captivitatis indicit ; etiam maximas valitudines aut vitia decernit aut in prima aetate temporis perimit aut facit aliqua ratione damnari ; quodsi nihil horum fuerit , facit biothanatos interire . 
A Mercurio Luna ad Iovem . 
Si a Mercurio defluens Luna ad Iovem feratur , faciet magnos potentes , quibus imperatorum litterae ac secreta credantur aut qui regias opes regiosque thesauros fideli tutatione custodiant et qui in regia domo iubendi vel disponendi habeant potestatem ; facit plerumque magistros nuntiosque regum , sed et neocoros aut prophetas facit aut principes sacerdotum , ut ex istis honoribus aut ex his occasionibus maxima illis felicitatis conferantur insignia et ut ex his actibus potentium divitiarum incrementa conquirant . 
Si vero a Mercurio defluens minuta lumine Luna ad Iovem feratur , aut rationibus praeponit aut ex fenore negotiationibus facit esse praepositos aut facit actores et tales , quibus publica vel fiscalia instrumenta credantur , aut ponderibus publicis aut fiscalibus facit praeponi aut privatarum litium iudices facit et ex his actibus maxima facultatum incrementa decernit , sed et felicitatis largitur insignia ; aliis hereditates decernit , alios res depositas et absconsas invenire compellit , apud alios res commendatae remanent et apud eos sine fraudis vitio perseverant , ut ex istis rebus gloria et substantia illis et magna felicitas comparetur . 
A Mercurio Luna ad Martem . 
A Mercurio defluens Luna si feratur ad Martem in diurna genitura et sit Luna crescens vel plena luminibus , faciet inreligiosos periuros fallaces et quorum malitia ad omne facinus per dies singulos crescat . 
Erunt effractores fures et qui templa sacrilego furore semper expilent ; erunt latrones homicidae et ad neces hominum semper armati ; sed in his comprehensi facinoribus custodiae vinculis carcerisque traduntur et gladio severa iudicis animadversione plectuntur aut quolibet genere ob haec facinora biothanata morte depereunt . 
Si vero sit nocturna genitura et a Mercurio defluens Luna plena vel crescens feratur ad Martem , facit duces ac tribunos militum , sed terribiles et tyrannicis potestatibus sublevatos , vel defensores aut praesides civitatum , sed qui numquam in istarum potestatum licentia perseverent et qui vario genere semper offendant ; quorum alii vertuntur in fugam , alii in exilium dantur , alii biothanati intereunt , praesertim si in principalibus geniturae locis Mars et Luna fuerint inventi . 
Si vero in deiectis geniturae locis a Mercurio defluens Luna in nocturnis genituris [ locis ] plena lumine feratur ad Martem , parricidalium scelerum facinora decernit . 
Aut enim filios suos parricidali perimunt furoris amentia aut illos ad fraternas neces furor praeposterae cupiditatis inpingit aut parentibus per ipsos parricidale infertur exitium aut adfines suos iugulant aut aversi coniugales adfectus genialem torum sanguine laniatae coniugis polluunt , ut omnifariam vario furoris instinctu parricidali grassentur insania ; sed haec pro locorum ac signorum varietate decernuntur . 
Mors vero eorum violenta erit semper aut publica ; aut enim propter servos aut propter personas in custodiam redactas aut propter damnatos homines grave illis periculorum discrimen infertur et propter hoc damnati publica morte depereunt . 
Si vero minuta lumine in diurna genitura a Mercurio defluens feratur ad Martem , faciet falsarios maleficos et effractores , fures aut latronum conscios et receptores ; ex quibus criminibus aut in custodia constituuntur aut severa animadversione damnantur . 
Alii fiunt publici carnifices et quibus publicarum animadversionum officia credantur , aut exceptores personalium causarum fiunt aut qui . . . . 
officia pertractent , aut adiutores fiunt huiuscemodi hominum , et damnatorum aut carceris publici fiunt ex ista coniunctione custodes . 
Si vero minuta lumine a Mercurio defluens Luna feratur ad Martem in nocturna genitura , aut milites facit aut custodes armorum aut athletas aut quibusdam certaminibus destinabit , efficaces terribiles famosos et quorum officium ad omnium crebrorum notitia movere perveniat . 
Quodsi in horoscopo vel in quinto ab horoscopo loco Marte vel Luna constituta fuerit ista coniunctio , facit eos violento quodam genere mortis extingui . 
In ceteris enim geniturae locis vitia valitudines pericula et laboriosos actus et adsiduas vigilias aut violenta quaedam negotia decernit . 
Sed haec omnia , sicut frequenter diximus , ex signorum diversitate variantur . 
In signis enim erraticis vel in tropicis constituto Marte si a Sole vel a Mercurio defluens Luna in malivolarum stellarum signis constituta feratur ad Martem per diametrum vel quadratum , aut si se illi vicina aut partili societate coniunxerit , faciet pellarios coriarios caligarios , coquos aerarios , ex igni vel ferro artes suas officiaque complentes . 
Si vero in Veneris fuerit signis ista coniunctio , faciet linteones tinctores plastas aut tabernarios . 
Si vero in Mercurii aut in Martis domo fuerit ista coniunctio , amatores armorum aut palaestrae facit et publicorum negotiorum officia tractantes . 
Si vero in domo Iovis fuerit ista coniunctio , tribunos duces ac magnarum legionum praepositos aut civitatum vel provinciarum praesides facit . 
Si vero in domo Saturni fuerit ista coniunctio , gravia misera et scelerata decernit officia ; aut tortores enim aut carnifices aut delatores faciet aut bestiarum venatores et Marsos tales , qui aspides venari consueverunt , agrestium pecorumvel bestiarum magistros faciet , alios piscatores , alios aucupes , alios ex puteis altissimis adsiduo labore aquas levare compellit , alios agrestium locorum vel hortorum operarios faciet , alios naucleros nauticos vel gubernatores , alios structores , alios lapidarios , alios pollinctores facit aut per ipsos sepulturae semper officia tractantes . 
In Martis additi enim coniunctione multiplici genere decreta variantur . 
A Mercurio Luna ad Solem . 
Si a Mercurio defluens Luna feratur ad Solem , aut mente captos aut lingua impeditos aut surdos efficit aut pauperes et misero egestatis squalore depressos , erraticos semperque peregrinos et qui nusquam sedem domiciliumque constituant ; sed haec infortunia processu temporis temperantur et expleto tempore iuventutis parva illis ex variis actibus vitae praesidia quaeruntur . 
A Mercurio Luna ad Venerem . 
Si a Mercurio de fluens Luna in nocturna genitura plena luminibus feratur ad Venerem , faciet eos publicis protegi ab aere ; inveniunt omnibus actibus principatum ; gloriae etiam et magnae felicitatis incrementa decernit . 
Alios oratores facit , sed affluentia sermonis . . . 
alios poetas facit et eos divinorum carminum auctoritate nobilitat aut in officiis deorum vel in officium is imperatorum adsidua honorum continuatione constituit aut ex personis et commendationibus mulierum aut ex muliebribus quibusdam actibus ad felicitatem et potentiam perducit cum gratia venustatis . 
Si vero a Mercurio defluens Luna plena luminibus feratur ad Venerem , aut aromatum aut pigmentorum faciet aut colorum aut medicamentorum aut pretiosorum lapidum repertores aut pretiosas tunicas arte sua facientes aut organarios aut pantomimos aut qui ad omne genus saltationis adfectent aut qui alios dulci voce delectent , sed mediocres in qua et qui neque abundent in facultate nec necessariorum angustia deprimantur , sed his ipsis augmenta facultatum processu temporis conferuntur ; in venerio coitu facit libidinosos et vitiis quibusdam semper inplicitos et qui ob haec pulsantur infamiis . 
Si vero minuta luminibus in nocturna genitura a Mercurio defluens Luna feratur ad Venerem , facit divites potentes imperiosos magnos et quibus regionum vel civitatum maximarum tuitio credatur , praesertim si liberata a Solis radiis Luna in horoscopi signo fuerit inventa , sed et si Venus simili modo Solis radiis liberata in his , in quibus diximus , locis cursum Lunae venientis exceperit . 
Si vero in ceteris geniturae locis fuerit ista coniunctio , honestos , multa negotia agentes faciet , et propriis viribus patrimonii sibi substantiam quaerunt . 
Si vero per diem minuta lumine ad Venerem feratur et in MC . 
vel in decimo ab horoscopo loco fuerit ista coniunctio , sacri certaminis palmas coronasque largitur aut sacris certaminibus facit esse praepositos aut templorum fabricatores aut simulacrorum consecratores facit aut certe neocoros aut principes sacerdotum aut magna in templis officia tractantes . 
Si vero in ceteris geniturae locis fuerit ista coniunctio , mediocres in facultatibus facit et qui artes metallicas exercere consueverint . 
Facit plerumque coriarios et qui aromata mercari consueverint , facit etiam eos politores pretiosarum gemmarum vel qui gemmis ex vario pigmentorum genere aliam speciem coloris adpingant , aut ornatores aut sculptores simulacrorum aut fabricatores efficiet aut in templis sacra carmina precantes aut tibicines templorum faciet et qui habeant rerum caelestium notionem vel qui sciant secreta caelestia vel qui res absconsas et abditas facili ratione perdiscunt , ut ex his occasionibus vitae illis subsidia quaerantur . 
Si a Saturno defluens Luna [ et ] ad nullum feratur , sed per vacuum cursus suos dirigat et sit crescens vel plena luminibus , patrimonium misera laceratione dilapidat et facit a parentibus alienari aut interemptis parentibus in prima aetate reddit orbos ; facit plerumque pigros aut in longinquis peregrinationibus detinet occupatos . 
Si vero sit minuta luminibus , [ et ] faciet circa ventrem frigus adsiduum , quos Graeci psychrocoelios vocant , et infinitis flegmatum vitiis laborantes , macros splenicos dysentericos hydropicos pleumaticos vel dysuriacos et qui latentibus vitiorum doloribus torqueantur ; sed haec pro signorum qualitate decernit . 
A Iove defluens Luna . 
SI a Iove defluens luna ad nullum feratur et per vacuum cursus suos dirigat , si sit plena luminibus , faciet adsidua profectione peregrinos , pauperes et qui processu temporis omnia felicitatis [ tempora et ] ornamenta deperdant ; si vero sit minuta luminibus , expositos captivos et quorum vita servitutis onere deprimatur . 
Quidam erunt vitiis valitudinibus implicati , alios oligochronios facit . 
A Marte defluens Luna . 
Si a Marte defluens Luna ad nullum feratur , sed per vacuum cursus suos dirigat et sit plena luminibus , patrimonium dissipat et parentes in primo aetatis gradu perimit aut vitium illis aliquod aut malae mortis discrimen inpingit , ipsos vero aut ex altis praecipitat locis aut a quadrupedibus pericula aut maxima illis vitia vel valitudines decernit , alios facit publica morte biothanatos . 
Si vero minuta lumine a Marte defluens ad nullum feratur , aut a genere suo alienari et separari facit et patrimonia eorum variis lacerationibus dissipat aut dat laboriosas artes , ut circa ignem semper ferrumque versentur , aut miseros milites facit . 
A sole defluens Luna . 
Si a Sole defluens Luna ad nullum feratur , sed per vacuum cursus suos dirigat , faciet pauperes [ et ] infelices peregrinos erraticos et qui servilibus semper actibus inmorentur , alios ad varios actus adfectantes , [ in ] quod adgressi fuerint , vario facit genere desperationis omittere ; sed processu temporis huius infortunii discrimina mitigantur et praesentium calamitatum ex aliqua parte miserum mutatur exitium ; deposito paupertatis onere parvum illis vitae subsidium comparatur et ad aliquos actus affectare compelluntur . 
A Venere defluens Luna . 
Si a Venere defluens Luna crescens lumine ad nullum feratur , sed per vacuum cursus suos dirigat , faciet passivos in coitu et qui numquam in uxorum amoribus perseverent , et qui incestis delectentur amplexibus , sed hos eosdem facit nudos pauperes et qui humeros suos laboribus subicientes cotidianae quaerant vitae subsidia . 
Si vero sit minuta luminibus , vitiosos turpes pauperes et adsiduo facit miseriarum onere praegravatos aut artibus [ et actibus ] inhonestis applicat semper et miseris . 
A Mercurio defluens Luna . 
Si a Mercurio defluens Luna ad nullum feratur , sed per vacuum cursus suos dirigat et sit plena luminibus , faciet grammaticos oratores medicos musicos et qui computationis sollertia caelestium sciant siderum cursus , aut fenoris et negotiationis officia tractantes , ex quibus occasionibus gloriam et substantiam , sed processu temporis consecuntur . 
Si vero fuerit minuta luminibus , ab humoribus vitia decernit aut ex aquis grave periculorum discrimen indicit ; aliorum mentibus nocet , aliorum obligat linguas , aliorum auribus nocet , sed hos omnes faciet alienos a litteris ; faciet alios vaticinari , sed in templis , alios ad templorum custodias sempiternas addicit , alios ministros facit servosque templorum . 
Nunc genera explicanda sunt omnia , quae veloci cursu suo perficit Luna , ut et partiliter et generaliter omnia explicasse videamur . 
Si Saturno se applicaverit luna , miseros parentes facit ; si vero se Marti coniunxerit , ambos parentes [ faciet ] humilitat , patri miserias indicit . 
Si a Marte ad Saturnum feratur , idest si utrumque latus eius Mars Saturnusque possederint , sacrae . . . 
Si vero a Saturno ad Martem feratur , mediocriter haec eadem facit ; mulieribus vero tunc decernit vitia , cum eandem radiis suis inpugnaverit Saturnus . 
Lunaticos vero tunc facit , si figura Lunae vel scema vel similitudinem Saturni comparetur ac Martis , Iove ac Venere in alienis existentibus signis ; si enim Iuppiter et Venus istas omnes coniunctiones vel defluctiones , per quas misera hominibus decernuntur exitia , bona radiatione respexerint , decretorum malorum et miserae calamitatis exitia mitigantur . 
Felix erit nimiumque felix et cum omni felicitate etiam pudicitiae decernit ornatum , si in his in quibus gaudet locis sine inimica Martis aut Saturni radiatione Iovi se et Veneri radiatione coniunxerit aut uni de duobus . 
Tunc enim felicitates , tunc substantiam , tunc honores , tunc omnia vitae ornamenta decernit . 
Gaudet autem aut in horoscopo aut in quinto ab horoscopo loco aut in XI . 
ab horoscopo loco Iovis aut Veneris coniunctionibus adornata . 
Sed et in octavo loco in nocturna genitura et in his in quibus gaudet signis consecuta Iovis vel Veneris testimonium maximam decernit felicitatem . 
Quemcumque itaque locum volueris in genitura tractare , aut naturae aut nutrimentorum aut generis aut parentum aut fratrum aut nuptiarum aut sobolis aut extremum diem vitae , diligenter inspice cursum coniunctiones defluctionesque Lunae , longitudines altitudines et qui coniunctiones eius excipiant . 
Spectare itaque in omni genitura debemus , ne Sol coniunctionem Lunae ad se venientis excipiat ; posteaquam enim de diametro Solis recedens luminis sui coeperit damna sentire ad synodum festinans , qualibet luminis sui figuratione pro mensura uniuscuiusque decernit exitium . 
Si enim fortis eius radiatio fuerit , fortia mala et magnorum infortuniorum [ ei ] decernit exitia ; si media fuerit [ vel fiat ] radiatio , malorum temperatur exitium . 
Si vero deficiens ad ipsos radios Solis accesserit et ipsi orbi eius quodammodo glutinata fuerit et ex aspectu hominum rapta non pareat , tunc potentiora mala , tunc omnium calamitatum decernit exitium secundum haec apotelesmata , quae in praecedenti huius libri parte signavimus . 
Si vero a coniunctionibus Solis liberata per diem Saturno addenti ad crescentium suos numeros se Luna coniunxerit , magnorum bonorum et magnae fluminis incrementa decernit . 
Sed et si Iovi se sim radiatione coniunxerit , ultra modum felicitas et ultra modum omnium bonorum conferunturinsignia ; erit enim felix nimiumque felix , in cuiuscumque genitura sic cum Iove Luna fuerit inventa . 
Si vero visum Marte sic , sicut diximus , fuerit inventa , magnorum malorum decernit exitia ; erunt enim aut . . . . . . . 
secundum signorum naturam biothanati ; sed haec mala mediocriter mitigantur , si in feminino signo Mars fuerit inventus . 
Si vero cum Venere ista fuerit radiatione coniuncta in MC . 
vel IMC. , bonas decernit nuptias , praesertim si aliena a Martis coniunctionibus fuerit . 
Si vero in aliis geniturae locis fuerit ista coniunctio , bonam quidem vitam decernunt , sed cum suis affinibus coeunt . 
Si vero Mars istam coniunctionem viderit , illicitos coitus cum misera cupiditate decernit . 
Si vero cum Mercurio fuerit ista coniunctio , infinita vitia et inaudita mala adsidua radiatione decernit . 
Unde orare debemus et summis precibus postulare , ne quando Luna se Mercurio ista radiatione coniungat . 
Si vero per noctem minuta luminibus Saturno retrogrado vel stationem facienti se Luna coniunxerit , magnarum infelicitatum decernit incommoda ; quidam secundum naturam signorum vel secundum locorum potestatem biothanati pereunt ; sed haec infortunia ex aliqua parte mitigantur , si in feminino signo Saturnus fuerit inventus . 
Si vero Iovi se per noctem ista radiatione coniunxerit , omnibus bonis abundabit . 
Sed et si Marti sim fuerit radiatione coniuncta , magnae felicitatis decernit insignia ; sed haec maiora efficiuntur , si Mars addat ad numerum . 
Si vero Veneri se ista radiatione coniungat aut in MC . 
aut in quinto aut in XI . 
ab horoscopo loco aut in ipso horoscopo , bonae erunt circa nuptias , si eas Saturnus nulla radiatione pulsaverit . 
Erit autem feliciores , si Venus retrograda a principalibus locis . . . . 
nocebit et facit plerumque pthisicos ; sed bona tunc decernit fortiora , cum fuerit per noctem ista coniunctio ; minuuntur autem bona et mala crescunt omnia , ab his scilicet stellis , in diurna genitura . 
Explicato cursu Lunae et diligenti ratione monstrato ad promissi operis definitionem sermonis intentio transferatur , scilicet ad explicationem Fortunae ; non enim omnem possumus fati explicare substantiam , nisi iste locus diligentissima fuerit ratione collectus . 
Sicut enim in horoscopo quaerimus , quis in eodem loco sit , quis occidat , quis in medio caelo sit , quis in imo , quis in ceteris locis , quatenus etiam dominus ipsius signi sit positus , in quo est horoscopus constitutus , ita ut locum Fortunae debemus simili ratione colligere . 
Quo autem in loco sit locus Fortunae , facili ratione monstrabo ; quem cum inveneris , inspiciens stellarum omnium societates radiationesque omnem locum istum vero ac fideli poteris explicare iudicio . 
In omni genitura nocturna computa a Luna Umbria Solem , in diurna genitura a Sole computa rursus ad Lunam et , quantuscumque signorum fuerit numerus , tanta ab horoscopo incipiens signa numera ; et quodque signum habuerit novissimum numerum , ipsius signum locum Fortunae demonstrat . 
Sed haec platica computatio est , quam ideo posuimus , ne quid a nobis praetermissum esse videatur ; partiliter vero locus Fortuna e ista ratione colligitur , quam tu sequi in omni disputatione debebis . 
Tunc enim vera definitio [ et ] in apotelesmatibus proferetur , quotienscumque singula loca partili fuerint ratione collecta . 
Sic vitam , sic spem , sic fratres , sic parentes , sic filios , sic valitudines , sic coniugem , sic mortem , sic actus , sic amicos , sic inimicos , sic cetera omnia , quaeque in substantia humani generis requirentur , veris definitionibus explicabis . 
Quae omnia tunc explicabimus , cum ad interpretationem venerimus sfaerae barbaricae ; haec enim omnia divinus ille Abram et prudentissimus Achilles verissimis conati sunt rationibus invenire . 
Sed locus Fortunae , de quo loqui coepimus , partiliter ista ratione colligitur . 
Si diurnam genituram tractans locum Fortunae coeperis quaerere , hac eum investigato ratione : a parte Solis inchoans omnium signorum partes usque ad illud signum , in quo est Luna , cum ipsis Lunae partibus , [ in ] quantamcumque totae partes fecerint summam , additis horoscopi partibus inchoans computationem is collegeris , ab horoscopo incipiens in dextram partem ab horoscopo signis ceteris divide tricenas partes signis singulis reddens ; et in quocumque signo totius numeri ultima pars ceciderit , ipse locus Fortunae tibi signum ac substantiam demonstrat . 
In nocturna vero genitura a Lunae parte incipiens et per signa sequentia simili modo pergens usque ad partem Solis totas signorum colligis partes et additis horoscopi partibus unam numeri facis summam , quam a parte horoscopi incipiens per omnia , quae ab horoscopo sunt , signa dividis singulis signis tribuens XXX , sicut ante diximus , partes ; et in quocumque signo totius numeri ultima pars ceciderit , ipsa pars locum tibi Fortunae monstrabit . 
Ex hoc loco qualitatem vitae et patrimonii substantiam et felicitatis atque infelicitatis cursus ostendi datur . 
Amor etiam et adfectus virorum circa mulieres qualis sit , ex hoc loco discitur et nutrimentorum et desideriorum omnium effectus ex istius loci substantia quaeritur . 
Hic locus patriam [ vel huius loci quadrata latera ] facili ratione demonstrat . 
Appellatur autem , sicut Abraham designat , Lunae locus . 
Vide ergo dominum totius signi , qui est , et dominum partis istius , idest in cuius stellae finibus ista pars sit et quo in loco sit uterque dominus signi pariter et partis , eius scilicet partis , in qua locus Fortunae fuerit inventus , et in quibus geniturae locis sint constituti , an in principalibus , idest in cardinibus aut in secundis locis , an in deiectis , an in altitudinibus suis an in domibus an in deiectionibus ; et an dominus ipsius signi [ et ] ex eo loco , in quo est , signum ipsius , idest locum Fortunae oportunis radiationibus respicit ; et si dominus partis ipsius , idest si dominus finium , in quibus locus Fortunae fuerit inventus , ipsam partem ex eo loco , in quo est , oportunis radiationibus respicit ; et si sint ambo invicem sibi cardinaliter iuncti . 
Et cum haec omnia diligenti ratione collegeris et sit nocturna genitura , rursus Lunae partes adtende , si diurna vero , Solis et vide , qui sit partium dominus , in diurna scilicet Solis , in nocturna∫ vero Lunae [ Solis vero dominus ] , et an etiam ipse locum Fortunae cardinali radiatione respicit . 
Si vero unus harum omnium partium dominus fuerit inventus et bene sit in genitura positus et in his , in quibus gaudet , signis vel in quibus exaltatur vel in quorum est dominus , felicem genituram decernit . 
Si vero hic est collocatus cum Sole vel Luna et locum Fortunae respexerit , maior felicitas multiplicata radiatione decernitur . 
Si vero his qui redditur Luna et locus Fortunae platice sit in cardinibus constitutus , etiam sic felicitas multiplicata radiatione decernitur . 
Si vero non fuerit unus dominus signi ipsius , in quo est Fortunae locus , et partium , nec partium Solis nec Lunae , ille principatum optinet in decernendo , qui habebit maximam potestatem , et si sit benivolus et in benivolis signis fuerit inventus vel in altitudine sua vel in domo sua et in principalibus cardinibus geniturae collocatus locum Fortunae cardinaliter viderit , magnam et nobilem genituram decernit . 
Sed haec tum facit , si partiliter in cardinibus fuerit constitutus . 
Si enim generaliter fuerit inventus in his , in quibus diximus , locis , mediam genituram decernit , ut nec ultra modum felix si nec egestatis angustiis deprimatur . 
Si vero ambo bene ceciderint , dominus ipsius signi , in quo est locus Fortunae , et dominus partis illius , in qua ultima pars fuerit inventa , et in bonis signis constituti , idest in quibus gaudent vel in quibus exaltantur , vel in domiciliis suis , et partiliter in cardinibus fuerint collocati , tantas decernit felicitates , ut is , qui sic natus fuerit , imperatoribus omni genere coniungantur . 
Sin vero in signis cardinum non partiliter , sed platice fuerint inventi , media felicitatis incrementa decernunt . 
Si vero dominus ipsius signi , in quo est Fortunae locus inventus , sed et dominus partis ipsius , idest finium dominus , et dominus partium earum , in quibus in eadem genitura Luna fuerit inventa , bene fuerint collocati , vel in quibus exaltantur vel in domiciliis suis , et principalia geniturae possederint loca vel in his , in quibus gaudent , locis fuerint collocati , facient imperatores , sed quorum imperium per totius orbis spatia dirigatur et quorum tanta potestas sit , ut ad deorum numen accendat . 
Si vero istarum stellarum , quarum fecimus mentionem , nulla bene ceciderit , is , qui sic natus fuerit , usque ad ultimum vitae diem infelicitatis onere deprimetur . 
Quod cum fuerit , inspice partiliter MC . 
et hoc signum , quod in anafora horoscopi sit ; et si nulla ex illis stellis , quarum mentionem fecimus , bene fuerit collocata , vide an in MC . 
vel in anafora horoscopi benivola stella conditionis suae secuta potestatem inveniatur ; nam si inventa fuerit , praecedentis mali processu temporis infortunium corrigetur . 
Si vero illis tribus , quibus ante diximus , male positis MC . 
et anafora horoscopi omnium benivolarum stellarum praesidio relinquatur , infelix misera et omni malorum erit ista genitura continuatione pressa . 
Sed et Fortunae duodecatemorium diligenter inquire , ne te apotelesmatum fallat intentio . 
Locum daemonis ista ratione colligimus ; quam ideo huic libro indidimus , quia Solis eum locum esse Abraham simili ratione monstravit et inicum erit , ut a loco Lunae Solis separaretur locus . 
Qui locus hac ratione colligitur : [ ut ] in diurna genitura a parte Solis usque ad partem Lunae omnium signorum colligis partes et totam hanc summam ab horoscopo incipiens per sequentia signa distribuis , et in quocumque signo ultima pars ceciderit , ipsa tibi pars daemonem monstrat . 
In nocturna vero a Luna usque ad Solem omnium signorum colligis partes sunt omnem istam summam ab horoscopo incipiens simili ratione totis dividis signis , et in quocumque signo pars ultima ceciderit , ipsa tibi pars geniturae daemonem monstrat . 
Haec locus vocatur et animae substantia ; ex hoc loco actus omnisque augmenta substantiae quaerimus [ invenimus ] , et ostendit , qualis circa virum mulieris sit adfectus . 
Sed et haec locus et quadrata latera ipsius loci patriam nobis manifesta ratione demonstrat . 
Vide ergo , locum hunc quae malivolae stellae , quae benivolae respiciant , et sic apotelesmata pro singularum stellarum testimoniis explica . 
. . . . . geniturae dominum , quem Graeci oecodespotem vocant , qua debeas ratione colligere ; ipse enim totius geniturae possidet summam et ab ipso stellae singulae decreti licentiam sortiuntur ; qui si bene fuerit collocatus in huius , in quibus gaudet signis vel in quibus exaltatur , vel in domiciliis suis , et conditionis suae genitura fuerit nec malivolarum nociva radiatione pulsatus fuerit nec benivolarum stellarum praesidio destitutus , omnia bona pro naturae suae qualitate decernit et integrum annorum numerum . 
Si vero impeditus a malivolis vel a benivolis desertus fuerit , omnis eius efficacia debilitata languescit . 
Quatenus invenias , explicabo omnibus veterum sententiis intimatis . 
Quidam hac voluerunt geniturae dominum ratione colligere dicentes esse geniturae dominum , qui in principalibus geniturae locis positus in signis suis aut in finibus suis fuisset inventus . 
Alii vero a Sole et Luna geniturae dominum requiebant eum dicentes esse geniturae dominum , in cuius stellae finibus Sol et Luna fuissent inventi , idest Sol in diurna , Luna in nocturna genitura , et habet rationem . 
Alii eum dixerunt esse dominum , qui altitudinis Lunae dominus fuisset inventus . 
Alii vero hunc esse dixerunt dominum , cuiuscumque signum post natum hominem Luna relicto eo signo , in quo est , secundo loco fuerit ingressa . 
Sed et nos hanc rationem sequimur ; haec enim est verissima et ab omnibus comprobata . 
Sed et tu haec omnia , quae diximus , diligenti ratione discute : invenies , quod dominus geniturae sic positus et inveniri ; quia itaque hanc rationem sequitur intentio tua , etiam exemplo debemus instruere . 
Si quis prima natalis hora Lunam in Ariete habuerit , quia post Arietem [ habuerit qui ] ad Taurum secundo loco Luna transitum facit , Venus geniturae dominum possidebit , quia Taurus signum est Veneris ; et sic in ceteris signis . 
Illud tamen scire debemus , quod neque Sol neque Luna in aliqua genitura domini efficiantur ; totius enim domini dedignantur dominia sortiri . 
Si itaque Luna in Geminis fuerit inventa ea die , qua nascitur homo , neque in Cancro id est in domo sua neque in Leone idest in domo Solis dominum geniturae demonstrat . 
Sed cum haec signa transierit , idest Cancrum et Leonem , et ad Virginis signum venerit , tunc ostendit geniturae dominum ; quia itaque Virgo domus Mercurii est , iste geniturae dominus efficitur . 
Habebunt communionem in dominatione Sol et Luna , si in diurna genitura fines tenuerit Sol et in nocturna similiter Luna . 
] Saturnus . 
Si Saturnus dominus geniturae fuerit effectus et sit oportune in genitura positus et ei dominium crescens Luna decreverit , faciet homines inflatos , spiritum sublevatos , honoratos bonos graves , boni consilii et quorum fides recto semper iudicio comprobetur et qui negotia omnia recti iudicii rationibus compleant , sed circa uxores et filios erunt alieno semper affectu ; erunt sane semoti et sibi vacantes , modicum sumentes cibum et multa potatione gaudentes . 
Corpore erunt modici pallidi languidi , frigido ventri et qui adsidue reiectare consueverint et quos semper malignus humor impugnet et quos intrinsecus collectus dolor adsidua radiatione discruciet . 
Vita vero eorum erit malitiosa laboriosa sollicita et doloribus animi implicata , circa aquam vel in aquoso loco habentes vitae subsidium . 
Quodsi ipse geniturae dominus effectus aut in domo sua sit aut in finibus suis aut in domo Iovis vel in finibus suis aut in domo Solis et sit diurna genitura [ locum ] , faciet in vita claros et nobiles et omnem felicitatem pro locorum potestate decernit . 
Si vero in Martis finibus fuerit vel in domo Martis vel in domo Lunae fuerit inventus , faciet tristes laboriosos sordidos humiles ingloriosos et qui lugubris tristitiae . . . . . 
sordidentur . 
Sed haec fortiora erunt mala , si fuerit nocturna genitura et si Luna minuta luminibus dominium ei decreverit ; tunc enim caput capillorum raritate denudat aut facit turpiter capillis defluentibus calvos et quorum lumina repentinis solent caecitatibus impediri vel quorum lumina aciem suam ex adsidua suffusione deperdant . 
Facit etiam pleumonicos hydropicos podagricos caducos spasticos , praesertim si dominus effectus geniturae et in ista signorum vel partium deiectione positus deficientis Lunae radios exceperit . 
Quodsi eum benivolae stellae habentem dominium sic , sicut diximus , positum bona radiatione conveniant , istas valitudines vel praesidium dei alicuius vel sollers medicina curabit . 
Si vero sic , sicut diximus , Saturnum positum malignum sidus armaverit , haec , quae diximus , mala cum maximo incremento calamitatis augentur . 
Faciet autem mortes ex longa et gravi valitudine , quae aegritudo vitiosa humorum inundatione perficitur ; moriuntur autem in locis aut in humidis aut in aquosis aut absconsis et incognitis . 
Si in Mercurii domo vel partibus fuerit , facit maleficos venenarios malos periuros , inimicos fratrum pariter ac parentum . 
Iuppiter . 
Si Iuppiter dominus geniturae fuerit , faciet homines magni animi magna appetentes et quibus fides semper habeatur et qui ad magnos actus semper inflentur et qui plus sibi dent , quam patrimonii vel potentiae facultas exposcat , imperiosos et in omnibus actibus suis nobiles gloriosos honestos , amatores munditiarum , laetos et qui omni rationes delectari desiderent , plurimum capientes cibum , amantes amicos et efficaces communes simplices et qui bene semper facere consueverint . 
Corpus vero eorum media moderatione componitur et erit ipsa corporis forma munda formosa candida ; erunt sane pulchris oculis et capite , spissis capillorum crinibus adornantur , fix gradu vestigia ponentes ; vita vero eorum erit gloriosa notabilis , plena fide felicitatis , omnia sane quaecumque cupierint consecuntur . 
Sed et bonis semper conversationibus adornantur et [ eos ] magnorum virorum testimonio proteguntur , uxores et filios tenero diligunt semper adfectu et quorum filii dignitatis maxima consequantur augmenta , ut et ad ipsos ex filiorum hominibus magnum meritum dignitatis accedat valitudinem cardiacorum faciet ex vino vel ex crudelitate , mors vero ab hilaritate et deiectione ani erit [ et animi ] et venerio coitu . 
Sed Iovem , cum dominus geniturae fuerit , isdem debes , quibus Saturnum , rationibus intueri , sed et ceteras stellas ; quod enim de uno dictum fuerit exemplum , hoc te etiam in reliquis debebit instruere . 
Nam si Iuppiter dominus geniturae fuerit effectus et primos geniturae tenuerit cardines in domo sua aut in altitudine sua vel in finibus suis vel in domo Solis vel in altitudine Solis et sit diurna genitura et benivolarum stellarum fuerit testimoniis adornatus , et Luna ad eum feratur plena luminibus nec Mars alium geniturae possidens cardinem aut ipsi resistat aut Lunae crescentis lumen inpugnet , integra felicitatis ornamenta decernit . 
Quodsi in his , in quibus humilitatur , signis vel in finibus aliis fuerit vel in deiectis et pigris geniturae locis et ipse et Luna a malivolis malitiosa fuerint radiatione [ pulsatione ] pulsati , deficiens viribus et omni privatus licentia potestatis nihil magnum in genitura decernit nec integrum annorum numerum ; nam si eum de quadrato vel de diametro malivolae stellae radiaverint , pro viribus suis a decreto tempore annorum subtrahunt numerum . 
Mars . 
Si Mars geniturae dominus erit effectus , faciet asperos invictos et qui nullis rationibus subiugentur , mobiles contentiosos audaces periculosos , violentos , qui soleant rationibus decipi , edaces , qui multum cibum facillimis rationibus digerant , fortes aequales ignitos , rubeis capillis , oculis sanguinolentis , imperiosos et principalia semper sibi vindicantes potestatis insignia , artes ex igni semper agentes et ferro ignito , sed mentis calore praeposteros neque circa uxorem neque circa filios neque circa amicos bonos habere affectus , audaces et qui res alienas invida cupiditate desiderent . 
Vitia vero ex igni faciet et ferro , idest praecisiones aut combustiones , et ex altissimis locis frequenti ratione praecipitat aut extremas partes corporis frangit , mortem vero faciet aut repentinam aut violentam . 
Si Lunam exceperit plenam , aut a latronibus occupatos occidit aut accusatos publicos potestatibus tradit et delationibus oppressos publicis facit animadversionibus percuti . 
Sed et si malitia eius radiis Solis fuerit accensa , incendia et publicae exustionis decernit exitia . 
Sed haec fortius decernit , si in diurna genitura dominus effectus principales possederit cardines vel si in MC . 
vel in occasu fuerit inventus et Luna in alio cardine constituta plena se radiis Martis inpegerit et si plena dominium decreverit Marti . 
Quodsi fuerit nocturna genitura et ipse in domo Saturni vel in domo Iovis fuerit inventus vel in finibus eorum vel in domo sua vel in finibus suis et in quinto in XI . 
ab horoscopo loco constitutus vel in MC . 
vel in horoscopo et deficientem respexerit Lunam vel deficiens Luna dominium Marti decreverit et Iovis stella se cardinibus trigonica radiatione coniungat , faciet duces tribunos terribiles ac potentes et qui regiones maximas et multas civitates optineant [ qui ] et quibus orbis totius iudicia credantur . 
Si vero in occasu , idest in VII . 
ab horoscopo loco , fuerit positus cum ista commixtione , quam diximus , post haec omnia facit biothanatos interire . 
Semper enim in occasu Mars positus violentae mortis discrimen indicit , sed ipsa mors , sicut frequenter diximus , pro signorum qualitate perficitur , quae omnia genera in tertio libro speciali significatione monstravimus ; semper autem in Iovisfinibus positus si Iovis vel Veneris fuerit testimoniis mitigatus , malitiae suae ponit ardorem . 
Venus . 
Si Venus domina geniturae fuerit effecta , facit homines delectabiles laetos vocabiles , adsiduo lusu vacantes , amabiles gratos venustos amatores libidinosos pios iustos et apud quos integra et incorrupta amicitiae necessitudo permaneat . 
Corpus vero eorum erit longum candidum ; habebunt oculos grato venustatis splendore fulgentes , spissis capillis aut molliter flexis aut grata pulchritudinis venustate compositis aut crispis crinium facit bostrychis comatos , aequales , multo potu gaudentes , modicum sumentes cibum et qui [ dentes modum ] venerios coitus crebro cupiditatis ardore desiderent et qui omnes cibos facillime digerant ; erunt sane in omni vita nobiles mundi , et quorum vita animus et institutum musicis semper delectationibus inhaerescat . 
Sed haec pro signorum ac locorum qualitate cuncta decernit . 
Facit enim in deiectis locis posita et geniturae dominium sortita organarios pictores sed qui integras corporum similitudines pingant . 
In principalibus autem geniturae locis posita faciet claros et diadematibus aut aureis coronarum infulis coronatos , sacrarum disciplinarum repertores , et viros mulierum et mulieres virorum bonis affectibus obligabit . 
Sed vespertina mulieribus opitulatur , matutina vero viris ; hac ex causa biforme numen Veneris esse dixerunt . 
Faciet enim fecundos et multa subole gaudentes et quibus a filiabus maxima laetitia conferatur , sed vitia facit circa naturalia et necessaria , mortes vero notas gloriosasque decernit . 
Sed et huius sideris mixturas , cum habuerit dominium , sicut ceterarum stellarum diligenti debemus inquisitione colligere , conditionis etiam potestatem . 
Nam si in nocturna genitura in quinto ab horoscopo loco vel in undecimo vel in horoscopo vel in MC . 
fuerit inventa vel in domo sua aut in altitudine sua vel in finibus suis et a deficiente Luna dominium acceperit et eam Iuppiter bene positus trigonica radiatione respiciat vel si Luna ad eam sine testimonio Saturni feratur minuta luminibus , aureas praetextas sunt consularium fascium decernit insignia . 
Si vero istam coniunctionem Mars trigonica radiatione respexerit , cum istis honoribus etiam insignem potestatis licentiam et proconsulare largitur imperium , praesertim si Mars in domo sua vel in domo Iovis fuerit inventus vel in finibus suis vel in finibus Iovis vel in altitudine sua et si Venus a Solis radiis fuerit liberata . 
Quodsi sic Venere collocata Mercurius aut in domo sua aut in finibus suis aut in altitudine sua aut in domo Veneris aut in finibus Veneris fuerit inventus et sit in oportunis geniturae locis positus , faciet poetas , sed quorum carmina fulgido gratiae splendore nobilitantur ; si vero fuerit diurna genitura , decernit dim nihilo minus paria , sed haec omnia quantulacumque radiatione debilitat . 
Si vero fuerit nocturna genitura et Saturnus in cardinibus geniturae positus vel oportunis locis istam commixtionem maligna radiatione pulsaverit deficientisque Lunae radios aspexerit , totum , quicquid ante promisimus , impeditur . 
Si vero Venus dominium nacta in deiectis vel in pigris locis fuerit inventa , in Saturni loco vel domo vel in finibus etiam Saturni , et Luna in cardinibus geniturae posita per noctem ad Saturnum minuta , per diem vero ad Martem feratur plena luminibus , faciet inpuros impudicos libidinosos et qui calamitatum casibus implicantur et qui ex istis amorum cupiditatibus publica pulsentur infamia vel qui propter inlicitas cupiditates vel adulterii crimen publici discriminis periculis implicentur et fiant propter hoc famosa morte biothanati , praesertim si sic his positis Mars in occasu geniturae positus Venerem minaci radiatione respiciat . 
Mercurius . 
Si Mercurius geniturae dominus fuerit , faciet cordatos ingeniosos , cuncta discentes , modestos , omnium artium discere secreta cupientes ; et si in domo quidem sua fuerit inventus , cum geniturae fuerit dominia sortitus , vel in finibus suis vel in altitudine sua vel in domo Veneris et se sub trigona radiatione formaverit , faciet poetas oratores , affluentia grati sermonis ornatos . 
In Lunae vero do si fuerit inventus , faciet facundos , sed quorum sermo sine gratia proferatur . 
Si vero in Saturni domo vel in finibus eius fuerit inventus et Iuppiter eum et Venus bona radiatione respiciant et aut ipse sit in geniturae cardinibus aut Iuppiter aliquem geniturae possederit cardinem vel in tertio ab horoscopo loco fuerit , faciet quibusdam religionibus deditos et secretarum ac magicarum artium scientes , mathematicos astrologos haruspices et [ qui ] omnium religionum et caeli ipsius secreta quaerentes et quibus legationum credantur officia , amantes fratres et qui cupiant adfines suos fido necessitudinis auxilio protegere et qui iura amicitiae artissimis vinculis astringant , iustos religiosos et ab omni profusionis labe sepositos et qui firmi consilii ratione cuncta perficiant . 
Si vero Mars se ei qualibet applicaverit ratione vel si eum de quadrato respexerit et sit Mercurius in tertio geniturae loco in humanis vel vocalibus signis Iovis testimoniis adornatus Iove in horoscopo vel in MC . 
partiliter constituto , faciet advocatos oratores , quorum ingenium invicta fulgeat licentia potestatis , et omnia eum facit propriis viribus optinere . 
Si vero Saturnus istam commixtionem in oportunis geniturae locis positus in nocturna genitura respexerit , faciet insidias pericula accusationes discrimina et popularis invidiae crimen adnectit . 
Quodsi sic Saturno respiciente Mars in occasu fuerit inventus et plenum crescentis Lunae lumen exceperit , ob maleficia vel ob inlicita sacra vel ob adulteratas pecunias publice accusatos faciet gladio Roma . 
Corpus vero faciet Mercurius , cum dominus geniturae fuerit , medium semper et gracile et quorum faciem tenuis pallor lividet , oculos vero ornat pulchritudinis honestate . 
Erunt sane modicum cibum potumque sumentes et quibus omnibus substantia litterarum merito conferatur et qui propter litteras vel propter docti sermonis ornatum soleant legationibus fungi et quos secretarum ac religiosarum litterarum arcana delectent . 
Faciet etiam magistros aut grammaticae artis aut oratoriae aut philosophiarum litterarum interpretes ac magistros et qui omnia negotiationis officia facili ratione pertractent , accipientes pariter ac [ dantes ] exhibentes fidele commercium . 
Erunt sane in omni negotiatione solliciti , utiles et qui substantiae facultates suis viribus colligant , patres familiae ab omni luxuriarum sepositi voluptate , iusti , sibi vacantes et a conversationis publicae strepitu separati et qui omnes religiones ac deos cum quadam trepidatione suspiciant . 
Si vero vitiorum ac valitudinis possederit locum et malivolarum stellarum fuerit minaci radiatione constrictus , ab humoribus vitia decernit ; et si Luna male fuerit collocata , aut spasticos aut lunaticos aut caducos facit et mors illis aut ex aquis aut ex humoribus semper infertur . 
Scire itaque nos oportet , sicut superius comprehendimus , quia Sol et Luna numquam accipiunt geniturae dominatum . 
Sed cum dominis geniturae [ domini finibus ] constituti [ vel positi ] vel oportuna dum ipsis radiatione coniuncti vel in geniturae domini finibus constituti vel in domibus eorum collocati et locum ipsius prosperis radiationibus intuentes , plurimum ex natura sua communicatum decernunt et , licet sit alius geniturae dominus , plurimum illi a Sole et Luna ex oportuna societatis radiatione confertur . 
Quid itaque Sol cum geniturae domino aequata societatis potestate decernant , breviter explicabo ; nam quantum decernant singuli temporum spatium , in libro institutionis specialiter diximus . 
Sol cum domino geniturae . 
Si Sol cum domino geniturae hac , qua diximus , fuerit radiatione coniunctus , cum ceteris , quae dominus geniturae dederit , haec etiam a Sole pro naturae suae potestatibus conferuntur . 
Facit itaque homines plenos fidei , sed inflato superbiae spiritu sublevatos , sapientes et omnia spiritu aequitatis moderatione compositos , humanos , religiosos et qui patres suos integro semper amore colant . 
Facit etiam corpore longos decoros , sed quorum caput flavo capillorum crine lucescat ; facit etiam agrorum cultores patrimonia propria virtute quaerentes , efficaces cordatos et qui semper aquosa regionum delectatione laetentur . 
Facit etiam tales , qui omnes actus cum maxima honestate perficiant ; sed hi ab uxoris et a filiorum erunt affectibus separati . 
Vitia vero et valitudines circa oculos decernit et partes corporis , frequenter faciet igni comburi . 
Mortis vero exitus in peregrinis locis violentos publicosque decernit . 
Auget Sol tempus vitae , si bene collocatus domini geniturae fines teneat , et si eum malivolarum stellarum non impediverit radius . 
Luna cum domino geniturae . 
Si Luna cum domino geniturae hac , qua diximus , radiatione fuerit coniuncta , cum ceteris , quae dominus geniturae dederit , haec etiam a Luna pro naturae suae potestatibus conferuntur . 
Facit itaque homines stabiles honoratos ordinatos honestos , magnos corpore , sed corpus pro signi qualitate decernit , corporatos , sed quos honesta corporis pulchritudo condecoret , multum sumentes cibum , parvo potu gaudentes ; sed et vita eorum inaequali semper ratione mutatur , ut patrimonium eorum et augeatur adsidue et adsidua rursus iactura minuatur . 
Facit etiam eos in aquosis locis adsidue commorari . 
Sed circa uxores et filios et matres pronos eorum facit semper affectus et a paternis adfectibus faciet separari . 
Quodsi Lunam malivola stella radiaverit , vitia circa oculos semper efficiet ; aut enim oculos vulnere dedecorat aut aciem luminum obscura nube suffusionis inpugnat . 
Corpus vero eorum candidarum facit macularum varietate signatum , aut leprae maligna vulnera semper infligit aut corpus adsidua contractione deformat aut hos eosdem tremuli corporis inbecillitate debilitat aut ex malignis humoribus concreta peste malum exitum mortis indicit . 
Sed haec benivolarum stellarum testimoniummitigat . 
Cum ergo ex Luna cursu dominus geniturae fuerit inventus , non debemus ipsum solum singulari ratione respicere , sed ex omnibus stellarum illum temperationibus figurare . 
Cum enim alter cum altero fuerit vel cum testimonium suum praebuerit , pro natura sua cuncta aut auget aut minuit ; et geniturae dominus alienis instructus radiationibus et ex singulis stellis , quaecumque illi testimonium perhibuerint , et ex loci ac signi potestate decreti licentiam mutuatus efficaciam suam ex alienas radiatione componit . 
Si ergo malignus fuerit , benivolarum stellarum prosperis radiationibus mitigatur et tota malitiae mutatur inprobitas et , licet sit ad nocendum paratus , ex bonarum stellarum testimonio gratia quodammodo inficitur , praesertim si omnium benivolarum stellarum radiatione conventus sit ; sed et signo et loco malivola mitigatur stella . 
Si ergo plures fuerint , in quibus est salutare praesidium , imaginem etiam salutaris accipit voluntatis et melius decernendi votum sumit , si bonarum stellarum societate nocendi mutaverit voluntatem . 
Tunc infortunia et graves casus prosperis rursus actibus corriguntur , tunc accusati et in gravibus discriminibus constituti aut sententiis iudicium aut indulgentiis principalibus liberantur ; tunc aegritudines deus sanat et omnia mala in ipsis infortuniorum conatibus comprimuntur . 
Si vero malivola stella dominandi licentiam sola perceperit , contra hominem acerba continuatione grassatur et licentiae suae vires cum magnae necessitatis exercet imperio . 
Sic benivolae rursus stellae , si non fuerint malivolarum stellarum minacibus radiis impeditae , omnia felicitatis et omnium dignitatum ornamenta decernunt ; si vero malivolarum stellarum inimicus inpugnaverit radius , nihil possunt ex promissa felicitate decernere . 
Sic semper commixtiones et radiationes omnes diligenter debemus inspicere ; aliter enim non poterit totius fati explicari substantia , nisi haec omnia fuerint diligenti inquisitione collecta . 
Illud etiam diligenti debemus ratione colligere , et cum benivola et cum malivola dominium fuerit geniturae consecuta , an in oportunis geniturae locis sit posita an vero in pigris atque deiectis , et an in domo sua aut in altitudinibus suis sit constituta ; ex his etiam omnibus , cum fuerint omnia diligenti comparatione composita , et cum ex natura stellarum signorumque , et cum ex locorum vel cardinum potestatibus cuncta collegeris , ex conditionum etiam licentia diurnarum et nocturnarum , omnem hunc locum verissimis ac certissimis poteris explicare sententiis ; qui locus totam geniturae continet summam , vitae finem [ vitae ] et omnem decreti substantiam monstrans . 
Cum ergo genituram tractare coeperis et totum stellarum cursum diligenti ratione perspexeris et locorum et cardinum videris potestatem et omnia partili ratione collegeris , in ipsis principiis apotelesmatum positus nihil aliud principe in loco nisi tempus vitae debes diligenti ratione colligere et geniturae domini potestatem . 
Frequenter enim cum bene ordinatis quibusdam stellis geniturae dominus angusta vivendi spatia decernit , ex parte totum , quicquid bene positae stellae decreverant , inmaturo mortis mutatur adventu . 
Tempus ergo vitae a Sole et Luna et ab horoscopi parte et , quod est potissimum , et a domino geniturae debes diligenti ratione discutere ; quae omnia , licet in hoc opere sparsim dicta sint , specialiter tamen in singulari libro , quem de domino geniturae et chronocratore ad Murinum nostrum scripsimus , et comprehensa sunt et explicata . 
Laborandum itaque est et omni sollicitudinis intentione quaerendus geniturae dominus , ut per hoc invento vitae spatio et a chronocratore singulis stellis diviso omnia possimus , quae decreta fuerint , explicare . 
Sane extra ceteros climacteras etiam septimi anni et noni per omne vitae tempus multiplicata ratione currentes naturali quadam et latenti ratione variis hominem periculorum discriminibus semper afficiunt , unde LXIII . 
annus , quia utriusque numeri summam pariter excipit , androclas appellatus est ; novies enim septeni anni LXIII efficiuntur et [ qui ] rursus septies noveni simili modo LXIII anni efficiuntur . 
Quia itaque utriusque grandis semper periculi discrimen inponit . 
Si enim septeni et noveni anni , qui ebdomadici a Graecis et enneadici appellantur , gravia pericula hominibus semper indicunt , qui faciet LXIII annus , qui utriusque numeri multiplicatam et invicem sibi obligatam perficit summam ? 
Hac ex causa ab Aegyptiis androclas dictus est , quod omnem viri substantiam frangat ac debilitet . 
Inter cetera ergo pericula , quae a malivolis stellis pro signorum anaforis et pro minacibus radiationibus decernuntur , haec etiam pericula diligenti debemus ratione colligere ; et in illis itaque periculis et in his , quae ex septena vel novena annorum ratione colligimus , inspicere debemus , ipso tempore , quo periculi discrimen inmineat , et Lunam et temporum et geniturae dominum benivolae stellae qua radiatione respiciant . 
Si enim in oportunis geniturae locis Iuppiter et Venus fuerint inventi in horoscopo ac Lunam partili radiatione respexerint , temporum etiam et dominum geniturae viderint , minaces periculorum impetus salutari benivolarum stellarum praesidio sublevantur et homines ex inminentibus periculis liberantur . 
Periculorum autem non una substantia est ; aut enim ex accusationibus aut ex delationibus aut ex insidiis aut ex navigationibus aut ex itineribus aut ex damnis et amissione patrimonii aut ex aegritudinibus aut ex veneriis cupiditatibus aut ex debilitate corporis aut ex bestiis aut ex ruinis aut ex luto et praecipitiis omne periculorum discrimen adfertur . 
Cum itaque videris , quale sit discrimen in loco , respice , sicut ante diximus , qualiter horam vel Lunam vel ex quo loco benivolae stellae respiciant et quatenus geniturae dominum et temporum dominum , ut , cum securus fueris de vitae substantia , tunc videas , quibus rationibus inminentis mortis vel instantis periculi possint vitari discrimina . 
Intueri etiam debes illam stellam , quae periculum concitavit , idest [ in ] quae est temporum domina , et videre , quo loco et quo signo et in quibus partibus sit constituta geniturae tunc , cum periculum decernit , et quatenus eam benivolae stellae respiciant . 
Si enim , quae periculum facit stella , in bonis locis fuerit inventa vel in his , in quibus gaudet signis et finibus , et a benivolis respiciatur et in genitura bene sit collocata , discrimen inminentis periculi mitigatur . 
Si vero aliter fuerit et nocendi licentiam permissa sibi potestate perceperat , facit hominem inexplicabilium miseriarum laqueis implicari , ut mors imminens vel periculum nulla possit ratione vitari . 
Nunc scire debemus , quis in singulis hominibus vel quos decernat actus ; et tunc debemus diligenti ratione colligere , [ et ] quo loco sit positus . 
Sunt autem , qui actus decernunt hominibus , Mars Venus et Mercurius . 
Ille itaque decernit actus ex his tribus , qui aut in MC . 
fuerit aut in dextro MC . 
trigono fuerit aut qui in sinistro aut qui in aliis cardinibus fuerit inventus . 
Mars . 
Si ergo Mars actus decreverit et bene fuerit collocatus et benivolis stellis oportuna fuerit radiatione coniunctus et sit nocturna genitura , dat arma ducatus ac gloriam , licentiam gladii et maximarum potestatum decernit insignia , prout se decreti totius potestas extulerit , aut certe claras artes et nobiles ex igni et ex ferro facit et quae ad omnium scientiam famoso nobilitati indicio perferantur . 
In pigris autem et deiectis locis constitutus et in his signis , in quibus non gaudet , honestas quasdam artes , sed cum ignobilitate decernit . 
Quodsi sic Mars posito radios suos benivolae commodaverint stellae , ex actu vel ex opere , quodcumque fuerit decretum , et gloriam quandam consequetur et substantiae facultates . 
Si vero desertus Mars a benivolis fuerit habens ipse decernendi actus potestatem et eum malivolae stellae respexerint , faciet subiectos laboriosos et qui plus inpendant quam illis ex suis artibus conferatur . 
Venus . 
Si vero Venus actus decreverit et sit [ diurna genitura ] vel in domo sua vel in finibus suis et sit in horoscopo partiliter constituta aut in MC . 
aut in XI . 
ab horoscopo loco aut in avit et in huius enim constituta locis ipsa decernit et si sit nocturna genitura , dabit magnos actus et magnae gloriae decernit insignia , praesertim si eam sic positam Iuppiter trigonica radiatione respexerit aut si Luna ad eam feratur minuta luminibus ; in tanta enim constituit licentia potestatis , ut iste , qui sic habuerit Venerem , regibus vel imperatoribus conferatur . 
Tunc coronas aureas , tunc praetextas decernit aureasque palmatas et consularium vel proconsularium fascium nobilitat potestate ; faciet pro climate et mensura geniturae gymnasiarchas Asiarchas , provinciarum sacerdotes , claros semper et nobiles et quorum honoris insignia per totius orbis spatia praeferantur , gratos amabiles venustos iustos et quibus cupiant omnes quacumque ratione prodesse ; sed iis a feminis vel ab uxoribus tota felicitatis insignia conferuntur . 
Si vero non fuerit in his locis nec in his [ locis ] signis nec in his finibus et in alienis signis vel in alienis finibus fuerit inventa , dabit artes honestas semper et mundas ; facit enim aurifices inauratores bratiarios , argentarios musicos organarios pictores . 
si vero in deiectis locis et in pigris fuerit inventa , faciet hospites popinarios tabernarios myropolas et qui coronas ex florum varietate compositas festis ac sacris diebus distrahere consuerint et quaecumque ad laetitiam vel ad delectationem sunt necessaria . 
Sed generaliter si cum eo , qui actus decernit , benivola fuerit stella vel eum trigonica radiatione respexerit , ipsi actui gloriam famam nobilitatemque decernit et maxima facultatum incrementa largitur ; et quanto plures benivolae stellae radios suos decernenti actum societatesque contulerint , in tantum inmensa felicitatis conferuntur augmenta et ex ipso actu magnae gloriae nomen accipit , praesertimsi recto cursu pergentes benivolae stellae , quae testimonium perhibent , in matutino ortu fuerint inventae . 
Quodsi testimonio benivolarum stellarum eum , qui actum decernit , malivolae stellae solae respexerint , vitae humilitatem et subiectos actus et laboriosos decernunt et reddunt tales , qui in ipsis actibus pulsentur infamiis . 
Quodsi malivolae et benivolae stellae decernenti actum aequabili ratione consentiant , omnes omnia pro sua faciunt natura decernendi ; fortiores vero erunt , qui se maiori radiatione coniunxerint . 
Mercurius . 
Si Mercurius actum decreverit et fuerit in principalibus locis constitutus , sicut de Venere et de Marte ante diximus , et sit in sua altitudine vel in finibus suis aut in domo sua , omnia pro sua natura decernit ; facit enim aut reges aut iudicibus praepositos aut eis rationes regias credi aut magistros imperatorum , aut his similes actus omni ratione decernit secundum signorum naturam et eorum potestatem , qui ei testimonium commodarint . 
Facit etiam oratores archiatros mathematicos astrologos haruspices ; sed haec pro signorum potestate decernit . 
In solidis enim constitutus iudicia maxima decernit rationesque . 
Si vero in tropicis signis fuerit inventus , ex mutationibus aut ex interpretationibus decernit officia . 
In aequinoctialibus signis positus ponderibus publicis praeponit . 
In duplicibus vero signis inventus cordatos ingeniosos inventores astrologos et omnia , quaecumque huius artibus ac disciplinis similia videntur , ac ratione decernit . 
Generaliter itaque illud scire debemus , quod , quotienscumque Mercurius actum decreverit , si benivolarum stellarum fuerit testimoniis adornatus , gloriam honorumque processus et maximae auctoritatis decernit insignia ; contra vero malivolae stellae deiectionem humilitates miserias infamiasque decernunt ; sed in ipsis decretis ex natura stellarum non modica differentia est . 
Mars enim testimonium perhibens faciet ductores audaces periculosos cito mobiles et qui omni ratione fallantur et qui numquam alicuius potestatis subiugentur licentia . 
Saturnus vero mansuetos altos tacitos inflatosque perficiet et qui omnia cum dissimulatione . . . . . . . 
Hoc et in ceteris duabus stellis intueri debebis ; quae omnia cum a te diligenti fuerint ratione collecta , verissime decreti totam poteris explicare substantiam et sic a te mores hominum figurantur , ut in modum picturae omnia ex responsis tuis corporum liniamenta cernantur et latens morum inveniatur effectus . 
Explicaturo mihi nunc doctrinae istius veneranda secreta , quae divini veteres cum maxima trepidatione dixerunt et quae involuta obscuritatis ambagibus reliquerunt ob hoc , ne publicata divina scientia ad profanorum hominum notitiam perveniret , intento . . . 
animo et quieto nec aliis rationibus occupato , ut , quicquid dixerim in hoc tractatu , facillimis rationibus intimetur . 
Singula signa in libro institutionis ternos habere decanos diximus ; sunt autem decani ipsi magni numinis ac potestatis et per ipsos omnia prospera et omnia infortunia decernuntur . 
Sic et Nechepso , iustissimus Aegypti imperator et astrologus valde bonus , [ et ] per ipsos decanos omnia vitia valitudinesque collegit ostendens , quam valitudinem qui decanus efficeret , et quia natura alia natura vincitur et quia deum frequenter alius deus vincit , ex contrariis potestatibus omnium aegritudinum medelas divinae rationis magisteriis invenit . 
XXXVI itaque decani omnem zodiacum possident circulum et per XII signorum numerum iste deorum numerus idest decanorum dividitur . 
Sed cum sint in singulis signis terni decani , non in omnibus XXX partibus potestatis eorum numen extenditur , sed per singula signa terni decani quasdam partes possident , quasdam relinquunt . 
Plenae sunt itaque partes , in quibus decani fuerint inventi , vacuae vero , ad quas partes numquam decanorum numen accedat . 
Quicumque itaque in genitura sua Solem et Lunam et quinque planetas in plenis habuerit partibus , erit deus maiestatis maximae praesidio sublevatus . 
Sed numquam poterit fieri in genitura hominis , ut hora Sol et Luna et quinque planetae in plenis constituantur partibus . 
Qui enim unam stellam in plenis habuerint partibus , erunt mediocres , qui vero duas , ad omnia genera felicitatis accedunt , qui tres , ultra modum felicitatis multiplicata ornamenta percipiunt , qui quattuor , ad potentiam regiae felicitatis accedunt . 
Ultra hunc numerum in nullis genituris plenas stellae possident partes . 
Nam qui nec horam nec aliquam stellam in plenis habuerint partes , erunt miseri destituti semper et pauperes , ad omne infelicitatis discrimen miseriarum continuationibus applicati . 
Sane in omnibus locis et in omnibus stellis istam rationem debes diligenter inspicere ; si enim horoscopus in plenis partibus fuerit , erunt substantia vitae , virtute animi , qualitate corporis et auctoritatis potestate praevalidi . 
Qui vero in vacuis partibus horoscopum habuerint , erunt minori corpore , deiecti animo , invalidis viribus , semper potentioribus servientes et in omnibus aequalibus subiacentes et qui in omnibus negotiis auctoritatem libertatis amittant . 
Simili ratione etiam MC . 
pars , si in vacuis partibus fuerit inventa , vacuam decreti sui efficaciam praestat , si vero in plenis partibus , omnia integra et incorrupta praestat , quae locus ipse praestare consuevit ; simili modo Fortunae locus , simili etiam geniturae dominus , simili modo etiam ille , quem actus praestare signavimus . 
Omnes enim hi , licet sint in oportunis locis positi , si non in plenis partibus fuerint , perdunt licentiae potestatem ; si vero plenas possederint partes , omnia , quae eos decreturos esse promisimus , incorrupta potestate decernunt . 
Explicabo itaque partes plenas ac vacuas , ut disciplinae istius secreta nullus invidiae livor inmaculet ; decanorum etiam nomina proferam , ut totum tibi , quod promisimus , intimetur , in Ariete faciens exordium . 
Illae enim sunt partes plenae , in quibus decanorum nomina inveneris , vacuae vero , quas nudas decani reliquerunt . 
I locus partes III vacuus II locus partes V Senator III locus partes IX vacuus IV locus partes IV Senacher V locus partes V vacuus VI locus partes IV Sentacher . 
II . 
Tauri . 
In Tauri signo quae sint partes plenae , quae vacuae , hoc demonstratur exemplo . 
Sunt autem in Tauro plenae partes XX , vacuae partes X . 
I locus partes III vacuus II locus partes VII Suo III locus partes II vacuus IV locus partes VIII Aryo V locus partes V vacuus VI locus partes V Romanae . 
III . 
Geminorum . 
In Geminorum signo quae sint partes plenae , quae vacuae , hoc demonstratur exemplo . 
Sunt autem in Geminis plenae partes XVIII , vacuae XII . 
I locus partes VII Thesogar II locus partes II vacuus III locus partes V Ver IV locus partes III vacuus V locus partes VI Tepis VI locus partes VI vacuus III . 
Cancri . 
In Cancri signo quae sint partes plenae , quae vacuae , hoc monstratur exemplo . 
Sunt autem plenae partes XIX , vacuae partes XI . 
I locus partes VII vacuus II locus partes VI Sothis III locus partes II vacuus IV locus partes IV Sith V locus partes II vacuus VI locus partes IX Thiumis VII locus partes∫ I vacuus . 
V. Leonis . 
In Leonis signo quae sint partes plenae , quae vacuae , demonstramus exemplo . 
Sunt autem plenae partes XXI , vacuae partes VIIII . 
I locus partes VII Craumonis II locus partes IV vacuus III locus partes III Sic IV locus partes VI vacuus V locus partes X Futile . 
VI . 
Virginis . 
In Virginis signo quae sint partes plenae , quae vacuae , hoc demonstramus exemplo . 
Sunt autem plenae partes XIV , vacuae partes XVI . 
I locus partes V vacuus II locus partes IV Thumis III locus partes II vacuus IV locus partes VI Tophicus V locus partes VI vacuus VI locus partes IV Afut VII locus partes III vacuus . 
VII . 
Librae . 
In Librae signo quae sint partes plenae , quae vacuae , hoc demonstratur exemplo . 
Sunt autem plenae partes XIX , vacuae partes XII . 
I locus partes V Seuichut II locus partes VI vacuus III locus partes VIII Sepisent IV locus partes III vacuus V locus partes VI Senta VI locus partes III vacuus VIII . 
Scorpionis . 
In Scorpionis signo quae sint partes plenae , quae vacuae , hoc demonstramus exemplo . 
Sunt autem plenae partes XVI , vacuae partes XIV . 
I locus partes III vacuus II locus partes V Sentacer III locus partes VI vacuus IV locus partes VI Tepisen V locus partes II vacuus VI locus partes V Sentineu VII locus partes III vacuus . 
IX . 
Sagittarii . 
In Sagittarii signo quae sint partes plenae , quae vacuae , hoc demonstratur exemplo . 
Sunt autem plenae partes XXIII , vacuae partes VII . 
I locus partes IX Eregbuo II locus partes III vacuus III locus partes VII Sagon IV locus partes IV vacuus V locus partes VII Chenene . 
X . 
Capricorni . 
In Capricorni signo quae sint partes plenae , quae vacuae , hoc demonstratur exemplo . 
Sunt autem plenae partes XIII , vacuae partes XVII . 
I locus partes VII vacuus II locus partes III Themeso III locus partes V vacuus IV locus partes IV Epiemu V locus partes V vacuus VI locus partes VI Omot . 
XI . 
Aquarii . 
In Aquarii signo quae sint partes plenae , quae vacuae , hoc demonstratur exemplo . 
Sunt autem plenae partes XVIIII , vacuae partes XI . 
I locus partes IV vacuus II locus partes V Oro III locus partes IV vacuus IV locus partes VI Cratero V locus partes III vacuus VI locus partes VIII Tepis . 
XII . 
Piscium . 
In Piscium signo quae sint partes plenae , quae vacuae , hoc demonstratur exemplo . 
Sunt autem plenae partes XIII , vacuae partes XVII . 
I locus partes VI vacuus II locus partes VI Acha III locus partes III vacuus IV locus partes V Tepibui V locus partes VI vacuus VI locus partes II Uiu VI locus partes II vacuus Istam rationem veteres involutam variis obscuritatibus reliquerunt , ne ad omnium notitiam verissima haec et inmutabilis ratio perveniret . 
Sed et magnus ille Petosiris hanc partem leviter attingit , non quod eam nesciret ( ad omnia enim secreta divinitatis accessit ) , sed cum docere nollet , ne inmortalem operis sui relinqueret disciplinam . 
Itaque cum stellarum omnium et horoscopi et locorumomnium vim diligenti ratione collegeris , novissimum respiciens partium numerum in singulis stellis et in singulis locis quaere , quae in singulis partibus in vacuis resideant . 
Tunc enim secundum haec , quae ante diximus , totius decreti poteris explicare substantiam . 
Scire debemus quod in omnibus signis et masculini generis et feminini et masculinae et [ quae ] femininae sint partes . 
Ex huius enim partibus invenitur , cuius genitura sit , masculina an feminina . 
Sunt itaque masculinae partes CXCVII , femininae vero CLXIII ; quae autem masculinae sint in singulis signis , quae vero femininae , specialiter explicabo . 
Arietis a prima usque ad VII masculinae sunt partes , ab VIII usque ad XII femininae , rursus a XIII usque ad XVI masculina , a XVII usque ad XII femininae , a XIII usque ad XXX masculinae . 
Tauri a prima usque ad VII masculina sunt partes , ab VIII usque ad XVII femininae , a XVIII usque ad XXX masculinae . 
Geminorum a prima parte usque ad XVII masculinae , a XVIII usque ad XXIII femininae , a XXIV usque ad XXX masculinae . 
Cancri a prima parte usque ad II masculinae sunt partes , a III usque ad VII femininae , ab VIII usque ad X masculinae , ab XI usque ad XII femininae , a XIII usque ad XVIII masculinae , a XIX usque ad XX femininae , a XXI usque ad XXVII masculinae , a XXVIII usque ad XXX femininae . 
Leonis a prima parte usque ad V. masculinae sunt , a VI usque ad VII femininae , ab VIII usque ad XV masculinae , a XVI usque ad XXVI femininae , a XXVII usque ad XXX masculinae . 
Virginis a prima usque ad VII femininae sunt partes , ab VIII usque ad XII masculinae . . . . . 
Librae [ partes ] a prima usque ad V. masculinae sunt partes , a VI usque ad X femininae , ab XI usque ad XXI masculinae , a XXII usque ad XXVIII femininae , a XXIX usque ad XXX masculinae . 
Scorpionis a prima usque ad IV masculinae sunt partes , a V. usque ad X femininae , ab XI rursus usque ad XVI masculinae , a XVII usque ad XIX femininae , a XX usque ad XXVII masculinae , a XXVIII usque ad XXX femininae . 
Sagittarii a prima usque ad II masculinae sunt partes , a III usque ad V. femininae , a VI usque ad XII masculinae , a XIII usque ad XXIV femininae , a XXV usque ad XXVII masculinae , a XXVIII usque ad XXX femininae . 
Capricorni a prima parte usque ad VIII masculinae sunt partes , a IX usque ad XII femininae , a XIII usque ad XIX masculinae , a XX rursus usque ad XXX femininae . 
Aquarii a prima usque ad IX masculinae sunt partes , a X rursus usque ad XII femininae , a XIII usque ad XIX masculinae , a XX rursus usque ad XXX femininae . 
Piscium a prima parte usque ad X masculinae sunt partes , ab XI usque ad XX femininae , a XXI usque ad XXIII masculinae , a XXIV usque ad XXX femininae . 
Explicatis his omnibus et diligenti ratione monstratis ad terminum istius libri properat oratio ; sed quia in principio huius libri multa de Lunae cursibus diximus , etiam posteriores partes eius simili fine claudantur , ut libro huic numen potentissimum Lunae et initium dedisse videatur et finem . 
Quid itaque in cardinibus cum ceteris stellis Luna constituta decernat , generaliter verissimis ac manifestissimis explicabo sententiis , ut in quinto libro cetera sine invidia matheseos secreta pandamus . 
Luna cum Sole si partiliter in horoscopo fuerit , in his , in quibus gaudet vel in quibus exaltatur signis vel in domicilio suo , Solis iam radiis liberata , parentes facit claro splendore facultatis ornatos . 
Hoc idem in MC . 
parte cum Sole similiter posita significat . 
In occasu vero , idest in septimo ab horoscopo loco , et in IMC . 
si cum Sole fuerit partiliter collocata , aut servos aut miseros aut degeneres aut proscriptos aut mendicos parentes facit ; sed haec pro signorum vel partium qualitate decernit . 
Si vero Mars sic Lunam positam minaci radiatione respexerit et utrique , idest Soli et Lunae , partili radiatione fuerit contrarius , corpus gravi vitio debilitat et indicit frequenter oculis caecitates . 
Si vero in isdem partibus Sol et Luna pariter et Mars fuerint , et parentes et ipsos misera deiectionis humilitate prosternit et mortis violenta decernit exitia . 
Si Luna cum Saturno in horoscopo fuerit partiliter inventa , faciet primos nasci aut primos nutriri , sed matribus miserum pondus viduitatis imponit aut facit eas in templorum conversationibus detineri et ex necessariis aut ex muliebribus locis grave valitudinis discrimen indicit . 
Hoc idem et in MC . 
decernit , si cum Saturno in hoc loco partiliter fuerit inventa . 
In occasu vero , idest in septimo ab horoscopo loco , et in IMC . 
matrem facit squalore servitutis oppressam , ipsos vero , qui nati fuerint , aut captivos facit aut a parentibus separatos ; sed haec pro signorum ac partium qualitate decernit . 
Si Luna cum Iove fuerit partiliter in horoscopo constituta , matrem facit splendido genere nobilitati ornatam , ipsos vero religiosos et quolibet genere futurorum praescios ; erunt sane clari nobiles et potentes . 
Haec idem et in MC . 
parte cum Iove constituta decernit . 
In occasu vero , idest in septimo ab horoscopo loco , cum Iove partiliter constituta et in IMC . 
paternas dilapidabit facultates , sed postea aut amicorum praesidio aut ex adfinium hereditatibus maximas consequentur substantiae facultates . 
Sed in omnibus genituris partium ac locorum potestatem debes , sicut diximus frequenter , inspicere . 
Si Luna cum Marte in horoscopo partiliter fuerit inventa , peregrinam matrem aut debilem monstrat , sed ipsorum aut oculi debilitantur aut stomachus . 
Si vero fuerit diurna genitura , toto corpore debilitabit [ et debiles reddit ] aut partem amputat corporis . 
Hoc idem et in MC . 
parte . . . . . 
In occasu vero , idest in VII . 
ab horoscopo loco , vel si in IMC . 
cum Marte fuerit inventa , relinquentes patriam in peregrinis regionibus commorantur . 
Si vero Mercurius cum ipsis fuerit inventus , faciet latrones piratas homicidas , spoliatores templorum , sacrilegos et qui falsi crimen semper incurrant et qui propter haec omnia crimina publica animadversione plectantur ; sed omnia , sicut frequens diximus , pro signorum qualitate decernuntur . 
Sed et si Saturnus eos aliqua radiatione respexerit , publicis custodiis , publico carcere et publicis catenarum nexibus obligantur , ut deturpet eos intonsa crinium semper inluvies ; et eos in tali necessitate constituit , ut ab inimicis alimenta deposcant ; alii in custodia et in vinculis perseverantes vitae terminum complent . 
Si vero Iuppiter hos omnes ex aliqua parte respexerit , in templis eos facit servilibus officiis deputari . 
Si Luna cum Venere in horoscopo vel in MC . 
partiliter fuerit inventa , faciet notos nobiles et quibus maxima potestatis conferantur insignia . 
In occasu vero , idest in VII . 
ab horoscopo loco , et in IMC . 
humile genus matris ostenditur , sed quibus numquam aliquid desit ad totum vitae subsidium ; sed hi in prima aetate varia semper pulsantur infamia . 
In omnibus sane signis ac locis , si Luna cum Venere fuerit inventa , duarum sororum maritos facit aut duorum fratrum uxores aut adfines ad matrimonii vinculum sociat . 
Si Luna cum Mercurio in horoscopo vel in MC . 
partiliter fuerit inventa , litterarum gratia claros faciet ac nobiles et aptos ad omne negotiationis officium . 
Si vero in occasu , idest in VII . 
ab horoscopo loco , vel in IMC . 
fuerit inventa , actus creditarum rerum , fenoris ac rationum officia decernit . 
Haec nos in ultimis libri partibus breviter dixisse sufficiat ; hoc enim iste ultimus operatus est sermo , ut omnium praecedentium disputationum et omnium . . . . 
ad memoriam tuam revocaret effectum . 
Nunc illud tibi intimare debemus , qua ratione partiliter defluat Luna , qua etiam ratione iungatur , quas Graeci synafas aporroicas vocant . 
in omnibus enim signis et a multis defluit et multis ea radiatione coniungitur . 
Nam in quocumque signo in cuiuscumque stellae finibus fuerit inventa , ab ea defluens ad illam fertur , cuiuscumque stellae in eodem signo fines secundo loco fuerit ingressa . 
Respice itaque , quatenus eam finium dominus vel in quo loco constitutus aspiciat , et praecedentium apotelesmatum ratione concepta omne fatum hominis veris poteris explicare sententiis . 
Respice etiam , tertio ordine cuius stellae partes ingreditur et ipsa enim decernendi accipit potestatem et sic usque ad novissimas ipsius signi perge partes , ut omnia possis specialiter invenire , quae ad Lunae efficaciam pertinent . 
Illud etiam sciendum est , quod in omnibus signis , quotiens Luna novissimas possederit partes , ad nullum feratur ; occurrentis enim signi obstaculis impeditur . 
Sed et rursus in primis signi partibus posita a nullo defluit , sed tunc sola efficacia coniunctionis inquiritur . 
Omnis enim potestas praecedentium partium ex illo termino , qui inter utrumque signum est , praetermissa deseritur et aliam efficaciam ex prima signi parte sortitur . 
Haec est partilis coniunctio defluctioque Lunae ; nam platice integris faciemus signis . 
Sed nos in omni tractatu partili debemus omnia ratione tractare . 
Unde iterum te atque iterum isdem commonitionibus convenimus , ut , quotienscumque tractas genituram , totum pariter decreti corpus inspicias et omnia ex singularum stellarum radiatione componas , locorum etiam ac partium diligenter inspicias potestatem , sed et signorum naturam cum locorum qualitatibus compares , conditiones etiam inspicias stellarum , cursus etiam pariter ac formas et defluctiones coniunctionesque Lunae . 
Sic enim , quaecumque tractaveris , vel locum verissimis poteris explicare sententiis , si haec omnia sollertiae sagaci investigatione collegeris . 
Nunc residuus tractatus ad i libri principia transferatur , ut explicatis omnibus atque monstratis ad partilia apotelesmata et ad sfaeram barbaricam omnis oratio transferatur . 
Maxima , Mavorti , promissionis nostrae fundamenta iactavimus , et plurimum per gradus singulos crescens adultus sermo profecit . 
Omnia enim quae ad explicandum quibusdam difficilia videbantur et obscuritatis ambagibus involuta , docili sermonis explicatione monstravimus . 
Si itaque capax ingenium et flagrantis animi desiderio commotum praecedentes hauserit libros et sit oportuna stellarum radiatione conceptum , ad divina istius scientiae secreta perveniet , et initiatum omnibus istius scientiae disciplinis totum ordinem divinae interpretationis accipiet , ut possit fata hominum et invenire pariter et explicare . 
Sed plus aliquid a nobis expectat auditor ; sic enim praecedentium librorum principia formata sunt , ut ex his quae scripsimus adhuc maioris operis substantia requiratur . 
Ne itaque desiderantis animi cupiditatem falsa promissione decipiam , omni invidiae livore deposito et omni desidiae torpore proiecto ad cumulata matheseos secreta perveniam , ne intentio tua in ipsis principiis invidae ac malitiosae taciturnitatis vitio relinquatur . 
Plenum itaque opus quod promisimus reddimus , omnia prudentiae tuae specialiter intimantes . 
Sed ne sermo nudus divino praesidio relinquatur , et eum in ipsis conatibus adversantis malivoli cuiusdam hominis livor inpugnet et : quicumque es deus qui per dies singulos caeli cursum celeri festinatione continuas , qui maris fluctus mobili agitatione perpetuas , qui terrae soliditatem inmoto fundamentorum robore roborasti , qui laborem terrenorum corporum nocturnis soporibus recreasti , qui refectis viribus rursus gratiam dulcissimi lumine reddis , qui fragilitatem corporis divina mentis inspiratione sustentas , qui omnem operis tui substantiam salutaribus ventorum flatibus vegetas , qui fontium ac fluviorum undas infatigabili necessitate profundis , qui varietatem temporum certis dierum cursibus reddis , solus omnium gubernator et principes , solus imperator ac dominus , cui tota potestas numinum servit , cuius voluntas perfecti operis substantia est , cuius incorruptis legibus conventa natura cuncta substantia perpetuitatis ornavit , tu omnium pater pariter ac mater , tu tibi pater ac filius uno vinculo necessitudinis obligatus , tibi supplices manus tendimus , te trepida cum supplicatione veneramur : da veniam quod siderum tuorum cursus eorumque efficacias explicare conamur ; tuum sit quod ad istam nos interpretationem nescioquod inpulit numen . 
Pura mente et ab omni terrena conversatione seposita et cunctorum flagitiorum labe purgata hos Romanis tuis libros scripsimus , ne omni disciplinarum arte translata solum hoc opus extitisse videatur , ad quod Romanum non adfectasset ingenium . 
Vosque perennium siderum cursus , Luna etiam humanorum corporum mater , et tu o omnium siderum principes , qui menstruis Lunae cursibus lumen adimis pariter et reddis , Sol optime maxime qui omnia super omnia per dies singulos maiestatis tuae moderatione conponis , per quem cunctis animantibus inmortalis anima divina dispositione dividitur , qui solus ianuas aperis sedis supernae , ad cuius arbitrium fatorum ordo disponitur : da veniam quod gracilis sermo ad numinis tui secreta pervenit ; non nos sacrilega cupiditas ad hoc studium aut profanae mentis ardor inpegit , sed animus divina inspiratione formatus totum conatus est quod didicerat explicare , ut quicquid divini veteres ex Aegyptiis adytis protulerunt , ad Tarpeiae rupis templa perferret . 
Vestri itaque date mihi decreti praesidium , et trepidationem animi vestra maiestate firmate , ne numinis vestri praesidio destitutus ordinem non possim promissi operis invenire . 
