accepit mundus legem : dedit arma per omnes admonuitque sui : uitulus sic namque minatur , qui nondum gerit in tenera iam cornua fronte ; sic dammae fugiunt , pugnant uirtute leones et morsu canis et caudae sic scorpius ictu , concussisque leuis pennis sic euolat ales . 
omnibus ignotae mortis timor , omnibus hostem praesidiumque datum sentire et noscere teli uimque modumque sui . 
sic et scarus arte sub undis si n decidit adsumptamque dolo tandem pauet escam , non audet radiis obnixa occurrere fronte , auersus crebro uimen sed uerbere caudae laxans subsequitur tutumque euadit in aequor . 
quin etiam , si forte aliquis , dum praenatat , arto mitis luctantem scarus hunc in uimine uidit , auersi caudam morsu tenet atque ita uellit libera ut e nassa quae texit praeda resultet . 
sepia tarda fugae tenui cum forte sub unda deprensa est iam iamque manus timet hilla rapacis , inficiens aequor nigrum uomit illa cruorem auertitque uias oculos frustrata sequentes . 
clausus rete lupus , quamuis immitis et acer dimotis cauda summissus sidit harenis in auras emicat atque dolos saltu deludit inultus . 
et muraena ferox teretis sibi conscia tergi ad laxata magis conixa foramina retis tandem per multos euadit lubrica flexus exemploque nocet : cunctis iter inuenit una . 
at contra scopulis crinali corpore segnis polypus haeret et hac eludit retia fraude et sub lege loci sumit mutatque colorem semper ei similis quem contigit : atque ubi praedam pendentem saetis auidus rapit , hic quoque fallit , elato calamo cum demum emersus in auras brachia dissoluit populatumque exspuit hamum . 
at mugil cauda pendentem euerberat escam excussamque legit ; lupus acri concitus ira discursu fertur uario fluctusque ferentes prosequitur quassatque caput , dum uulnere saeuus laxato cadat hamus et ora patentia linquat . 
nec proprias uires nescit muraena nocendi auxilioque sui , morsu nec comminus acri deficit aut animos ponit captiua minacis , anthias his tergo quae non uidet utitur armis , uim spinae nouitque suae uersoque supinus corpore lina secat fixumque intercipit hamum . 
Cetera quae densas habitant animalia siluas aut uani quatiunt semper lymphata timores aut trahit in praeceps non sana ferocia gentis : ipsa sequi natura monet uel comminus ire . 
impiger ecce leo uenantum sternere pergit agmina et aduersis infert sua pectora telis , quoque uenit fidens magis et sublatior ardet concussitque toros et uiribus addidit iram , procidit atque suo properat sibi robore letum . 
foedus Lucanis prouoluitur ursus ab antris , quid nisi pondus iners stolidaeque ferocia mentis ? 
actus aper saetis iram denuntiat hirtis : se ruit oppositi nitens in uulnera ferri , pressus et emisso moritur per uiscera telo . 
altera pars fidens pedibus dat terga sequenti , ut pauidi lepores , ut fuluo tergore dammae et capto fugiens ceruus sine fine timore . 
hic generosus honos et gloria maior equorum , nam capiunt animis palmam gaudentque triumpho : seu septem spatiis circo meruere coronam , nonne uides , uictor quanto sublimius altum attollat caput et uulgi se uenditet aurae ; celsaue cum caeso decorantur terga leone , quam tumidus quantoque uenit spectabilis actu compescitque solum generoso concita pulsu ungula sub spoliis grauiter redeuntis opimis ? 
quid laus prima canum ? 
quibus est audacia praeceps uenandique sagax uirtus uiresque sequendi , quae nunc elatis rimantur naribus auras , et nunc demisso quaerunt uestigia rostro et produnt clamore feram dominumque uocando increpitant ; quem si collatis effugit armis , insequitur tumulosque canis camposque per omnes . 
Noster in arte labor positus , spes omnis in illa . 
nec tamen in medias pelagi te pergere sedes admoneam uastique maris temptare profundum : inter utrumque loci melius moderabere finem . 
aspera num saxis loca sint nam talia lentos deposcunt calamos , at purum retia litus num mons horrentes demittat celsior umbras in mare nam uarie quidam fugiuntque petuntque num uada subnatis imo uiridentur ab herbis obiectetque moras et molli seruiat algae . 
discripsit sedes uarie natura profundi nec cunctos una uoluit consistere pisces . 
Nam gaudent pelago quales scombrique bouesque , hippuri celeres et nigro tergore milui et pretiosus elops nostris incognitus undis ac durus xiphias ictu non mitior ensis et pauidi magno fugientes agmine thynni , parua echenais at est , mirum , mora puppibus ingens tuque , comes ratium tractique per aequora sulci qui semper spumas sequeris , pompile , nitentes , cercyrosque ferox scopulorum fine moratus , cantharus ingratus suco ; tum concolor illi orphos caeruleaque rubens erythinus in unda , insignis sargusque notis , insignis iulis et super aurata sparulus ceruice refulgens et rutilus phager et fului synodontes et ex se concipiens channe gemino sibi functa parente , tum uiridis squamis , paruo saxatilis ore et rarus faber et pictae mormyres et auri chrysophrys imitata decus , tum corporis umbrae liuentis rapidique lupi percaeque tragique , quin laude insignis caudae melanurus et ardens auratis muraena notis merulaeque uirentes immitisque suae gonger per uulnera gentis et captus duro nociturus scorpios ictu ac numquam aestiuo conspectus sidere glaucus . 
