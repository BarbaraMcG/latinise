Laeta bis octonis accedit purpura fastis Caesaris insignemque aperit Germanicus annum , atque oritur cum sole nouo , cum grandibus astris clarius ipse nitens et primo maior Eoo . 
exsultent leges Latiae , gaudete , curules , et septemgemino iactantior aethera pulset Roma iugo , plusque ante alias Euandrius arces collis ouet : subiere noui Palatia fasces et requiem bissextus honos precibusque receptis curia Caesareum gaudet uicisse pudorem . 
ipse etiam immensi reparator maximus aeui attollit uultus et utroque a limine grates Ianus agit , quem tu uicina Pace ligatum omnia iussisti componere bella nouique in leges iurare fori . 
leuat ecce supinas hinc atque inde manus geminaque haec uoce profatur : " salue , magne parens mundi , qui saecula mecum instaurare paras , talem te cernere semper mense meo tua Roma cupit ; sic tempora nasci , sic annos intrare decet . 
da gaudia fastis continua ; hos umeros multo sinus ambiat ostro et properata tuae manibus praetexta Mineruae . 
aspicis ut templis alius nitor , altior aris ignis et ipsa meae tepeant tibi sidera brumae , moribus atque tuis gaudent turmaeque tribusque purpureique patres , lucemque a consule ducit omnis honos ? 
quid tale , precor , prior annus habebat ? 
dic age , Roma potens , et mecum , longa Vetustas , dinumera fastos nec parua exempla recense , sed quae sola meus dignetur uincere Caesar . 
ter Latio deciesque tulit labentibus annis Augustus fasces , sed coepit sero mereri : tu iuuenis praegressus auos . 
et quanta recusas , quanta uetas ! 
flectere tamen precibusque senatus promittes hunc saepe diem . 
manet insuper ordo longior , et totidem felix tibi Roma curules terque quaterque dabit . 
mecum altera saecula condes , et tibi longaeui renouabitur ara parentis ; mille tropaea feres , tantum permitte triumphos . 
restat Bactra nouis , restat Babylona tributis frenari ; nondum gremio Iouis Indica laurus , nondum Arabes Seresque rogant , nondum omnis honorem annus habet , cupiuntque decem tua nomina menses " . 
sic Ianus clausoque libens se poste recepit . 
tunc omnes patuere dei laetoque dederunt signa polo , longamque tibi , rex magne , iuuentam annuit atque suos promisit Iuppiter annos . 
Regia Sidoniae conuiuia laudat Elissae qui magnum Aenean Laurentibus intulit aruis , Alcinoique dapes mansuro carmine monstrat , aequore qui multo reducem consumpsit Vlixem : ast ego cui sacrae Caesar noua gaudia cenae nunc primum dominaque dedit non surgere mensa , qua celebrem mea uota lyra , quas soluere grates sufficiam ? 
non , si pariter mihi uertice laeto nectat odoratas et Smyrna et Mantua lauros , digna loquar . 
mediis uideor discumbere in astris cum Ioue et Iliaca porrectum sumere dextra immortale merum . 
steriles transmisimus annos : haec aeui mihi prima dies , hic limina uitae . 
tene ego , regnator terrarum orbisque subacti magne parens , te , spes hominum , te , cura deorum , cerno iacens ? 
datur haec iuxta , datur ora tueri uina inter mensasque , et non adsurgere fas est ? 
Tectum augustum , ingens , non centum insigne columnis , sed quantae superos caelumque Atlante remisso sustentare queant . 
stupet hoc uicina Tonantis regia , teque pari laetantur sede locatum numina . 
nec magnum properes escendere caelum : tanta patet moles effusaeque impetus aulae liberior , campi multumque amplexus operti aetheros , et tantum domino minor ; ille penatis implet et ingenti genio iuuat . 
aemulus illic mons Libys Iliacusque nitent et multa Syene et Chios et glaucae certantia Doridi saxa Lunaque portandis tantum suffecta columnis . 
longa supra species : fessis uix culmina prendas uisibus auratique putes laquearia caeli . 
hic cum Romuleos proceres trabeataque Caesar agmina mille simul iussit discumbere mensis , ipsa sinus accincta Ceres Bacchusque laborat sufficere . 
Aetherii felix sic orbita fluxit Triptolemi ; sic uitifero sub palmite nudos umbrauit colles et sobria rura Lyaeus . 
Sed mihi non epulas Indisque innixa columnis robora Maurorum famulasque ex ordine turmas , ipsum , ipsum cupido tantum spectare uacauit tranquillum uultus et maiestate serena mulcentem radios summittentemque modeste fortunae uexilla suae ; tamen ore nitebat dissimulatus honos . 
talem quoque barbarus hostis posset et ignotae conspectum agnoscere gentes . 
Non aliter gelida Rhodopes in ualle recumbit dimissis Gradiuus equis ; sic lubrica ponit membra Therapnaea resolutus gymnade Pollux , sic iacet ad Gangen Indis ululantibus Euhan , sic grauis Alcides post horrida iussa reuersus gaudebat strato latus acclinare leoni . 
Parua loquor necdum aequo tuos , Germanice , uultus : talis , ubi Oceani finem mensasque reuisit Aethiopum sacro diffusus nectare uultus dux superum secreta iubet dare carmina Musas et Pallenaeos Phoebum laudare triumphos . 
Di tibi ( namque animas saepe exaudire minores dicuntur ) patriae bis terque exire senectae annuerint fines . 
rata numina miseris astris , templaque des habitesque domos ! 
saepe annua pandas limina , saepe nouo Ianum lictore salutes , saepe coronatis iteres quinquennia lustris ! 
qua mihi felices epulas mensaeque dedisti sacra tuae , talis longo post tempore uenit lux mihi , Troianae qualis sub collibus Albae , cum modo Germanas acies modo Daca sonantem proelia Palladio tua me manus induit auro . 
Quis duri silicis grauisque ferri immanis sonus aequori propinquum saxosae latus Appiae repleuit ? 
certe non Libycae sonant cateruae nec dux aduena peierante bello Campanos quatit inquietus agros nec frangit uada montibusque caesis inducit Nero sordidas paludes , sed qui limina bellicosa Iani iustis legibus et foro coronat , quis castae Cereri diu negata reddit iugera sobriasque terras , quis fortem uetat interire sexum et censor prohibet mares adultos pulchrae supplicium timere formae , qui reddit Capitolio Tonantem et Pacem propria domo reponit , qui genti patriae futura semper sancit limina Flauiumque caelum , hic segnes populi uias grauatus et campos iter omne detinentes longos eximit ambitus nouoque iniectu solidat graues harenas , gaudens Euboicae domum Sibyllae Gauranosque sinus et aestuantes septem montibus admouere Baias . 
Hic quondam piger axe uectus uno nutabat cruce pendula uiator sorbebatque rotas maligna tellus et plebs in mediis Latina campis horrebat mala nauigationis ; nec cursus agiles , sed impeditum tardabant iter orbitae tenaces dum pondus nimium querens sub alta repit languida quadrupes statera . 
At nunc quae solidum diem terebat horarum uia facta uix duarum . 
Non tensae uolucrum per astra pennae nec uelocius ibitis carinae . 
Hic primus labor incohare sulcos et rescindere limites et alto egestu penitus cauare terras ; mox haustas aliter replere fossas et summo gremium parare dorso , ne nutent sola , ne maligna sedes det pressis dubium cubile saxis ; tunc umbonibus hinc et hinc coactis et crebris iter alligare gomphis . 
O quantae pariter manus laborant ! 
hi caedunt nemus exuuntque montes , hi ferro scopulos trabesque leuant ; illi saxa ligant opusque texunt cocto puluere sordidoque topho ; hi siccant bibulas manu lacunas et longe fluuios agunt minores . 
Hae possent et Athon cauare dextrae et maestum pelagus gementis Helles intercludere ponte non natanti . 
His ( paruus , nisi di uiam uetarent ) Inous freta miscuisset Isthmos . 
Feruent litora mobilesque siluae , it longus medias fragor per urbes atque echo simul hinc et inde fractam Gauro Massicus uuifer remittit . 
Miratur sonitum quieta Cyme et Literna palus pigerque Safon . 
At flauum caput umidumque late crinem mollibus impeditus uluis Vulturnus leuat ora maximoque pontis Caesarei reclinis arcu raucis talia faucibus redundat : " camporum bone conditor meorum , qui me , uallibus auiis refusum et ripas habitare nescientem , recti legibus aluei ligasti et nunc ille ego turbidus minaxque , uix passus dubias prius carinas , iam pontem fero peruiusque calcor ; qui terras rapere et rotare siluas adsueram ( pudet ! 
) amnis esse coepi sed grates ago seruitusque tanti est quod sub te duce , te iubente , cessi , quod tu maximus arbiter meaeque uictor perpetuus legere ripae . 
Et nunc limite me colis beato nec sordere sinis malumque late deterges sterilis soli pudorem , ne me puluereum grauemque caeno Tyrrheni sinus obruat profundi ( qualis Cinyphius tacente ripa Poenos Bagrada serpit inter agros ) sed talis ferar ut nitente cursu tranquillum mare proximumque possim puro gurgite prouocare Lirim " . 
Haec amnis , pariterque se leuarat ingenti plaga marmorata dorso . 
Huius ianua prosperumque limen arcus , belligeris ducis tropaeis et totis Ligurum nitens metallis , quantus nubila qui coronat imbri . 
Illic flectit iter citus uiator , illic Appia se dolet relinqui . 
Tunc uelocior acriorque cursus , tunc ipsos iuuat impetus iugales , ceu fessis ubi remigum lacertis , primae , carbasa uentilatis , aurae . 
Ergo omnes , age , quae sub axe primo Romani colitis fidem parentis , prono limite commeate , gentes , Eoae , citius uenite , laurus : nil obstat cupidis , nihil moratur . 
Qui primo Tiberim reliquit ortu primo uespere nauiget Lucrinum . 
Sed quam fine uiae recentis imo , qua monstrat ueteres Apollo Cumas , albam crinibus infulisque cerno ? 
uisu fallimur , an sacris ab antris profert Chalcidicas Sibylla laurus ? 
cedamus ; chely , iam repone cantus : uates sanctior incipit , tacendum est . 
En et colla rotat nouisque late bacchatur spatiis uiamque replet . 
Tunc sic uirgineo profatur ore : " dicebam , ueniet ( manete campi atque amnis ) , ueniet fauente caelo qui foedum nemus et putres harenas celsis pontibus et uia leuabit . 
En hic est deus , hunc iubet beatis pro se Iuppiter imperare terris ; quo non dignior has subit habenas ex quo me duce praescios Auerni Aeneas auide futura quaerens lucos et penetrauit et reliquit . 
Hic paci bonus , hic timendus armis ; hic si flammigeros teneret axes , Natura melior potentiorque , largis , India , nubibus maderes , undaret Libye , teperet Haemus . 
Salue , dux hominum et parens deorum , prouisum mihi conditumque numen . 
Nec iam putribus euoluta chartis sollemni prece Quindecimuirorum perlustra mea dicta , sed canentem ipsam comminus , ut mereris , audi . 
Vidi quam seriem uirentis aeui pronectant tibi candidae sorores : magnus te manet ordo saeculorum , natis longior abnepotibusque annos perpetua geres iuuenta quos fertur placidos adisse Nestor , quos Tithonia computat senectus et quantos ego Delium poposci . 
Iurauit tibi iam niualis Arctus , nunc magnos Oriens dabit triumphos . 
ibis qua uagus Hercules et Euhan ultra sidera flammeumque solem et Nili caput et niues Atlantis , et laudum cumulo beatus omni scandes belliger abnuesque currus , donec Troicus ignis et renatae Tarpeius pater intonabit aulae , haec donec uia te regente terras annosa magis Appia senescat " . 
Curre per Euboicos non segnis , epistola , campos , hac ingressa uias qua nobilis Appia crescit in latus et molles solidus premit agger harenas ; atque ubi Romuleas uelox penetraueris arces , continuo dextras flaui pete Thybridis oras , Lydia qua penitus stagnum nauale coercet ripa suburbanisque uadum praetexitur hortis . 
illic egregium formaque animisque uidebis Marcellum et celso praesignem uertice nosces . 
cui primam solito uulgi de more salutem , mox inclusa modis haec reddere uerba memento : " iam terras uolucremque polum fuga ueris aquosi laxat et Icariis caelum latratibus urit ; ardua iam densae rarescunt moenia Romae . 
hos Praeneste sacrum , nemus hos glaciale Dianae , Algidus aut horrens aut Tuscula protegit umbra , Tiburis hi lucos Anienaque frigora captant . 
te quoque clamosae quaenam plaga mitior Vrbi subtrahit ? 
aestiuos quo decipis aere soles ? 
quid tuus ante omnis , tua cura potissima , Gallus , nec non noster amor ( dubium morumne probandus ingeniine bonis ) ? 
Latiis aestiuat in oris anne metalliferae repetit iam moenia Lunae Tyrrhenasque domos ? 
quod si tibi proximus haeret , non ego nunc uestro procul a sermone recedo : certum est , inde sonus geminas mihi circumit aures . 
sed tu , dum nimio possessa Hyperione flagrat torua Cleonaei iuba sideris , exue curis pectus et assiduo temet furare labori . 
et sontes operit pharetras arcumque retendit Parthus et Eleis auriga laboribus actos Alpheo permulcet equos et nostra fatiscit laxaturque chelys : uires instigat alitque tempestiua quies , maior post otia uirtus . 
talis cantata Briseide uenit Achilles acrior et positis erupit in Hectora plectris . 
te quoque flammabit tacite repetita parumper desidia et solitos nouus exsultabis in actus . 
certe iam Latiae non miscent iurgia leges , et pacem piger annus habet , messesque reuersae dimisere forum . 
nec iam tibi turba reorum uestibulo querulique rogant exire clientes . 
cessat centeni moderatrix iudicis hasta , qua tibi sublimi iam nunc celeberrima fama eminet et iuuenis facundia praeterit annos . 
felix curarum , cui non Heliconia cordi serta nec imbelles Parnasi e uertice laurus , sed uiget ingenium et magnos accinctus in usus fert animus quascumque uices : nos otia uitae solamur cantu uentosaque gaudia famae quaerimus . 
En , egomet somnum et geniale secutus litus , ubi Ausonio se condidit hospita portu Parthenope , tenues ignauo pollice chordas pulso Maroneique sedens in margine templi sumo animum et magni tumulis adcanto magistri : at tu , si longi cursum dabit Atropos aeui ( detque precor Latiique ducis sic numina pergant , quem tibi posthabito studium est coluisse Tonante , quique tuos alio subtexit munere fasces et spatia obliquae mandat renouare Latinae ) , forsitan Ausonias ibis frenare cohortes aut Rheni populos aut nigrae litora Thules aut Histrum seruare datur metuendaque portae limina Caspiacae . 
nec enim tibi sola potentis eloquii uirtus : sunt membra accommoda bellis , quique grauem tarde subeant thoraca lacerti : seu campo pedes ire pares , est agmina supra nutaturus apex ; seu frena sonantia flectes , seruiet asper equus . 
nos facta aliena canendo uergimur in senium : propriis tu pulcher in armis ipse canenda geres paruoque exempla parabis magna Getae , dignos quem iam nunc belliger actus poscit auos praestatque domi nouisse triumphos . 
surge , agedum , iuuenemque , puer , deprende parentem , stemmate materno felix , uirtute paterna . 
iam te blanda sinu Tyrio sibi Curia felix educat et cunctas gaudet spondere curules " . 
Haec ego Chalcidicis ad te , Marcelle , sonabam litoribus , fractas ubi Vesuius erigit iras aemula Trinacriis uoluens incendia flammis . 
mira fides ! 
credetne uirum uentura propago , cum segetes iterum , cum iam haec deserta uirebunt , infra urbes populosque premi proauitaque toto rura abiisse mari ? 
necdum letale minari cessat apex . 
procul ista tuo sint fata Teate , nec Marrucinos agat haec insania montes . 
Nunc si forte meis quae sint exordia musis scire petis , iam Sidonios emensa labores Thebais optato collegit carbasa portu Parnasique iugis siluaque Heliconide festis tura dedit flammis et uirginis exta iuuencae uotiferaque meas suspendit ab arbore uittas . 
nunc uacuos crines alio subit infula nexu : Troia quidem magnusque mihi temptatur Achilles , sed uocat arcitenens alio pater armaque monstrat Ausonii maiora ducis . 
trahit impetus illo iam pridem retrahitque timor . 
stabuntne sub illa mole umeri an magno uincetur pondere ceruix ? 
dic , Marcelle , feram ? 
fluctus an sueta minores nosse ratis nondum Ioniis credenda periclis ? 
Iamque uale et penitus uoti tibi uatis honorem corde exire ueta . 
nisi enim Tirynthius , almae pectus amicitiae : cedet tibi gloria fidi Theseos , et lacerum qui circa moenia Troiae Priamiden caeso solacia traxit amico . 
Parui beatus ruris honoribus , qua prisca Teucros Alba colit lares , fortem atque facundum Seuerum non solitis fidibus saluto . 
Iam trux ad Arctos Parrhasias hiems concessit altis obruta solibus , iam pontus ac tellus renident in Zephyros Aquilone fracto . 
Nunc cuncta ueris frondibus annuis crinitur arbos , nunc uolucrum noui questus inexpertumque carmen quod tacita statuere bruma . 
Mos parca tellus peruigil et focus culmenque multo lumine sordidum solantur exemptusque testa qua modo ferbuerat Lyaeus . 
Non mille balant lanigeri greges nec uacca dulci mugit adultero , unique siquando canenti mutus ager domino reclamat . 
Sed terra primis post patriam mihi dilecta curis ; hic mea carmina regina bellorum uirago Caesareo peramauit auro , cum tu sodalis dulce periculum conisus omni pectore tolleres , ut Castor ad cunctos tremebat Bebryciae strepitus harenae . 
Tene in remotis Syrtibus auia Leptis creauit ? 
iam feret Indicas messes odoratisque rara cinnama praeripiet Sabaeis . 
Quis non in omni uertice Romuli reptasse dulcem Septimium putet ? 
quis fonte Iuturnae relictis uberibus neget esse pastum ? 
nec mira uirtus : protinus Ausonum portus uadosae nescius Africae intras adoptatusque Tuscis gurgitibus puer innatasti . 
Hinc paruus inter pignora curiae contentus artae lumine purpurae crescis , sed immensos labores indole patricia secutus . 
Non sermo Poenus , non habitus tibi , externa non mens : Italus , Italus . 
Sunt Vrbe Romanisque turmis qui Libyam deceant alumni . 
Est et frementi uox hilaris foro , uenale sed non eloquium tibi , ensisque uagina quiescit stringere ni iubeant amici . 
Sed rura cordi saepius et quies , nunc in paternis sedibus et solo Veiente , nunc frondosa supra Hernica , nunc Curibus uetustis . 
Hic plura pones uotibus et modis passu solutis , sed memor interim nostri uerecundo latentem barbiton ingemina sub antro . 
Forte remittentem curas Phoeboque leuatum pectora , cum patulis tererem uagus otia Saeptis iam moriente die , rapuit me cena benigni Vindicis . 
haec imos animi perlapsa recessus inconsumpta manet : neque enim ludibria uentris hausimus aut epulas diuerso a sole petitas uinaque perpetuis aeuo certantia fastis . 
a miseri ! 
quos nosse iuuat quid Phasidis ales distet ab hiberna Rhodopes grue , quis magis anser exta ferat , cur Tuscus aper generosior Vmbro , lubrica qua recubent conchylia mollius alga ! 
nobis uerus amor medioque Helicone petitus sermo hilaresque ioci brumalem absumere noctem suaserunt mollemque oculis expellere somnum , donec ab Elysiis prospexit sedibus alter Castor et hesternas risit Tithonia mensas . 
o bona nox iunctaque utinam Tirynthia luna ! 
nox et Erythraeis Thetidis signanda lapillis et memoranda diu geniumque habitura perennem ! 
mille ibi tunc species aerisque eborisque uetusti atque locuturas mentito corpore ceras edidici . 
quis namque oculis certauerit usquam Vindicis , artificum ueteres agnoscere ductus et non inscriptis auctorem reddere signis ? 
hic tibi quae docto multum uigilata Myroni aera , laboriferi uiuant quae marmora caelo Praxitelis , quod ebur Pisaeo pollice rasum , quid Polycleteis iussum spirare caminis , linea quae ueterem longe fateatur Apellen , monstrabit : namque haec , quotiens chelyn exuit , illi desidia est , hic Aoniis amor auocat antris . 
Haec inter castae genius tutelaque mensae Amphitryoniades multo mea cepit amore pectora nec longo satiauit lumina uisu tantus honos operi finesque inclusa per artos maiestas . 
deus ille , deus ! 
seseque uidendum indulsit , Lysippe , tibi paruusque uideri sentirique ingens ! 
Et cum mirabilis intra stet mensura pedem , tamen exclamare libebit , si uisus per membra feres : " hoc pectore pressus uastator Nemees ; haec exitiale ferebant robur et Argoos frangebant bracchia remos . 
" nec spatium : tam magna breui mendacia formae ! 
quis modus in dextra , quanta experientia docti artificis curis pariter gestamina mensae fingere et ingentes animo uersare colossos ! 
tale nec Idaeis quicquam Telchines in antris nec stolidus Brontes nec , qui polit arma deorum , Lemnius exigua potuisset ludere massa . 
nec torua effigies epulisque aliena remissis , sed qualem parci domus admirata Molorchi aut Aleae lucis uidit Tegeaea sacerdos ; qualis et Oetaeis emissus in astra fauillis nectar adhuc torua laetus Iunone bibebat ; sic mitis uultus , ueluti de pectore gaudens , hortatur mensas . 
tenet haec marcentia fratris pocula , at haec clauae meminit manus ; aspera sedes sustinet et cultum Nemeaeo tegmine saxum . 
Digna operi fortuna sacro . 
Pellaeus habebat regnator laetis numen uenerabile mensis et comitem occasus se cum portabat et ortus , praestabatque libens modo qua diademata dextra abstulerat dederatque et magnas uerterat urbes . 
semper ab hoc animos in crastina bella petebat , huic acies semper uictor narrabat opimas , siue catenatos Bromio detraxerat Indos , seu clusam magna Babylona refregerat hasta seu Pelopis terras libertatemque Pelasgam obruerat bello ; magnoque ex agmine laudum fertur Thebanos tantum excusasse triumphos . 
ille etiam , magnos Fatis rumpentibus actus , cum traheret letale merum , iam mortis opaca nube grauis uultus alios in numine caro aeraque supremis timuit sudantia mensis . 
Mox Nasamoniaco decus admirabile regi possessum ; fortique deo libauit honores semper atrox dextra periuroque ense superbus Hannibal . 
Italicae perfusum sanguine gentis diraque Romuleis portantem incendia tectis oderat , et cum epulas , et cum Lenaea dicaret dona , deus castris maerens comes ire nefandis , praecipue cum sacrilega face miscuit arces ipsius immeritaeque domos ac templa Sagunti polluit et populis Furias immisit honestas . 
Nec post Sidonii letum ducis aere potita egregio plebeia domus . 
conuiuia Syllae ornabat semper claros intrare penates adsuetum et felix dominorum stemmate signum . 
Nunc quoque , si mores humanaque pectora curae nosse deis , non aula quidem , Tirynthie , nec te regius ambit honos , sed casta ignaraque culpae mens domini , cui prisca fides coeptaeque perenne foedus amicitiae . 
scit adhuc florente sub aeuo par magnis Vestinus auis , quem nocte dieque spirat et in carae uiuit complexibus umbrae . 
Hic igitur tibi laeta quies , fortissime diuum Alcide , nec bella uides pugnasque feroces , sed chelyn et uittas et amantes carmina laurus . 
hic tibi sollemni memorabit carmine quantus Iliacas Geticasque domos quantusque niualem Stymphalon quantusque iugis Erymanthon aquosis terrueris , quem te pecoris possessor Hiberi , quem tulerit saeuae Mareoticus arbiter arae ; hic penetrata tibi spoliataque limina mortis concinet et flentes Libyae Scythiaeque puellas . 
nec te regnator Macetum nec barbarus umquam Hannibal aut saeui posset uox horrida Syllae his celebrare modis . 
certe tu , muneris auctor , non aliis malles oculis , Lysippe , probari . 
Iam diu lato sociata campo fortis heroos , Erato , labores differ atque ingens opus in minores contrahe gyros , tuque regnator lyricae cohortis da noui paulum mihi iura plectri , si tuas cantu Latio sacraui , Pindare , Thebas . 
Maximo carmen tenuare tempto ; nunc ab intonsa capienda myrto serta , nunc maior sitis et bibendus castior amnis . 
Quando te dulci Latio remittent Dalmatae montes , ubi Dite uiso pallidus fossor redit erutoque concolor auro ? 
ecce me natum propiore terra non tamen portu retinent amoeno desides Baiae liticenue notus Hectoris armis . 
Torpor est nostris sine te Camenis , tardius sueto uenit ipse Thymbrae rector et primis meus ecce metis haeret Achilles . 
Quippe te fido monitore nostra Thebais multa cruciata lima temptat audaci fide Mantuanae gaudia famae . 
Sed damus lento ueniam , quod alma prole fundasti uacuos penates . 
O diem laetum ! 
uenit ecce nobis Maximus alter . 
Orbitas omni fugienda nisu , quam premit uotis inimicus heres , optimo poscens ( pudet heu ) propinquum funus amico , orbitas nullo tumulata fletu ; stat domo capta cupidus superstes imminens leti spoliis et ipsum computat ignem . 
Duret in longum generosus infans perque non multis iter expeditum crescat in mores patrios auumque prouocet actis . 
Tu tuos paruo memorabis enses quos ad Eoum tuleras Oronten signa frenatae moderatus alae Castore dextro ; ille ut inuicti rapidum secutus Caesaris fulmen refugis amaram Sarmatis legem dederit , sub uno uiuere caelo . 
Sed tuas artes puer ante discat , omne quis mundi senium remensus orsa Sallusti breuis et Timaui reddis alumnum . 
Pande foris superum uittataque templa Sabaeis nubibus et pecudum fibris spirantibus imple , Parthenope ; clari genus ecce Menecratis auget tertia iam suboles . 
procerum tibi nobile uulgus crescit et insani solatur damna Veseui . 
nec solum festas secreta Neapolis aras ambiat : et socii portus dilectaque miti terra Dicaearcho nec non plaga cara madenti Surrentina deo sertis altaria cingat , materni qua litus aui , quem turba nepotum circumit et similes contendit reddere uultus . 
gaudeat et Libyca praesignis auunculus hasta , quaeque sibi genitos putat attollitque benigno Polla sinu . 
macte , o iuuenis , qui tanta merenti lumina das patriae . 
dulci tremit ecce tumultu tot dominis clamata domus . 
procul atra recedat Inuidia atque alio liuentia pectora flectat : his senium longaeque decus uirtutis et alba Atropos et patrius lauros promisit Apollo . 
Ergo quod Ausoniae pater augustissimus urbis ius tibi tergeminae dederat laetabile prolis , omen erat . 
uenit totiens Lucina piumque intrauit repetita larem . 
sic fertilis , oro , stet domus et donis numquam mutata sacratis . 
macte , quod et proles tibi saepius aucta uirili robore , sed iuueni laetanda et uirgo parenti : aptior his uirtus , citius dabit illa nepotes , qualis maternis Helene iam digna palaestris inter Amyclaeos reptabat candida fratres ; uel qualis caeli facies , ubi nocte serena admouere iubar mediae duo sidera lunae . 
Sed queror haud faciles , iuuenum rarissime , questus irascorque etiam , quantum irascuntur amantes . 
tantane me decuit uulgari gaudia fama noscere ? 
cumque tibi uagiret tertius infans , protinus ingenti non uenit nuntia cursu littera , quae festos cumulare altaribus ignes et redimire chelyn postesque ornare iuberet Albanoque cadum sordentem promere fumo et cantu signare diem ? 
sed tardus inersque nunc demum mea uota cano : tua culpa tuusque hic pudor . 
ulterius sed enim producere questus non licet ; en hilaris circumstat turba tuorum defensatque patrem . 
quem non hoc agmine uincas ? 
di patrii , quos auguriis super aequora magnis litus ad Ausonium deuexit Abantia classis , tu , ductor populi longe migrantis , Apollo , cuius adhuc uolucrem laeua ceruice sedentem respiciens blande felix Eumelus adorat , tuque , Actaea Ceres , cursu cui semper anhelo uotiuam taciti quassamus lampada mystae , et uos , Tyndaridae , quos non horrenda Lycurgi Taygeta umbrosaeque magis coluere Therapnae , hos cum plebe sua patrii seruate penates . 
sint , qui fessam aeuo crebrisque laboribus urbem uoce opibusque iuuent uiridique in nomine seruent . 
His placidos genitor mores largumque nitorem monstret auus , pulchrae studium uirtutis uterque . 
quippe et opes et origo sinunt hanc lampade prima patricias intrare fores , hos pube sub ipsa , si modo prona bonis inuicti Caesaris adsint numina , Romulei limen pulsare senatus . 
Est sane iocus iste , quod libellum misisti mihi , Grype , pro libello . 
Vrbanum tamen hoc potest uideri si post hoc aliquid mihi remittas ; nam si ludere , Grype , perseueras , non ludis . 
Licet , ecce , computemus . 
Noster purpureus nouusque charta et binis decoratus umbilicis praeter me mihi constitit decussis ; tu rosum tineis situque putrem , quales aut Libycis madent oliuis aut tus Niliacum piperue seruant aut Byzantiacos cocunt lacertos , nec saltem tua dicta continentem quae trino iuuenis foro tonabas aut centum prope iudices , priusquam te Germanicus arbitrum sequenti annonae dedit omniumque late praefecit stationibus uiarum , sed Bruti senis oscitationes de capsa miseri libellionis , emptum plus minus asse Gaiano , donas . 
Vsque adeone defuerunt caesis pillea suta de lacernis uel mantelia luridaeue mappae , chartae Thebaicaeue Caricaeue ? 
nusquam turbine conditus ruenti prunorum globus atque cottanorum ? 
non enlychnia sicca , non replictae bulborum tunicae ? 
nec oua tantum nec lenes halicae nec asperum far ? 
nusquam Cinyphiis uagata campis curuarum domus uda cochlearum ? 
non lardum graue debilisue perna ? 
non Lucanica , non graues Falisci , non sal oxyporumue caseusue aut panes uiridantis aphronitri uel passum psithiis suis recoctum dulci defruta uel lutosa caeno ? 
quantum uel dare cereos olentes , cultellum tenuesue codicillos ? 
ollares , rogo , non licebat uuas , Cumano patinas in orbe tortas aut unam dare synthesin ( quid horres ? 
) alborum calicum atque caccaborum ? 
sed certa uelut aequus in statera nil mutas , sed idem mihi rependis . 
Quid si cum bene mane semicrudus inlatam tibi dixero salutem , et tu me uicibus domi salutes ? 
aut cum me dape iuueris opima , exspectes similes et ipse cenas ? 
irascor tibi , Grype . 
sed ualebis ; tantum ne mihi , quo soles lepore , et nunc hendecasyllabos remittas . 
