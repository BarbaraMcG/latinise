Sol , qui terrarum flammis opera omnia lustrat , extulit os sacrum caelo tenebrasque resoluit . 
laetitia ludisque uiae plausuque fremebant . 
at Venus aetherios inter dea candida nimbos aurea subnectens exertae cingula mammae , dona ferens , pacem aeternam pactosque hymenaeos atque omnem ornatum , Capitolia celsa tenebat , Punica regna uidens , Tyrios et Agenoris urbem . 
hinc atque hinc glomerantur Oreades et bona Iuno ; incedunt pariter pariterque ad limina tendunt , tectum augustum ingens , centum sublime columnis , quo sacrae sedes epulis , atque ordine longo perpetuis soliti patres considere mensis . 
una omnes , magna iuuenum stipante caterua , deueniunt faciemque deae uestemque reponunt . 
dant signum , fulsere ignes et conscius aether conubii , mediisque parant conuiuia mensis . 
fit strepitus tectis uocemque per ampla uolutant atria , ubi adsuetis biforem dat tibia cantum . 
at tuba terribilem sonitum procul aere canoro increpuit mollitque animos et temperat iras . 
it clamor caelo , cithara crinitus Iopas obloquitur numeris septem discrimina uocum , iamque eadem digitis , iam pectine pulsat eburno . 
nec non et Tyrii per limina laeta frequentes conuenere , toris iussi discumbere pictis . 
Tunc Venus aligerum dictis affatur Amorem : ' Nate , meae uires , mea magna potentia solus , huc geminas nunc flecte acies , illam aspice contra , quae uocat insignis facie uiridique iuuenta , iam matura uiro , iam plenis nubilis annis , cui genus a proauis ingens clarumque paternae nomen inest uirtutis et nota maior imago . 
hoc opus , hic labor est : thalamos ne desere pactos ! 
credo equidem , noua mi facies inopinaue surgit . 
nonne uides , quantum egregio decus enitet ore ? 
os humerosque deo similis , cui lactea colla auro innectuntur , crines nodantur in aurum , aurea purpuream subnectit fibula uestem ; qualis gemma micat , qualis Nereia Doto et Galatea secant spumantem pectore pontum . 
cura mihi comitumque foret nunc una mearum ! 
hanc ego nunc ignaram huius quodcumque pericli est , cum tacet omnis ager , noctem non amplius unam conubio iungam stabili propriamque dicabo . 
hic Hymenaeus erit monumentum et pignus amoris . 
incipe si qua animo uirtus , et consere dextram , occultum inspires ignem paribusque regamus auspiciis : liceat Frido seruire marito , cui natam egregio genero dignisque hymenaeis dat pater et pacem hanc aeterno foedere iungit . 
' paret Amor dictis carae genetricis et alas exuit et gressu gaudens sic ore locutus : ' mecum erit iste labor ; si quid mea numina possunt , cum dabit amplexus atque oscula dulcia figet inmiscentque manus manibus pugnamque lacessunt , nusquam abero , solitam flammam ( datur hora quieti ) desuper infundam et , tua si mihi certa uoluntas , omnia praecepi animo mecum ante peregi . 
sentiet ! 
' atque animum praesenti pignore firmat . 
illa autem ( neque enim fuga iam super ulla pericli est ) cogitur et supplex animos summittere amori , spemque dedit dubiae menti soluitque pudorem . 
illum turbat amor ; ramum qui ueste latebat eripit a femine et flagranti feruidus infert . 
it cruor inque humeros ceruix conlapsa recumbit . 
his demum exactis geminam dabit Ilia prolem , laeta deum partu , centum complexa nepotes . 
Priscos , Luxuri , certum est te uincere uates ; carmen namque tuum duplex Victoria gestat . 
Hildrici regis fulget mirabile factum arte opere ingenio divitiis pretio hinc radios sol ipse capit , quos huc dare posset : altera marmoribus creditur esse dies . 
hic sine nube solum , nix iuncta et sparsa putatur : dum steterint , credas mergere posse pedes . 
Ausus post ueteres tuis , amice , etsi tam temere est , placere iussis , nostro Fauste animo probate conpar , tantus grammaticae magister artis , quos olim puer in foro paraui versus ex uariis locis deductos ( illos scilicet , unde me poetam insulsum puto quam magis legendum ) , nostri temporis ut amauit aetas , in paruum tibi conditos libellum transmisi memori tuo probandos primum pectore ; dehinc , si libebit , discretos titulis , quibus tenentur , per nostri similes dato sodales . 
nam si doctiloquis nimisque magnis haec tu credideris uiris legenda , culpae nos socios notabit index : tam te , talia qui bonis recenses , quam me , qui tua duriora iussa feci nescius , inmemor futuri . 
Nec me paeniteat iocos secutum quos uerbis epigrammaton facetis diuerso et facili pudore lusit frigens ingenium , laboris expers . 
causam , carminis unde sit uoluptas , edit ridiculum sequens poema . 
Priscos cum haberes , quos probares , indices , lector , placere qui bonis possent modis nostri libelli cur retexis paginam nugis refertam friuolisque sensibus et quam tenello tiro lusi uiscere ? 
et forte doctis si illa cara est uersibus , sonat pusilli quae laboris schemate , nulla decoris , ambitus sententia hanc iure quaeris et libenter inchoas , velut iocosa si theatra pernotes ! 
Paruus nobilium cum liber ad domos pomposique fori scrinia publica cinctus multifido ueneris agmine nostri diffugiens pauperiem laris , quo dudum modico sordidus angulo squalebas , tineis iam prope deditus : si te dispiciet turba legentium inter Romulidas et Tyrias manus isto pro exequiis claudere disticho : contentos propriis esse debet locis , quos laudis facile est inuidiam pati . 
si quis hoc nostro detrahit ingenio , attendat modicis condide mensibus annum , et faciles hiemis , ueris et esse dies ; nouerit in breuibus magnum deprendier usum . 
ultra mensuram gratia nulla datur . 
hic mea concinno si pagina displicet actu , finito citius carmine clausa silet . 
nam si constaret libris longissima multis fastidita forent plurima uel uitio . 
Verna clausas inter undas et lacunas regias postulat cibos diurnos ore piscis paruulo nec manum fugit uocatus nec pauescit regiam . 
roscidi sed amnis errans hinc et inde margines odit ardui procellas et dolosi gurgitis . 
ac suum , quo liber esse , transnatans , solet , mare sic famem gestu loquaci et mitiori uertice discit ille quam sit aptum uentris arte uincere . 
Martis aper genitus iugis inesse montium , frangere horrisonum nemus ferocius solens , pabula porticibus capit libenter aureis et posito famulas furore temperat minas . 
nec Parios lapides reuellit ore spumeo atria nec rapidis decora foedat ungulis , sed domini placidam manum quietus appetens fit , magis ut Veneris dicatus ille sit sacris . 
Quamuis ab Aurora fuerit genetrice creatus Memnon , Pelidae conruit ille manu . 
at te Nocte satum , ni fallor , matre parauit Aeolos et Zephyri es natus in antra , puer . 
nec quisquam qui te superet nascetur Achilles , dum Memnon facie es , non tamen et genio . 
Carminum interpres meritique uatum , cum leues artem pueros docere diceris uel te iuuenes magistrum audiant uerbis ueluti disertum , cur in horrendam furiam recedis et manu et telo raperis cruentus ? 
non es , in quantum furor hic probatur , dignus inter grammaticos uocari , sed malos inter sociari Orestas . 
Execti species uiri , naturae graue dedecus , usu femineo patens , ferae cura libidinis : cum sis ore facundior , cur causas steriles agis aut corrupta negotia et perdenda magis locas ? 
agnoui : ut uideo , tuo ori quid bene credier non uis , sed puto podici . 
Corpore par querulis es uel clamore cicadis : hinc potior , quod te tempora nulla uetant . 
dum loqueris , quaerunt cuncti , uox cuius oberret , atque sonum alterius corporis esse putant . 
miramur , tantum capiant quae membra furorem , ut sit forma leuis , clamor et ira grauis . 
Saepius futuis nimisque semper , nec parcis , nisi forte debriatus effundis lacrimas , quod esse moechus multo non ualeas mero subactus . 
plora ne futuas , peto , Lucine , et semper bibe taediumque plange . 
aut , numquam ut futuas , uenena sume . 
Rutilo decens capillo roseoque crine ephebus spado regius mitellam capiti suo locauit ; proprii memor pudoris , bene conscius , quid esset , posuit cogente nullo , fuerat minus quod illi . 
Tibi cum non sit diei panis , magicas artes inscius imples : ire per umbras atque sepulcra pectore egeno titubans gestis . 
nec tua Manes carmina sumunt . 
fame dum pulsus Tartara cantu omnia turbas , aliquid credis dare quod possit superis Pluton pauperibusque ? 
puto quod peius egeas totum semper in orbem , mage , si poscis membra perempta . 
pondere detracto miseras , Martine , fatigas pressura crudelis aues . 
pinguedine tanta ut tu sis , frustra maciem patiuntur iniquam . 
debuerant , fateor , magis has tua pascere membra , ut numquam possent ieiuna morte perire . 
Virgo , quam Phlegethon uocat sororem , Saturni potior parens senecta , quam Nox atque Erebus tulit Chaosque , cui rugae totidem graues , quot anni , cui uultus elefans dedit cutemque , mater simia quam creauit aruis grandaeua in Libycis nouo sub orbe , olim quam decuit marito Diti pro nata Cereris dari per umbras : quis te tam petulans suburit ardor , nunc cum iam exitium tibi supersit ? 
an hoc pro titulo cupis sepulcri , ut te cognita fama sic loquatur , quod ' stuprata uiro est anus nocenti ' ? 
Quod te pallidulum , Marine noster , cuncti post totidem dies salutant , credebam medicum uelut peritum curam febribus et manum pudicam de factis logicae parare sectae aut de methodicis probare libris . 
aut tu fornice turpius uacabas , exercens aliis , quod ipse possis lenatis melius tibi puellis scortandi solito labore ferre . 
Quo festinus abis guila inpellente , sacerdos ? 
an tibi pro psalmis pocula corde sedent ? 
pulpita templorum , ne pulpita quaere tabernae , almina quo caeli , non fialas referas . 
Extollit celsas nemoralis Aricia sedes , sternit ubi famulas casta Diana feras ; frondosis Tempe cinguntur Thessala siluis , pinguia venatu lustra Molorchus habet . 
haec uero aetherias exit quae turris in auras consessum domino deliciosa parans , omnibus in medium lucis ornata refulget obtinuitque uno praemia cuncta loco . 
hinc nemus , hinc fontes exstructa civilia cingunt statque uelut propriis ipsa Diana iugis . 
clausa sed in tanto cum sit splendore uoluptas artibus ac uariis atria pulcra micent , admiranda tuae tamen est uirtutis imago , Fridamal , et stratae gloria magna ferae , qui solitae accendens mentem uirtutis amore aptasti digno pingere facta loco : hinc spumantis apri iaculo post terga retorta frontem et cum geminis naribus ora feris . 
ante ictum subita prostrata est bellua morte , cui prius extingui quam cecidisse fuit . 
iussit fata manus telo , nec uulnera sensit exerrans anima iam pereunte cruor . 
Felix marinis alitibus Fridamal , felix iuuenta , prosperior genio , quem sponte poscunt aequoreae uolucres . 
nec stagna grato frigida concilio pigris strepentes gurgitibus retinent ; sed quo tuorum temperiem nemorum monstrent , uolatu praememores famulo pro te relictam non repetunt patriam . 
Te quotiens uictum circus , Cyriace , resultat , crimine uictores polluis et populos . 
non uisum quereris senio languente perisse castigasque tuae tarda flagella manus . 
sed quod in alterius diuulgas crimina nomen , cur non illa magis credis inesse tibi ? 
es meritis impar , uirtute , aetate relictus : haec cum habeant alii , crimina uera putas . 
sola tamen falsis surgat tibi poena loquellis , ut uictus semper nil nisi crimen agas . 
Apros et capreas leuesque ceruos incuruus rapidis equis fatigat : tantum nec sequitur capitque quicquam . 
esse inter iuuenes cupit , uocari Baudus , dum misero gemat dolore et nil proualeat . 
quid ergo gestit ? 
mori praecipiti furit caballo , cum lecto melius perire posset . 
Zelaris plures incuruus clune puellas , sed nulla est , quae te sentiat esse uirum . 
custodis clausas , tamquam sis omnibus aptus ; est tamen internus Iuppiter ex famulis . 
si nihil ergo uales , uacuo cur arrigis oge et facis ignauus mentis adulterium ? 
Post tot repleta busta et funerum cateruas ac dispares maritos , rugosa quos peremit fatis anus sinistris , tu nunc , chirurge , quartus coniunx uocate plaudis . 
Sed uiuus es sepultus , dum parte qua decebat , nil contines mariti . 
iam nosco , cui uidetur nupsisse Paula rursus . 
nulli ! 
quid ergo fecit ? 
mutare mox lugubrem quam sumpserat , cupiuit uxor nefanda uestem , ut quartus atque quintus possit uenire coniunx ! 
Andromacham atque Helenam saltat Macedonia semper , et quibus excelso corpore forma fuit . 
haec tamen aut breuior Pygmaea uirgine surgit ipsius aut quantum pes erat Andromachae . 
sed putat illarum fieri se nomine talem , motibus et falsis crescere membra cupit . 
hac spe , crede , tuos incassum decipis artus : Thersiten potius finge , quod esse soles ! 
Dum bibis solus , poterant quod omnes , saepe nec totis satiaris horis et tibi munus Cereris resordet ac nihil curas nisi ferre Bacchum , Nersa , iam te non hominem uocabo , sed nimis plenam et patulam lacunam . 
Qualem te pictor stabulis formauit equorum , talem te nostris blanda referto iugis . 
semper et adsiduo uincendi munera porta his , quorum limen fortis amica sedes . 
Verum , Fama , tibi vultum pictura notavit , dum vivos oculos iuncea forma gerit . 
tu quamuis totum uelox rapiaris in orbem , pulcrior hoc uno limine clausa sedes . 
Zeleris nimium cur mea , Marcie , tamquam si pereas , limina , nescio , cum sis proximior , una uelut domu , et nostros paries dimidiet lares . 
sed gratum ferimus : talis es omnibus , nec quemquam nisi te uis miser aspici . 
contingat ( quesumus numina ) , quod cupis , te solum ut uideas , Marcie , dum uiuis ! 
Fingis superbum quod tibi patrum genus , nunc Iuliorum prole te satum tumens , nunc Memmiorum Martiique Romuli , prodesse gibbo forte quid putas tuo ? 
nil ista falso uerba prosunt ambitu . 
tace parentes , ne quietos moueas : natura nobis , unde sis natus , doces . 
Conponis fatuis dum pueris melos , Zenobi , et triuio carmine perstrepis indoctaque malis uerba facis locis , credis tete aliquid laudibus indere famamque ad teneros ducere posteros ? 
hoc nostrae faciunt semper et alites : si rite incanies , sibila tum canunt . 
Monstrum feminei bimembre sexus , quam coacta uirum facit libido , quae gaudes futui furente cunno , cur te decipit inpotens uoluptas ? 
non das , quo pateris facisque , cunnum . 
illam , qua mulier probaris esse , partem cum dederis , puella tunc is . 
Stertis anhelanti fessus quod corde , Lycaon , exhorrens lucis munera parta dei , et tibi uigilias semper nox tetra ministrat , iam scio te nostro uiuere nolle die . 
Aut si tale tibi studium natura parauit , viuas ad antipodas ; sis uel ut inde , redi ! 
Turpia tot tumulo defixit crimina Balbus , post superos spurco Tartara more premens . 
pro facinus ! 
finita nihil modo uita retraxit : luxuriam ad manes moecha sepulcra gerunt . 
Creuit ad ornatum stabuli circique decorem purior egregio reddita nympha loco , quam cingunt uariis insignia clara metallis crispatoque super scinditur unda gradu . 
excipit hanc patuli moles miranda sepulcri , corporibus uiuis pocula blanda parans . 
nec clam sarcophagus tristissima funera claudit , sed laetus dulci flumine conplet equos . 
fundit aquas duro signatum marmore Flumen , falsa tamen species uera fluenta uomit . 
plaudite uos , Musae , diuersaque , plaudite , signa , quae circum docili continet arte decor : et dum palmiferis post praemia tanta quadrigis garrula uictores turba resoluit equos , praebete innocuos potus potusque salubres , ut domino proprius gaudia circus agat . 
Diuitias grandesque epulas et munera multa , quod proaui atque ataui quodque reliquit auus , des licet in cunctos et spargas , Becca , maritos : plus tamen ille capit , cui dare saepe cupis . 
nescioquid miserum est , quod celas , Becca : talento vendere debueras , si bona membra dares . 
Stirpe negata patrium nomen non pater audis . 
carus adulter coniugis castae uiscera damnas , pariat spurios ut tibi natos , inscius , quo sint semine creti . 
fuerant forsan ista ferenda foeda , Proconi , uota parumper , scire uel ipsa si tuus umquam posset adultus dicere matrem . 
Ludis , nec superas victor ad aleam , nec quicquam in tabula das , nisi uirginum spondens blanditias et coitus simul . 
hoc cur das aliis , quod poteras tibi ? 
an table melius praemia grata sunt ? 
aut prodest uitium tale quod impetras ? 
si uincas , ego te non puto uirginem in luxum cupere , sed mage uendere . 
" Icarus " et " Phaethon " Veneto nolente uocaris , atque " Agilis " , pigro cum pede concta premas . 
sed tamen et Phaethon cecidit super aethera flammis , dum cupit insolitis nescius ire plagis . 
tu quoque confractis defectus in aequore pinnis , Icare , Phoebeo uictus ab igne cadis . 
dignis ergo tibi praebentur nomina fatis , per te iterum ut pereant , qui periere prius . 
Disce pium facinus : percusso , Romule , fratre sic tibi Roma datur , huius iam nomine culpat nemo te c ( a ) edis , murorum si decet omen . 
Gaudeo , quod me nimis ac frequenter ambitu pascis , Blumarit , superbo . 
unde sed pascor ? 
mea sunt per omnes sparsa conuiuas bona . 
nec uolebam , pasceres quemquam peteresque mecum , ne tibi quicquam detur , unde pascas . 
hoc tamen sed si uitio teneris , me precor numquam iubeas uocari . 
Pascasium aurigam populi fortem esse fatentur , ast ego non aliud quam turgida membra notavi inflatumque caput papulis et amica ruinis brachia , quae numquam recto moderamine frenant . 
mox cadit et cadit et rursum cadit , inde resurgit et cadit , ut miseris frangantur crura caballis . 
non iste humano dicatur nomine natus : hunc potius gryphum proprium uocet Africa circo . 
Iectoftan , prasino felix aurige colore , priscorum conpar , ars quibus ipsa fuit , suetus equos regere , metas lustrare quadrigis et , quocumque uelis , ducere frena manu : non sic Tantalides humero stat uictor eburno ; una illi palma est , at tibi multa manet . 
Diligit informes et foedas Myrro puellas ; quas aliter pulcro uiderit ore , timet . 
iudicium hoc quale est oculorum , Myrro ! 
fatere , ut tibi non placeat Pontica , sed Garamas ? 
iam tamen agnosco , cur tales quaeris amicas : pulcra tibi numquam , sed dare foeda potest . 
Reddita post longum Tyriis est mira uoluptas , quem pauet ut sedeat simia blanda canem . 
quanto magna parant felici tempora regno , discant ut legem pacis habere ferae ! 
Lambere nascentis fertur primordia prolis ursa ferox , placido cum facit ore genus . 
expolit informes labris parientibus artus et pietas subolem rursus amore creat . 
attrito truncum formatur corpore pignus , dum sculpendo facit crescere membra faber . 
officium natura suum permisit amanti : formam post uterum lingua magistra parit . 
Hortus , quo faciles fluunt Napaeae , quo ludunt Dryades uirente choro , quo subit teneras Diana nymphas , quo Venus roseos recondit artus , quo fessus teretes Cupido flammas suspensis reficit liber pharetris quo se Laconides ferunt puellae , cui numquam minus est amoena frondis , cui semper redolent amoena uerni , cui fons perspicuis tener fluentis muscoso riguus paret meatu , quo dulcis auium canor resultat : quidquid per uarias refertur urbes , hoc uno famulans loco subhaptat . 
Ludit cum multis Vatanans , sed ludere nescit , et putat imperio currere puncta suo . 
sed male dum numeros contraria tessera mittit , clamat et irato pallidus ore fremit . 
tum uerbis manibusque furens miserandus anhelat , de solitis faciens proelia uera iocis . 
effundit tabulam mensam subsellia pyrgum perditaque Harpy ( i ) acis aera rapit manibus . 
hic si forte unam tabulam non arte sed errans vicerit aut aliam , nil bene dante manu , mox inflat uenas et pallida guttura tendit plusque furit uincens , quam superatus erat . 
Docta manus saeuis quotiens se praebuit ursis , numquam fallentem tela dedere necem : hinc etiam digitis oculos pictura locauit , quod uisum frontis prouida dextra tulit . 
Venatori oculos manibus pictura locauit et geminum egregia lumen ab arte manet . 
hic quocumque modo uenabula fulgida pressit , signatum ueluti contulit exitium . 
naturae lucem uicerunt fortia facta : iam uisus proprios coepit habere manus . 
Praecedis , Vico , nec tamen praecedis , et quam debueras tenere partem , hac mollis misero teneris usu . 
umquam uincere possis ut quadrigis , corruptor tibi sit retro ponendus . 
Hermes cunctorum thalamos et uota pererrat , omnibus ac sponsis pronubus esse cupit . 
hunc quisquam si forte uelit contemnere diues , mox eius famam rodit iniqua ferens . 
nec purum obsequium : notis , famulatur , amicis indicet ut potius , quae uidet , ille volens . 
non sua sortitur , te qui facit auspice uota , sed tua ; cui multum conferet , ut taceas . 
Gorgoneos uultus habuit Catucia coniunx : haec dum pulcra foret , iurgia saepe dabat . 
fecerat atque suum semper rixando maritum , esset ut insano stultius ore tacens . 
et quotiens illam trepido cernebat amore , haerebat , tamquam uera Medusa foret . 
defuncta est tandem haec iurgia ferre par umbras cumque ipsa litem reddere Persephone . 
compedibus nexi quidam duo forte sedebant criminis ob causam carceris ante fores . 
hi se cum subitae mouerunt iurgia rixae : ebrietatis opus gessit iniqua fames . 
nec caedem pugnis aut calcibus egit uterque : vincla illis telum , uincla fuere manus . 
nemo truces posthac debet pauitare catenas , si reus e poenis ingerit arma suis . 
Esset causidici si par facundia neruo , impleret cuncti uiscera negotii . 
et tamen inuigilat causis , quae crimina pandunt : cum Veneris famula iure Priapus agit . 
Bella die nocteque suis facit Eutychus armis , diuitias cunctis e domibus rapiens . 
huic si forte aliquis nolit dare siue repugnet , vim facit et clamat ' regis habenda ' nimis . 
quid grauius hostis , fur aut latrunculus implet , talia si dominus atque minister agit ? 
Cum famulis telisque furens penetralia cuncta Eutychus inrumpit diuitiasque rapit . 
hunc nullus uetat ire parens , non forsan amicus ; deterior precibus redditus ille manet . 
quae sunt ergo manus aut ferrea tela ferenda , quisue aries talem quodue repellat opus ? 
huic si nemo potest ullas opponere uires obuia sint illi fulmina sola dei ! 
Accusas proprios cur longo ex tempore canos , cum sis Phoenicis grandior a senio , et quotiens tardam quaeris celare senectam , paelicibus multis te facis esse uirum ? 
incassum reparare putas hac fraude iuuentam ; harum luxus agit , sis grauis ut senior . 
Quantum tres Priami potuissent uiuere mundo aut quantum cornix atque elefans superest , tantam dum numeres longaeua aetate senectam , te numquam firmas Tartara posse pati , et credis Lachesim numquam tua rumpere fata aeternoque putas stamine fila trahi . 
quamuis tarda tibi ueniet mors ultima tandem , cum magis oblitus coeperis esse tui . 
nam poena est potius morbis producere uitam ; quod non semper habes , tristius , esse diu , est . 
Heu dolor ! 
est magnis semper Mors inuida fatis , quae teneros artus inimico sidere mergit ! 
Damira hic tumulo regalis clauditur infans , cui uita innocua est quarto dirupta sub anno . 
quam facile offuscant iucundum tristia lumen ! 
nemo rosam albentem , fuerit nisi quae bona , carpit . 
Haec paruam aetatem cuncta cum laude ferebat ; grata nimis specie , uerecundo garrula uultu naturae ingenio modicos superauerat annos . 
dulce loquebatur , quidquid praesumpserat ore , linguaque diuersum fundebat mellea murmur , tamquam auium uernare solet per tempora cantus . 
Huius puram animam stellantis regia caeli possidet et iustis inter uidet esse cateruis . 
at pater Oageis , Libyam dum protegit armis , audiuit subito defunctam funere natam . 
nuntius hic grauior cunctis fuit hostibus illi , ipsaque sub tali fleuit Victoria casu . 
Amphitheatrales mirantur rura triumphos et nemus ignotas cernit adesse feras . 
spectat arando nouos agrestis turba labores nautaque de pelago gaudia mixta uidet . 
fecundus nil perdit ager , plus germina crescunt , dum metuunt omnes hic sua fata ferae . 
Igne salutifero Veneris puer omnia flammans pro facibus proprias arte ministrat aquas . 
Quam melior , Neptune , tuo sors ista tridente est : post pelagus dulces hic tibi dantur aquae ! 
Quis hunc non credat ipsis dare Syrtibus amnes , qui dedit ignotas uiscere montis aquas ? 
Ardua montanos inter splendentia lucos culmina et indigenis nunc metuenda feris , quo deserta prius solum nemus atra tenebat tetraque inaccessam sederat umbra uiam : qua uos laude canam quantoque in carmine tollam , in quibus extructa est atque locata salus ? 
hic etiam ignota stupet ad praetoria feruor plenior et calidas terra ministrat aquas . 
[ quis sterilem non credat humum ? 
fumantia uernant pascua , luxuriat gramine cocta silex . 
] innocuos fotus membris parit intima tellus naturamque pio temperat igne calor . 
[ et cum sic rigidae cautes feruore liquescant , contemtis audax ignibus herba uiret . 
Solon praecipuus , fertur qui natus Athenis , finem prolixae dixit te cernere uitae . 
Chilon , quem patria egregium Lacedaemona misit , hoc prudenter ait , te ipsum ut cognoscere possis . 
Ex Mitylenaeis fuerat qui Pittacus oris , te , ne quid nimis ut cupias , exquirere dixit . 
Thales ingenio sapiens Milesius acri errorem in terris firmat non caelitus esse . 
Inde Prienaea Bias tellure creatus plures esse malos diuina uoce probauit . 
Vrbe Periander genitus , cui fama Corintho est , omnia constituit tecum ut meditando reuoluas . 
Cleobulus , proprium clamat quem Lindia ciuem , omne , inquit , magnum est , quod mensura optima librat . 
Lucifer annorum et saecli , Sol , Iane , secundus Tu rota certa tui tecum sine fine laboris : itque reditque tibi , quidquid in orbe uenit . 
omnia perpetuis praecedis frontibus ora : quae necdum uenient quaeue fuere , uides . 
Grata uoluptatis species et causa fauoris , fortior , innumeris uenator , Olympie , palmis , tu uero nomen membrorum robore signas Alcides collo scapulis ceruice lacertis , admirande audax uelox animose parate . 
nil tibi forma nocet nigro fuscata colore : sic ebenum pretiosum atrum natura creauit , purpura sic magno depressa in murice fulget , sic nigrae uiolae per mollia gramina uernant , sic tetras quaedam conmendat gratia gemmas , sic placet obscuros elefans inmanis ob artus , sic turis piperisque Indi nigredo placessit . 
postremum tanto populi pulcrescis amore , foedior est quantum pulcher sine uiribus alter . 
Venator iucunde nimis atque arte ferarum saepe placens , agilis gratus fortissimus audax , qui puer ad iuuenes dum non aduixeris annos , omnia maturo conplebas facta labore . 
qui licet ex propria populis bene laude placeres , praestabas aliis , ut tecum uincere possent . 
tantaque mirandae fuerant tibi praemia formae , ut te post fatum timeant laudentque sodales . 
heu nunc tam subito mortis liuore peremtum iste capit tumulus , quem non Carthaginis arces amphitheatrali potuerunt ferre triumpho ! 
sed nihil ad manes hoc funere perdis acerbo : viuet fama tui post te longaeua decoris atque tuum nomen semper Carthago loquetur . 
Aeris fulgiduli nitens metallo ignes pertulit arte , quos uomebat , et facta est melior Chimaera flammis . 
Cypris candenti reddita marmore veram se exanimis corpore praebuit : infudit propriis membra caloribus , per florem in statuam uiueret ut suam . 
nec mendax locus est : cui uiolae florent , seruabit famulas inguinibus rosas . 
Lucis egenus , uiduae frontis , iter amittens , caecus amator corpora tactu mollia palpat et muliebres iudicat artus , niuei cui sit forma decoris . 
credo quod ille nolit habere oculos , per quos cernere posset , cui dedit plures docta libido . 
Hispidus tota facie atque membris , crine non tonso capitis uerendi , omnibus clares Stoicus magister . 
te uiris tantum simulas modestum nec die quaeris coitum patrare , ne capi possis lateasque semper . 
feruidus sed cum petulante lumbo nocte formosas subigis puellas . 
incubus fies subito per actus , qui Cato dudum fueras per artus . 
Forma meae catulae breuis est , sed amabilis inde , hanc totam ut possit concaua ferre manus . 
ad domini uocem famulans et garrula currit , humanis tamquam motibus exsiliens . 
nec monstrosum aliquid membris gerit illa decoris : omnibus exiguo corpore uisa placet . 
mollior huic cibus est somnusque in stramine molli ; muribus infensa est saeuior atque catis . 
vincit membra animis , latratu Phorcida toruam : si natura daret , posset ab arte loqui . 
Cessit Lyaei sacra fama nominis , lynces ab oris qui subegit Indicis . 
curru pauentes duxit ille bestias mero grauatas ac minari nescias et quas domarent uincla coetu garrulo . 
sed mira nostri forma constat saeculi , pardos feroces saeuiores tigribus praedam sagaci nare mites quaerere canum inter agmen et , famem doctos pati , quidquid capessunt , ore ferre baiulo . 
o qui magister terror est mortalium , diros ferarum qui retundit impetus , morsum repertis ut cibis non audeant ! 
Cum saltas misero , Gattula , corpore nec cuiquam libido est , horrida , quod facis , insanam potius te probo psaltriam , quae foedam faciem motibus ingrauas et , dum displiceas , quosque feras iocos . 
credis , quod populos cymbala mulceant ? 
nemo iudicium tale animi gerit , pro te ut non etiam gaudia deserant . 
Quid facis , ut pretium promittens , Gattula , ameris ? 
da pretium , ne te oderis ipsa simul ! 
praemia cur perdis ? 
cur spondes munera tantis ? 
accipe tu pretium , ne mihi dona feras ! 
non est tam petulans pariterque insanus amator , qui te non credat prodigiale malum . 
sed si forte aliquis moechus surrexit ab umbris , cui talis placeas , huic tua dona dato ! 
Quod bibis et totum dimittis ab inguine Bacchum , pars tibi superior debuit esse femur . 
potabis recto ( poteris , Fullonia ! 
) Baccho , si parte horridius inferiore bibas . 
Pulcrior et niuei cum sit tibi forma coloris , cuncta pudicitiae iura tenere cupis . 
mirandum est , quali naturam laude gubernes , moribus ut Pallas , corpore Cypris eas . 
te neque coniugii libet excepisse leuamen , saepius exoptas nolle uidere mares . 
haec tamen est animo quamuis exosa uoluptas , numquid non mulier cum paris , esse potes ? 
Disciplinarum esse hominem risusque capacem , quod nulli est pecudi , dixit Aristoteles . 
sed cum burdo homo sit , uersum est sophismate uerum : nam et ridere solet uel ratione uiget . 
surrexit duplex nostro sub tempore monstrum , quod pater est burdo Pasiphaeque redit . 
Hanc puto de proprio tinxit sol aureus horto aut unum ex radiis maluit esse suis . 
sed si etiam centum foliis rosa Cypridis extat , fluxit in hac omni sanguine tota Venus . 
haec florum sidus , haec Lucifer almus in agris , huic odor et color est dignus honore poli . 
Ilion in medium Pario de marmore facti stant contra Phrygius Hector uel Graius Achilles . 
Priamidae statuam sed uerus sudor inundat et falsum fictus Hector formidat Achillem . 
nescioquid mirum gesserunt Tartara saeclo : credo , quod aut superis animas post funera reddunt aut ars mira potest legem mutare barathri . 
sed si horum nihil est , certus stat marmore Hector testaturque suam uiua formidine mortem . 
Quidam concubitu futuit feruente Marinam . 
fluctibus in salsis fecit adulterium . 
non hic culpandus , potius sed laude ferendus , qui memor est Veneris , quod mare nata foret . 
Constructas inter moles parietibus altis hortus amoenus inest aptior et domino . 
hic uario frondes uitales semine crescunt , in quibus est genio praemedicante salus . 
nil Phoebi Asclepique tenet doctrina parandum : omnibus hinc morbis cura sequenda placet . 
iam puto , quod caeli locus est , ubi numina regnant , cum datur his herbis uincere mortus onus . 
Pica hominum uoces cunctaque animalia monstrat et docto externum perstrepit ore melos . 
nec nunc oblita est , quidnam prius esset in orbe : aut haec Picus erat aut homo rursus inest . 
Cauta nimis spinam Satyri pede rustica tollit , luminibus certis uulneris alta notans . 
illum pandori solatur uoce Cupido , inridens pariter , teste gemere uirum . 
nil falsum credas artem lusisse figuris : viua minus speciem reddere membra solent . 
Nilus quam riguis parit fluentis , extendens colocasia eorum ramos , per spatium uirens amoenum haec nostris laribus creata frondet . 
naturam famulans opaca uertit , plus tecto ut uigeat , solet quam horto . 
Amphitheatralem podium transcendere saltu velocem audiui iuuenem , nec credere quiui hunc hominem , potius sed auem , si talia geret . 
et posui huic , fateor , me Dorica uina daturum , conspicere ut possim tanti noua facta laboris . 
aspexi uictusque dedi promissa petenti atque meo grauior leuis extitit ille periclo . 
non iam mirabar sumtis te , Daedale , pinnis isse per aetherios natura errante meatus : hunc magis obstipui , coram qui plebe uidenti corpore , non pinnis , fastigia summa uolauit . 
Diogenem meretrix derisum Laida monstrat barbatamque comam frangit amica Venus . 
nec uirtus animi nec castae semita uitae philosophum reuocat turpiter esse uirum . 
hoc agit infelix , alios quo saepe notauit . 
quodque nimis miserum est : mingitur artis opus . 
Inmensi soricis gattus dum membra uorasset , deliciis periit crudior ille suis . 
pertulit adsuetae damnum per uiscera praedae ; per uitam moriens concipit ore necem . 
