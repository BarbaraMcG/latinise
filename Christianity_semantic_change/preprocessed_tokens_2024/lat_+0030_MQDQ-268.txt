Vergilius magno quantum concessit Homero , tantum ego Vergilio , Naso poeta , meo . 
nec me praelatum cupio tibi ferre , poeta ; ingenio si te subsequor , hoc satis est . 
argumenta quidem librorum priua notaui , errorem ignarus ne quis habere queat . 
bis quinos feci legerent quos carmine uersus Aeneidos totum corpus ut esse putent . 
adfirmo grauitate mea , me crimine nullo liuoris titulo praeposuisse tibi . 
Vir magnus bello , nulli pietate secundus Aeneas odiis Iunonis pressus iniquae Italiam quaerens Siculis errauit in undis , naufragus et tandem Libyae est aduectus ad oras ignarusque loci , fido comitatus Achate , indicio matris regnum cognouit Elissae . 
quin etiam nebula saeptus peruenit in urbem , abreptos socios undis cum classe recepit hospitioque usus Didus per cuncta benignae excidium Troiae iussus narrare parabat . 
Conticuere omnes . 
tum sic fortissimus heros fata recensebat patriae casusque suorum : fallaces Graecos simulataque dona Mineruae , Laucontis poenam et laxantem claustra Sinonem , somnum , quo monitus acceperat Hectoris atri , iam flammas , caedes Troum patriaeque ruinas et regis Priami fatum miserabile semper impositumque patrem collo dextraque prehensum Ascanium , frustra a tergo comitante Creusa , ereptam hanc fato , socios in monte repertos . 
Post euersa Phrygum regna ut fuga coepta moueri utque sit in Thracen primo deuectus ibique moenia condiderit Polydori caede piata , regis Ani hospitium et Phoebi responsa canentis , coeptum iter in Cretam , rursus noua fata reperta , naufragus utque foret Strophadas compulsus ab undis , inde fugam et dirae praecepta horrenda Celaenus liquerit utque Helenum perceptis ordine fatis , supplicem Achaemeniden Polyphemo urgente receptum amissumque patrem Drepani . 
sic deinde quieuit . 
At regina graui Veneris iam carpitur igni . 
consulitur soror Anna ; placet succumbere amori . 
fiunt sacra deis , onerantur numina donis . 
itur uenatum ; Veneris clam foedera iungunt . 
factum fama notat . 
monitus tum numine diuum Aeneas classemque fugae sociosque parabat . 
sensit amans Dido ; precibus conata morari , postquam fata uidet nec iam datur ulla facultas , conscenditque pyram dixitque nouissima uerba et uitam infelix multo cum sanguine fudit . 
Nauigat Aeneas . 
Siculas defertur ad oras . 
hic Manes celebrat patrios . 
una hospes Acestes . 
ludos ad tumulum faciunt , certamina ponunt . 
prodigium est cunctis ardens adlapsa sagitta . 
Iris tum Beroen habitu mentita senili incendit naues , subitus quas uindicat imber . 
in somnis pater Anchises quae bella gerenda quoque duce ad Manes possit descendere monstrat . 
transcribit matres urbi populumque uolentem et placida Aeneas Palinurum quaerit in unda . 
Cumas deinde uenit ; fert hinc responsa Sibyllae . 
Misenum sepelit ; mons seruat nomen humati . 
ramum etiam diuum placato numine portat ad uatis tecta atque una descendit Auernum . 
agnoscit Palinuron ibi , solatur Elissam Deiphobumque uidet lacerum crudeliter ora . 
umbrarum poenas audit narrante Sibylla . 
conuenit Anchisen penitus conualle uirenti cognoscitque suam prolem monstrante parente . 
haec ubi percepit , graditur classemque reuisit . 
Hic quoque Caietam tumulo dat ; deinde profectus Laurentum uenit , hanc uerbis cognoscit Iuli fatalem terram ; ' mensis iam uescimur ' inquit . 
centum oratores pacem ueniamque petentes ad regem mittit Latii tunc forte Latinum , qui cum pace etiam natae conubia pactus . 
haec furia Allecto Iunonis distrahit ira . 
rex cedit fatis , quamuis pia fata repugnent . 
belli causa fuit uiolatus uulnere ceruus . 
arma ferunt gentes sociae , flat bella iuuentus . 
Dat belli signum Laurenti Turnus ab arce , mittitur et magni Venulus Diomedis ad urbem , qui petat auxilium et doceat quae causa petendi . 
Aeneas diuum monitis adit Arcada regem , Euandrum Arcadia profugum noua regna tenentem . 
accipit auxilia et natus socia agmina iungens Evandri Pallas fatis comes ibat iniquis . 
iamque habilis bello et maternis laetus in armis fataque fortunasque ducum casusque suorum miratur clipeo diuinam intentus in artem . 
Atque ea diuersa penitus dum parte geruntur Iunonis monitu festinat Turnus in hostem . 
Teucrorum naues Rutulis iaculantibus ignem nympharum in speciem diuino numine uersae . 
Euryali et Nisi coeptis fuit exitus impar . 
pugnatur : castra Aeneadae uallumque tuentur . 
audacem Remulum leto dat pulcher Iulus . 
fit uia ui . 
Turnus Bitian et Pandaron altum deicit et totis uictor dat funera castris , iamque fatigatus recipit se in tuta suorum . 
Concilium diuis hominum de rebus habetur . 
interea Rutuli portis circum omnibus instant . 
aduenit Aeneas multis cum milibus inde . 
Mars uocat et totis in pugnam uiribus itur . 
interimit Pallanta potens in proelia Turnus caedunturque duces , cadit et sine nomine uulgus . 
subtrahitur pugnae Iunonis numine Turnus . 
Aeneas instat Mezenti caede piata Lausus fata patris praesenti morte redemit . 
mox ultor nati Mezentius occidit ipse . 
Constituit Marti spoliato ex hoste tropaeum exanimemque patri feretro Pallanta remittit . 
iura sepulturae tribuit tempusque Latinis . 
Euander patrios affectus edit in urbe . 
corpora caesa uirum passim disiecta cremantur . 
legati referunt Diomeden arma negasse . 
Drances et Turnus leges aequante Latino concurrunt dictis . 
Aeneas imminet urbi . 
pugnatur . 
uincunt Troes . 
cadit ipsa Camilla . 
dein reduces castris nocti cessere monenti . 
Turnus iam fractis aduerso Marte Latinis semet in arma parat pacem cupiente Latino . 
foedus percutitur ; passuros omnia uictos . 
hoc Turni Iuturna soror confundit et ambos in pugnam populos agit ementita Camertem . 
Aenean uolucri tardatum membra sagitta anxia pro nato seruauit cura parentis . 
urbs capitur . 
uitam laqueo sibi finit Amata . 
Aeneas Turnum campo progressus utrimque circumfusa acie uita spoliauit et armis . 
