Vt sceleris Iudaea sui polluta cruore , Ausa nefas , compleuit opus rerumque Creator Hoc quod ab humanis sumpsit sine semine membris Humana pro stirpe dedit , dignatus ut ima Tangeret inferni , non linquens ardua caeli , Soluit ab aeterna damnatas nocte tenebras Ad Manes ingressa dies ; fugitiua relinquunt Astra polum comitata Deum ; cruce territa Christi Vult pariter natura pati , mortisque potestas Se uincente perit , quae , pondere mersa triumphi , Plus rapiens nil iuris habet ; diuinaque uirtus Rursus membra ligans animata cadauera mouit ; Ad uitam monumenta patent , cineresque piorum Natalem post busta nouant . 
Lux tertia surgit ; Maiestas cum carne redit speciemque coruscam Vmbrarum de sede refert ut ab exule limo Interclusa diu patriae repetatur origo . 
Omnipotens parat ipse uias et corpora se cum Post tumulos regnare iubet ; moriente ueneni Semine , florigero sua germina reddidit horto . 
Iamque quater denis Dominus manifesta diebus Contulerat per signa fidem cernentibus illis , Vsque sub extremum diffuso in limite mundum Quos testes iubet esse suos . 
Miracula rerum Non poterant celare Deum . 
Documenta resurgens Quae sic certa daret quam mandere ? 
Corpora uitam Hinc humana probant . 
Caelum petiturus oliuae Progreditur lustrare nemus quia germine sacro Luminis et pacis locus est ; uult inde reuerti Vnde creaturam signata fronte micantem Diuinus commendat odor . 
Cum desuper unctos Abluit interius Christi de nomine chrisma , Tollitur astrigerum rediturus uictor in axem Et se cum quod sumpsit habet . 
Noua pompa triumphi ! 
Arua Deus petiit , homo sidera . 
Quis datur illi Aetheria de parte fragor , quantumque resultant Caelestes in laude chori cum rector Olympi Euehit excelsis quicquid suscepit ab imis Ingrediensque polum carnis comitante tropaeo Exuuias atri raptas de fauce profundi Lucis in arce locat terrenosque erigit artus ! 
Qua pietate capit , propter quem uenerat , iuit . 
Discipulos stupor altus agit , quibus ore corusco Perspicui dixere uiri . 
Quae cognita nobis Et miranda sonant , nunc iam speculemur ouantes Imperiique modum per subdita iura probemus : Virgine matre satus , calcata morte resurgens , Caeli sceptra petens , his nuntiat acta ministris . 
Nec cessant elementa suo seruire Tonanti ; Stella comes praegressa Magos uenientis honori Militat ; obsequio nubes famulatur euntis . 
Angelicis igitur postquam est affatibus usa , Liquit oliuiferi ueneranda cacumina montis Ad messem praelecta manus , qui calle citato Moenia nota petunt , quo per sua sabbata mille Passibus ire licet , qua tunc statione sedebat Porta Maria , Dei genetrix intacta creantis , A nato formata suo . 
Mala criminis Euae Virgo secunda fugat ; nulla est iniuria sexus ; Restituit quod prima tulit . 
Non uoce querelas Excitet aut gemitu maerentia corda fatiget Antiqua pro lege dolor ; scelera ipsa nefasque Hac potius mercede placent , mundoque redempto Sors melior de clade uenit . 
Persona ruinam , Non natura , dedit ; tunc femina feta periclum , Nunc tumuit paritura Deum , mortalia gignens Et diuina ferens , per quam Mediator in orbem Prodiit et ueram portauit ad aethera carnem . 
Primus apostolico , parua de puppe uocatus , Agmine Petrus erat , quo piscatore solebat Squamea turba capi ; subito de litore uisus Dum trahit , ipse trahi meruit ; piscatio Christi Discipulum dignata rapit , qui retia laxet Humanum captura genus ; quae gesserat hamum Ad clauem est translata manus , quique aequoris imi Ardebat madidas ad litora uertere praedas Et spoliis implere ratem , melioribus undis Nunc alia de parte leuat nec deserit artem Per latices sua lucra sequens , cui tradidit Agnus Quas passus saluauit oues , totumque per orbem Hoc auget pastore gregem , quo munere summus Surgit et , insinuans diuina negotia , coram Sic uenerandus ait : " Nostis quia proditor amens Mercedem sceleris soluit sibi ; taedia noxae Horruit ipse suae stringens in gutture uocem Exemplo cessante ream , qui parte necari Promeruit qua culpa fuit , crimenque retractans Iudicio tali permisit membra furori Aeris ut medio communi poneret hosti Debita poena locum ; caelo terraeque perosus Inter utrumque perit ; nullis condenda sepulcris Viscera rupta cadunt , tenuesque elapsus in auras Fugit ab orbe cinis . 
Non haec uacat ultio Iudae , Quae suprema negat uindictaque mercis iniquae Sic placitura uenit : Nam , cum modo rura parasset Funeris ex pretio , cum nomine Sanguinis emptus Cespes in externas componens busta fauillas De tumulis fecundet humum , caret impius agri Fertilitate sui solusque excluditur aruis Quae monumenta ferunt , cuius tuba saeua cruentum Est exorsa nefas , qui signifer oscula fingens Pacis ab indicio bellum lupus intulit agno . 
" Nunc opus est uotis quod uerba prophetica clamant Quem liceat supplere uices . 
Tunc summa precantes Constituere duos , Ioseph cognomine Iustum Mathiamque , Dei paruum quod nomen , ut aiunt , Hebraeo sermone sonat humilemque uocando Comprobat . 
O quantum distant humana supernis Iudiciis ! 
Parui merito transcenditur ille Laude hominum qui iustus erat . 
Duodena refulgent Signa chori terrisque iubar iaculantur Olympi . 
Haec quoque lux operis quid praeferat edere pergam : Quattuor est laterum discretus partibus orbis ; Trina fides uocat hunc , quo nomine fonte lauatur ; Quattuor ergo simul repetens ter computat omnem Quam duodenarius circumtulit ordo figuram , Discipulisque piis , quibus hoc baptisma iubetur , Mystica causa dedit numerum remeare priorem . 
Spiritus aetheria descendens sanctus ab aula Irradiat fulgore locum quo stemma beatum Ecclesiae nascentis erat , quibus igne magistro Imbuit ora calor dictisque fluentibus exit Linguarum populosa seges ; non littera gessit Officium , non ingenii stillauit ab aure Vena , nec egregias signauit cera loquelas ; Sola fuit doctrina fides opulentaque uerbi Materies , caeleste datum , noua uocis origo Quae numerosa uenit totoque ex orbe disertis Sufficit una loqui . 
Dudum uetus aequoris arca Cum superasset aquas , turrim uoluere maligni In caelum proferre suam , quibus impia corda Sermonum secuere modos sociisque superbis Affectus cum uoce perit . 
Confusio linguae Consimili tunc gente fuit ; nunc pluribus una est Ecclesiae quoniam uenientis imagine gaudet Concordes habitura sonos et pace modestis Fit facunda redux , humilisque recolligit ordo Quod tumidi sparsere uiri . 
Res maxima cogit Non reticere diu quid sit quod Spiritus almus His datur in flamma , Iordanis ab amne columba ; Quod tunc rite canam promissaque debita soluam Si sua dona ferat . 
Duo sunt haec signa figurae Vt sit simplicitas , quam congrua diligit ales , Quae ne tarda gerat sine dogmatis igne tepores , Sit pariter succensa fides . 
Ibi destinat undis Vnanimes ; hic ore iubet flagrare docentes . 
Mentibus instat amor ; sermonibus aestuat ardor . 
Hos etiam musto typica ratione moueri Error uerus ait , quos ebria fonte recenti Compleuit doctrina poli . 
Noua uasa liquorem Suscepere nouum nec corrumpuntur acerbo , Quo ueteres maduere lacus de uite bibentes , Quae Christo cultore dedit conuiuia uerbis , Vnde rubent quas uertit aquas , tenuemque saporem Legis in Ecclesiae fecit feruescere libris . 
Tertia sidereis inclaruit hora loquelis : Hunc numerum Deus unus habet , substantia simplex Personis distincta tribus ; quam plurima nobis Instrumenta patent simul hoc et tempora monstrant . 
Primus at ille Petrus , cui seruit in aequore gressus , Retia iam cupiens hominum uibrare saluti , Vt piscator ouans leuet has de fonte cateruas , Rettulit aetherios populo mirante triumphos : " Venit ad occiduas carnaliter editus oras Humana sub lege Deus , qui temporis expers Principium de matre tulit nec uile putauit Maiestate potens terreni sumere formam Corporis atque opifex hominum pars esse suoque Nos pretio reuocare sibi post dona salutis Postque tot erectos pulsis languoribus aegros , Cum defleta etiam perfunctaque corpora luci Redderet et superas iterum concederet auras . 
Se quoque permittens fusae genetricis ab aluo Carnis iure pati , uitam ne perderet orbis , Maluit ipse mori . 
Sed quod de uirgine feta Nascitur , illud obit . 
Ligno suspenditur insons , Et ligni uacuatur onus . 
Sic uulnus iniqui Fit medicina Dei . 
Pauidis resplenduit umbris Pallida regna petens ; propria quem luce coruscum Non potuit fuscare chaos , fugere dolores ; Infernus tunc esse timet , nullumque coercens In se poena redit ; noua tortor ad otia languet ; Tartara maesta gemunt quia uincula cuncta quiescunt . 
Mors ibi quid faceret quo uitae portitor ibat ? 
Hunc Deus omnipotens , cui numquam terminus instat , Post sacra busta leuat ; radiantem in corpore Iesum Vidimus et propriis reducem conspeximus astris . 
Sed fugite , o miseri , funesta piacula gentis , Cui , ueniente Deo ueteres auertere noxas , Addita sacrilegae creuerunt uulnera culpae . 
Cur natos , Iudaea , tuos per uota cruoris Parricida trahis ? 
Quid Christi sanguine fuso Hos tecum damnata premis necdumque creatos Festinas proferre reos , homicidaque lingua Naturae percussit iter ? 
Cui serior ortus Quam facinus discrimen alit scelerumque propago De natale perit , quae saucia uoce parentum In lucem punita uenit . 
Si soluere cura est Fecundi crementa mali , felicibus undis Exstinctum reparate genus ; spes una remitti Debita supplicii post crimina uelle renasci . 
" Multiplicat iam pastor oues ; tria milia uulgi , Non minus , illa dies in flumine diluit Agni . 
Hic primum post iussa Dei baptismatis usus Exoritur data iura probans ; nam trina potestas Colligit hanc prolem numerum partita per aequum . 
Perfectum est quod mille sonat ; sic denique saeclis Ponimus aetates cum tempora dicimus orbis . 
Res perfecta semel ter iungitur , et facit agmen Mystica uis numeri . 
Gregis est pia forma nouelli . 
Funditur interea per cunctos gratia sensus , Diuitiasque metit locuples in amore uoluntas ; Vtque pii coeant in foedera pignore certo , Res laxant et corda ligant ; sine limite census Affectu consorte licet ; noua iura beatis Munifica fluxere manu , quibus ubere laeto Diuisae geminantur opes , et crescit in omnes Quod faciunt commune sibi , totumque capessunt Qui proprium nihil esse uolunt . 
Quo fonte cucurrit Haec probitas quaeue illa fuit bonitatis origo , Hinc canere incipiam . 
Sacris bis Spiritus almus Discipulis concessus erat : spiratus in illos A Christo surgente semel ; post missus ab astris Nescia uerba uiris facundus detulit ignis . 
Ne quid inexpertum studio meditemur inani , Spiritus alme , ueni ! 
Sine te non diceris umquam ; Munera da linguae qui das in munere linguas . 
Haec iterata , reor , confirmant praemia iustos , Vt duo iussa colant tabulis conscripta duabus : " Dilige mente Deum feruenti plenus amore . 
" Rursus ait : " Carus tibi sit quoque proximus ut tu . 
" Hoc pactum ius omne tenet , quod Spiritus almus Bis ueniens per corda creat : semel hunc dedit Auctor In terris , ut ametur homo ; post misit ab astris , Vt flagrent humana Deum . 
Dilectio prima est Quae Dominum uehementer amat , cui deinde secunda Quae sociat mortale genus . 
Tamen incipit ante Posterior numero ; sequitur comitata secunda Quae prior est . 
Sic forma docet : " Nisi diligis " inquit " Cernere quem potis est fratrem , quem cernere non est Nescis amare Deum . 
" Concordia nexa calescat Ergo pari uoto , Dominumque in pectore condat Fratris amor ; geminae sibi sit substantia causae . 
Claudus erat , cui prima dies exordia uitae Membrorum cum strage dedit , languore coaeuo Octo lustra gerens , ad quem comitante Iohanne " Respice " Petrus ait ; uotum spes lusit auarum Cumque negat meliora parat . 
Quam saepe grauatos Desperata iuuant , et semine nata sinistro Prosperitas , celans maestis confinia laeta Principiis , ad uota uenit ! 
Gaudebit egenus Plus uacua meruisse manu , qui munera poscens Est datus ipse sibi . 
" Nulla hic mihi uena metalli " Respondit " quae fundat opes ; ego ditior aegro Pauper ero ; progressus abi ! 
" De uoce iubentis Exsiluit medicina potens , atque hospite gressu Conuixere pedes . 
Cunabula longa relinquens Calcauit ueteranus humum , plantisque nouellis Materies se prisca mouet , cui praepete cursu Protulit incessus quicquid non edidit ortus ; Stat facti manifesta fides . 
Sed et altera nobis Res aperit quod causa gerit : Gens nomen ab illo Israel dicta tenet qui bella reliquerat aeger , Conatus certare Deo . 
Tulit ipse figuram Corporis ante grauem , quam post in uulnere mentis Israel claudus habet , qui per sua crimina labens Corde magis quam carne fluit spatiisque sub ipsis Quadraginta annos Aegypti fine remotus Claudicat , Aegyptum cupiens atque idola quaerens . 
Ponitur ad portam Speciosam debilis ; ultra Non ualet ire miser nec limina tangere portae ; Culpa negauit iter . 
Qui sunt qui pectore claudum Israel ferre solent portaeque adiungere certant Quae speciosa suo prodit de nomine Iesum ? 
Isaias , Daniel , similes quique ore prophetae Obscuris manifesta canunt miracula Christi ; Et portae qui nomen habet sic admonet ipse : " Porta ego sum uobis ; qui per me intrare recusat Fur erit ille nocens . 
" Possunt portare prophetae Ad portam , cernenda magis quam uisa loquentes ; In templum non ferre queunt ; haec ianua Petro Credita , qui Christum confessus cognita monstrat , Non uentura sonat . 
Vetus o ! 
Sine fine iacebis Ni Petrum iam , claude , roges , qui noxia pellens Auri uitat onus , rerum cui censuit Auctor Nec peram gestare sibi . 
Pete dona salutis ; Non fragiles secteris opes , quas spernere debet Cum Domino qui diues erit . 
Post limina templi Porticus hunc Salomonis habet qui iure uocatur Pacificus ; regnante fide quis semper in orbe Pacificus nisi Christus erit ? 
Hic protegit omnem Qui Petro ductore placet , quo praesule surgit . 
Agmine iam niueo per milia quinque uirorum Ecclesiae crescebat apex ; arcere laborat Hunc Iudaea coli cuius de munere fluxit Quod uirtus operata dedit , sed linquere Christum Petri nescit amor . 
" Non hunc reticebimus " inquit " Quo remeat praestante salus , qui iure creantis Infectum suppleuit opus ; solidumque decorem Pars reparat quam iussa nouant . 
Hic membra redemptor Saucia restituit qui mortua surgere cedit . 
" Fert animus patrare nefas sanctisque uerendis Sacrilegas inferre neces . 
O semper iniqui ! 
Dona uident et bella mouent ; sed coepta relinquunt , Ne uiolent quos turba fouet , quibus indice claudo Testis erat meriti ; cumque hoc sua corda leuabant . 
Nam non parua dedit populo miracula gressus Quem rudis atque senex nullis iam legibus aeui Vernula sumpsit humi , cum quo stupet ipsa moueri Quae iacuit natura diu firmataque nuper Incessu proprio noua iam uestigia signat , Quae fuerint aliena sibi . 
Tamen improba proles Saeuit adhuc farique uetat quod gaudia clamant . 
Quid totiens , Iudaea , cadis ? 
Surrectio Christi Vt furto celetur emis , sed inania demens A somno documenta petis ; liuore caduco , Quae sentis uirtute geri , uis fraude negari . 
Infernum Dominus cum destructurus adiret , Detulit inde suam spoliato funere carnem . 
Victor ab arce crucis radiantia signa ministrat . 
Sol ruit in tenebras , tu pectore nigra rebellas ; Arua tremunt concussa locis , tu fixior haeres ; Saxa crepant , tu dura manes . 
Iam scissio ueli , Quae latuere diu , nudauit mystica templi . 
Lux tua nos adiit , tecum nox sola remansit ; Mors sine fine premit , cui numquam uita resurgit . 
Planta uetus , sociare nouis et condere libris , Ne pereas uiduata cibis , sine munere quorum Arida ficus eris nullo quia tempore fructum Ad Christi uis ferre manum neque cernere quantum Floruit insertus faciens oleaster oliuas Plenaque per gentes de spinis pullulat uua . 
Imminet exhaustis radicibus ira securis , Vt succisa ruas ni iam translata uirescas . 
Postquam mira salus in corpore nata uetusto Discipulis audita liquet gentisque superbae Cognouere minas , celebrant his uocibus hymnum : " Tu , qui cuncta , Deus , propriis animata figuris Artifici sermone facis , quique edita cernens Ante uides rerumque creas per nomina formas , Cum fierent , uox semen erat , nec distulit ortus Imperium natura sequens ; mox Spiritus oris Aethera curuauit , sola nexuit , aequora fudit , Materiamque operis sola est largita uoluntas . 
Ne deforme iugum similis portaret imago , Tegmine seruili latuit regnator Olympi , Vt sua gentiles implerent coepta furores . 
Quis dolus Herodis cum tristia bella moueret Infantum mandata neci ! 
Quos ubere raptos Vulnera suscipiunt paruis errantia membris Vix habitura locum , saeuoque iubente tyranno Nasci poena fuit , cuius tulit impetus aeuum Quem nesciuit agi qui perdidit . 
O noua mortis Condicio , solo uitam pro fine subire Et , cum prima dies atque ultima sit simul una , Posse magis quam scire mori ! 
Quis lumine sicco Aut gemitu cessante queat memorare Pilati , Quod deflent elementa , nefas ? 
Quo iudice Christus Subdere pro mundi uoluit sua membra periclis , Vt carnale malum caro solueret et ferus hostis , Cuius ab ingenio fluxerunt tela ueneni , Perderet antiqui lacrimosa piacula belli Materia superante pari , ne criminis ultra Per subolem prodiret onus . 
Damnatio iusti Libertas est facta reis . 
Da semina uerbi Per tua dona coli , signisque noualibus usa Colligat ista manus te fructificante maniplos De quibus ipse tui componas horrea caeli Triticeamque fidem lolio pereunte corones . 
" Qua sancti fulsere pedes , concurrere uisa est Pondere terra graui , moxque almus Spiritus illis Splenduit , et linguis facundia creuit abortis . 
Auditae ualuere preces . 
Humana propago Materies terrena sumus , limumque parentem Nomine prodit homo . 
Vis flexit et impulit arua Vocis apostolicae quae de tellure creatos Fecit habere fidem ; sed quod magis exsilit unus Concutiturque locus , cecinit Scriptura decoros Pacem ferre pedes ; horum sub gressibus ergo Laeta mouetur humus , quibus est sermone Magistri Pax commissa pii , quae deportata per illos Exiit in cunctas ueloci munere terras . 
Ecce tot egregiis unum cor esse cateruis Incipit , atque animam populus nanciscitur unam . 
Quis dubitare queat mysteria dogmatis , unum Personas tres esse Deum ? 
Cum milia uulgi Conueniant sub mente pari numerique frequentis Sint animi uelut unus homo ; quae turba perennem Portatura crucem Dominumque secuta fidelem Spreuit agros habitura polos ; haec nempe facultas Fortior est de parte magis conquirere totum Atque caducorum pensare manentia causis Et quaestum per damna sequi . 
Non , prodige , rerum Venditor ista facis , sed qui tua iura tenere , Ambitiose , cupis paruoque in tempore linquis Quod semper uis esse tuum . 
Sic spargere rura Nolle carere fuit ; quid enim substantia prodest Quae seruata perit , quam sideris arce locatam Commodius qui cedit habet ? 
Pete , creditor , inde Vsurae maioris opem gazasque reconde Quo nequeant aduersa pati ; non deterit ullus Perpetuas ibi casus opes ; sine fine tenebis Quod dominum debere facis . 
Nunc aspice partes , Lector docte , pias et tecum mente sagaci Volue quid esse putes rutili quod pompa metalli Ponitur ante pedes sacris non tradita dextris . 
Destitui debere probant quod tangere uitant Calcandumque docent quod subdunt gressibus aurum ; De quo terrenae ueniunt ad pectora curae Consimili iactatur humo . 
Quo sistat , auare , Mens tua disce loco : Quod tu custodis anhelus , Quod statione premis , quod cernere saepius ardes , Cuius in amplexus per somnia cuncta recurris , Horrescunt tractare pii nec tunc quoque gestant Cum bona facta parat . 
Quantum speculantur in illo Stare nefas , et dona gerens contemnitur aurum ! 
Decidit infelix Ananias uulnere culpae Fur census sub fraude sui . 
Cadit impia coniunx Supplicio percussa pari , quia crimine ab uno Fit commune nefas quotiens scelus ante peractum Consensus facit esse suum . 
Non mentis auarae Vindex illa fuit sententia . 
Denique quando Auri cessat amor ? 
Qui pectora semper adurit , Quo capitur mortale genus , qua pullulat omne De radice malum , cuius uiolentius ardet Ambitio crescente modo , stimulantque rapinis Addita lucra famem . 
Sed quod mutata uoluntas Falsi crimen habet cumque est iam cautio uoti , Stare decet nec uelle prius uiolare sequenti ; Ius proprium retinere magis quam demere fas est . 
Omnibus exemplum sanxit uindicta duorum , Ne quis dona uocet quae sponsio debita poscit . 
Respice , uera fides , ac dogmate clara beato Verba require Petri : " Quisnam te fallere suasit ? 
" Conclusitque probans : " Homines haud talia fando Deludis , mentite Deo . 
" Quae damnat iniquos Aedificat doctrina pios . 
Quod Spiritus almus Sit Deus , ex multis plena est instructio libris ; Et tamen hinc capit arma fides ; quo tendimus ultra ? 
Quis dubitet quod Petrus ait : " Qui iure uenitis Ad latices , hoc state loco . 
" Satis hostibus obstat Ecclesiae quod forma sonat : Diuisor amare , Iudicium de fine time ! 
Qui criminis auctor Errorisque tui est , fusa ruit Arius aluo Infelix , plus mente cadens , letumque peremptus Cum Iuda commune tulit , qui gutture pendens , Visceribus uacuatus obit , nec poena sequestrat Quos par culpa ligat , qui maiestatis honori Vulnus ab ore parant ; hic prodidit , ille diremit , Sacrilega de uoce rei . 
Deus arbiter orbis Personis tribus est , in quo simul una potestas . 
Abstulit his species operum bonitate creatas , Qui fabricatoris non inspexere decorem Errantesque putant qui fecerit omnia factum . 
Fama ciet populos ad mystica signa salutis E cunctis properare locis et pestibus aegros In lectis deferre suis , quos urbis in illa Parte locant qua sacra tenet uestigia Petrus . 
O mihi si cursus facundior ora moueret Centenosque daret uox ferrea , lingua diserta Hac in laude sonos , quantum speciosior esset Ambitus eloquii , uariis aperire figuris Singula nec modicis includere grandia uerbis ! 
Quae fuerit rerum facies , cum tempore paruo Morborum cecidere greges et fluxit ad omnes Improuisa salus , quam corpore fusa sereno Luminis umbra creat , dubiaque a morte remoti Erexere caput ! 
Sed non deprendere uisu Auctorem potuere boni , quibus ardua uirtus Occultat quam praestat opem , resque ante paratur Quam spes ulla foret , furtiuaque praemia uitae Dat medicina latens , et anheli corporis aestus Ignaro languente rapit , quam nescit adesse Qui uenisse probat , crescitque potentia facti Agnitione carens ; cuius splendoris imago Omnia peruolitans tactuque nocentia mundans Stat donis fugitiua oculis et munere plenos Linquit ubique toros hostesque a sensibus atros Proicit ac nebulis larualibus exuit artus . 
I citus et curas hominum de calle frequentans Excute , Petre , gradus ; tecum medicina salutis Ambulat ; adde uiam ; spes est ad gaudia uelox In pedibus non esse moram ; tua semita uita est ; Si properas , iam nemo iacet ; tu motibus umbrae Corpora cuncta leuas ; atque hoc simul inscia uoti Sumit turba tacens quod , cum rogat , accipit unus . 
Omnibus ergo salus uno poscente uenibat . 
Quaerite , quos agitat tanti reuerentia facti , Quid typicum res ista ferat , librisque uolutis Noscite quod soli cessa est haec gloria Petro , Quaeue sub hac specie lateant documenta uidete ; Quae temptabo loquens , et si datur ista facultas , Aridus ut magnas impellat riuulus undas : Rursus ab antiquis ueniunt miracula causis ; Firmior in cunctis capitur substantia rerum Corpore sensa suo ; sequitur quae corpore certo Funditur et solidam non terminat umbra figuram , Sed tamen ipsa sibi praecedere corpora signat . 
Ecclesiam terris colimus , quam prodere nullos Aetheriam dubitasse licet , sed uerior illa est Quae super astra manens caelestis et alta uocatur . 
Haec , in transcursu dubii quae cernitur orbis , Ad uitae datur esse uiam spatioque sub isto Destinat aeternae quos colligit , atque probatis Hinc iter est excelsa sequi . 
Regit agmen utrumque Petrus et hinc ductis sorti dat sidera turmis Vt patuit per uerba Dei : " Quod solueris " inquit " Quodque ligas terris sic uinctum siue solutum Aethere perdurat . 
" Culta haec quam cernimus aruis Ergo figura foret ; firma est quam nubila gestant . 
Petrus utramque regens ibi corpus et hic parat umbram , Vt quos hic uitiis noxisque resoluerit aegros Innocui ducantur ei quae permanet astris , Susceptura pias hac emundante cateruas . 
Interea templi zelo mordente priores Ecclesiam creuisse dolent animaeque colonos , Ne spargant quod corde metant , in sede relegant Carceris , ut desint nascenti sarcula messi . 
Angelus adueniens tenebrosa uolumina noctis Reppulit , et subito micuerunt astra sereno , Erumpensque dies alieno tempore sanctos Ad templum facit ire uiros ; sed cardine fixo Irrita signato custodia permanet antro , Stansque suis foribus uallante crepidine carcer Clausus apostolicis uestigia pandit aperta Gressibus , et uigiles illudit ianua fallax . 
O numquam neglecta fides ! 
Cui subiacet illud Quod natura negat , propriis quam legibus uti Non sinit Omnipotens , quotiens iubet ipse uicissim Posse quod insolitum fieri mirata perurget . 
Si quis adhuc fragili meditatur pectore Thomam , Hinc documenta petat : Quia tunc penetrata recepit Ianua clausa Deum , mirum est si corpore portam Sic adeat quem uirgo parit , quem uiscera matris Integra concipiunt ? 
Humanam quae , rogo , carnem Sumere causa fuit nisi suscitet ? 
Inde reuersus Exhibuit pro teste latus nostrique fauillas Corporis exemplo proprii docet esse nouandas , Vulneribus sua membra probans . 
Modo , Didyme , discis Quam fuerit dubitasse nefas an fecerit Auctor Quod uobis licuisse uides ; si uoluere sensu Cura subit quod Christus ait , non indiga uocis Est species cur has sancti liquere tenebras . 
Dixit opima parans hos luminis esse ministros Et candelabri positas uelut arce lucernas In tota fulgere domo ; nox nulla retentat Quos lumen lux ipse uocat , qui dona ferentem Et testem meruere Deum qua lege cauernis Occulerit locus ille suis tot in ordine soles , De quibus , ut tenebras pulsis erroribus orbis Vinceret , aeternam meruit cognoscere lucem . 
Iura ministerii sacris altaribus apti In septem statuere uiris , quos undique lectos Leuitas uocitare placet . 
Quam splendida coepit Ecclesiae fulgere manus quae pocula uitae Misceat et latices cum sanguine porrigat Agni ! 
Hoc numero delatus honor sublimia se cum Sacramenta gerit , per quae nunc longius ire Non patitur mensura uiae , ne plura locutus Inueniar dixisse minus . 
Sit cura ministris Officium librare suum , quo laudis amictu Hunc deceat lucere chorum , quem mysticus ordo Consecrat in numero cui dant caelestia formam . 
Promissum seruabo modum . 
Venerabilis orbi Coetus ait : " Verbi potius nos conuenit omnes Quam mensae captare cibos . 
" O gloria diues Oris apostolici , numquam permittere plebem Virtutum sentire famem ! 
Dispersa talenti Crescere summa solet ; commissa pecunia linguae Displicuit cum sola fuit . 
Locus indicat iste Quod meliora rudi populo sint fercula mentis Quam fusae per membra dapes lateque peritum Nutriat ingenium uerbi pinguedo superni . 
Nam quid corporeae prosunt alimenta saginae Esuriente anima ? 
Cuius ieiunia pasci Semper ab ore decet , mensam ut tendamus ad illam Vberibus uerbis ad quam conuiua recumbit Qui uestis candore nitet , ne fulcra beata Deserat abstractus quisquis deformis ad illam Eloquio sordente uenit ; ferat esca salutem Progrediens de pane poli ; gula pectoris ipsum Ambiat , atque animi pleno gustare palato Interior festinet homo ; ne uilior esset Causa relicta tamen , claris tractanda ministris Creditur et numerum tenuit pretiosa supernum . 
Emicat hinc Stephanus , primus qui in agone coronam , Nominis heres , habet , de quo praenuntia palmae Vox cecinit quod causa dedit . 
Sere proelia , martyr , Felices habitura neces , ubi gloria poena Et cadere est ortus iugulisque parantibus aeuum Nascitur aeternae complectens munera uitae . 
Vitae principium fuit en sine fine beatae Sic meruisse mori . 
Lapides , Iudaea rebellis , In Stephanum lymphata rapis , quae crimine duro Saxea semper eris . 
Hunc denique Christus adoptat , Ad quem miles ouans , per uulnera sacra uocatus , Sanguine fecit iter cupiensque in praemia uictor Hac properare uia niuei metitus honorem Callis ad excelsi pergit fastigia regis Et per tot lapides petrae coniungitur uni . 
Quis furor iste nouus , nulli feritate secundus , Parcere nolle pio ! 
Vibrantibus acta lacertis Saxa iacis ; parat ille preces nec respicit unde Grando nefanda cadat , qui tempore mortis amicae Pro populo peccante rogat . 
Licet omnia tecum Tela feras silicesque graues et pondera libres , Quem perimis uicturus erit , qui fine colono Seminat exemplum quo surgat uinea Christi Et calicem Domini conuiuia festa coronent . 
Lumina cordis habens caelos conspexit apertos , Ne lateat quod Christus agat . 
Pro martyre surgit , Quem tunc stare uidet , confessio nostra sedentem Cum soleat celebrare magis ; caro iuncta Tonanti In Stephano fauet ipsa sibi ; dux praescius armat Quos ad dona uocat ; ne quis hic dimicet anceps , Corpus in arce Dei patuit pro munere testi . 
Ad Sauli posuere pedes uelamina saeui , Infernum quod Hebraeus ait . 
Iam constat utrisque Hinc meritum sentire suum cum sidera martyr , Carnifices inferna petunt . 
Sors prima reuelat Exemplumque creat quod talia bella gerenti Hoc de fonte fluit , sic occidentibus ut mox Tartara succedant , morientibus astra patescant . 
Saepe sibi socium Petrus facit esse Iohannem Ecclesiae quia uirgo placet ; quo denique iuncto Samariae uicina petens baptismatis undis Ablutas signauit oues , quibus adfuit almus Spiritus et uarias fecit procedere linguas . 
Fonte quidem lotus sed non in pectore mundus , Hic fuerat Simon ille magus , quem prodidit orbi Poena sequens nescisse fidem ; contractibus auri Munera uult aequare Dei nummisque referre Quod pretio mercator emat . 
Quem talia Petrus Attemptare uidens , " Quisnam te , perdite , " dixit " Mouit ad ista furor ? 
Domini quod gratia donat Vt uenale putes ? 
Sensu hoc , non sumitur auro , Nec licet ut caelum corrupta pecunia quaerat , Quam terrae scrutator amat ; tibi nulla profecto Hac superest in sorte quies , nec ad ista uenire Tu poteris , pollute dolis , qui cordis amari Felle tumens aliena petis ; namque atria mentis Spiritus illa subit quae simplicitate nitescunt . 
" Hac de uoce sacrae lux est manifesta figurae : Ecclesiae speciem praestabat machina quondam Temporibus constructa Noe , quae sola recepit Omne genus clausisque ferens baptismatis instar , Cum uaga letales pateretur turba procellas , Ad uitam conuertit aquas . 
Simul ipsa columbam Diluit et coruum , sed non concordia mentis Fecit utrosque pares ; hunc guttura plena rapinae Subduxere uiae cupiensque in funere pasci Nil potuit uitale sequi ; redit ales amica Frugibus et nullis succumbit naufraga lymphis , Nutriri de morte timens , studioque laboris Dat documenta pii , quanto teneatur amore Plus operi deuota fides , rostrique modesti Pignus oliua fuit ; dilectio semper in ore Fructum pacis habet ; uolitant in fluctibus ambo Ex uno sanctoque sinu seruantis in aluo Purgati uallante freto ; tamen exsulat unus Et reditu cessante perit ; non ergo saluti Sufficit unda lauans nisi sit sine felle columba Qui generatur aquis . 
Simon hic baptismatis undam Contigerat , sed coruus erat sua lucra requirens , Quae numquam meruere Deum , qui limine templi Vendentes arcere solet . 
Meliora sequamur ! 
Petrus ad ista uocat , qui filius esse columbae Dicitur ore Dei meritoque hac matre creatus Ecclesiae sublimat opus ; de munere prolis Nomen habet genetrix , quod Spiritus eligit almus , Alitis innocuae dignatus imagine cerni . 
Angelus alloquitur plenum uirtute Philippum Australem celebrare uiam , qua spado iugatis Aethiopum pergebat equis , qui fidus in aula Reginae seruabat opes ; uolat axe citato Gaudia fixa petens curruque merebitur ipso Errorum iactare rotas . 
O quanta bonorum Semina percipies qui tam pretiosa lauacri Sumere dona uenis sterilique in corpore condis Quod fructu meliore metas ! 
Impone Philippum , Cor oris quod Hebraeus ait , qui mentis honorem Nomine teste probat ; iuuat hunc audire Magistrum Discipuli quia iure docet ; dabit ipse prophetae De quo uerba sonent , cumque omnia fecerit olim , Qua fuerit nunc parte satus , si credulus audis , Et tibi nascetur , tuque inde renasceris illi . 
Conspectis properanter aquis ardescere coepit Eunuchi fecunda fides , qui gurgite mersus Deposuit serpentis onus plaustroque cucurrit Heliae meditatus iter . 
Non parua figurae Causa sub obscurae regionis imagine lucet : Comprobat Omnipotens taedarum foedere Moysen Aethiopam sociasse sibi , quem dogmata produnt Postea cum Domino uicinius ore locutum . 
Quid mirum si legis amor tunc crescere coepit Ecclesiae cum iuncta fuit ? 
Quod sponsa perennis Hac ueniat de gente magis , nec Cantica celant , Quae fuscam pulchramque uocant ; haec pergit ab austro , Aethiopum qui torret humum , Salomonis in ore Pacificum laudare suum , quo nomine dudum Signatum est quod Christus habet . 
Iam debita mundo Custodem praemittit opum , quo pignore gazas Incipiat proferre suas . 
Thesaurus in illa Quis potius quam fontis honor ? 
Quod ditius aurum Quam locuples sub corde fides ? 
Quam denique recte Praeuius huic spado est , qua procedente libido Pellitur et capiunt caelestia regna pudici ? 
Saulus acerba fremens committere bella Damasci Iudaica feritate parat , sed amabitur agnus Quo properat saeuire lupus . 
Sors laeta ruinae In qua culpa cadit , didicitque e corpore lapso In mentis iam stare gradu ; cum lumina claudit , Pectora tunc aperit , caelique agnoscitur Auctor Discedente die . 
Quantum meruere tenebrae ! 
Post oculos maiora uidet ; mirabile saeclis Exemplum dedit alma fides . 
Anania furorem Excutit , o noua palma ! 
Lupum domat ille rapacem , Hebraeus quem dixit ouem ; clamabitur orbi Hoc praecone Deus , legisque exutus ab umbra Sub qua caecus erat , terras lucebit in omnes Perpetuo de Sole canens . 
Ne desine , Saule , Hunc celebrare diem ; multorum lumine plena Nox datur ista tibi , tuque hic tua nubila portas , Vt mundi purgare queas . 
Nunc plena figuris Interius documenta sequar tectumque latebris Aggrediar proferre iubar : Quod tempora Saulus In tenebris triduana gerit , facit esse fidelem Exempli mensura sui , tandemque coactum Poena magistra docet Dominum ne respuat ultra Post triduum superasse chaos ; cum coeperit ipse Sic uisus reparare suos , quod ab orbibus atris Et squamae cedidere graues , natura quod anguis Ferre solet , ratione uiget . 
Iudaea uenenum Semper ab ore uomet crudelior aspide surda ; Perfidiae coluber Synagogae sibilat antro . 
Discipulis Saluator ait : " Calcabitis angues , Purior obsequiis ut sit caelestibus actus . 
" Vipereum iacit ante nefas et proelia doctor Mox meliora gerit ; qui cum superasset iniquos , Insidias meruit portis euadere clausis ; Sporta solens texi iuncis palmisque uicissim Tegmina dat Saulo retinens in honore figuram Ecclesiae , nam iuncus aquis et palma coronis Semper inest : Iuuat Ecclesiam baptismatis unda Martyriique cruor ; dudum uescente caterua Nutriti sub dente cibi distendere septem Sportarum coepere sinus ; tot in orbe profecto Ecclesias Scriptura canit quod Spiritus illic Sic operator adest et signat nomina uirtus , Cum tamen Ecclesiam celebremus in omnibus unam . 
Protegit ergo uirum species cui militat ipse Vas in uase manens , atque hac duce tutus ab hoste Egreditur , cunctis ductor cui uincit in armis . 
Peruigil excubiis commissi Petrus ouilis , Postquam cuncta uidens lustrauit in ordine sanctos , Per Lyddae tulit arua gradus , ubi moenibus adstans Respicit Aeneam defunctis uiuere membris Atque anima , nodis laxata mole solutis , Non moriente mori , " Surgens , paralytice " , dixit " Vectorem compone tuum nec reddere tardes Officium , portate diu . 
" Quo munere uocis Stringitur in solidum qui fluxerat antea neruis . 
Tunc iterum formatus homo longique cadauer Temporis exstinctos ad uitam surrigit artus Seque leuans uacui linquit monumenta cubilis , Quod misero pars mortis erat . 
Plebs cuncta per illam Coepit stare uiam , multisque superuenit ampla Vnius languore salus tactoque liquore Expulit inclusi sua mox contagia morbi Fonte lauans animas alieno robore firmas . 
Eloquar hic sacrae quae sint arcana figurae , Si mihi corda mouet , cuius uox corpora reddit : Octo quod annorum languoris proditur aetas , Iure per hoc tempus membris defecit ademptis Antiqua sub Lege iacens ; iugulantia quippe Vulnera semper habent quorum fit saucius infans Octauo ueniente die ; sanauit ab illa Parte grauem lacerumque diu discrimine carnis In liquidis solidauit aquis , octauus ut aegrum Solueret a plagis exstincti corporis annus , Quo numero ueniente die sollemne resurgens Iam Christus sacrauit opus . 
Stat temporis usus Sed uoto meliore redux ; hinc uulnera serpunt , Hinc ablata ruunt ; ibi subdit regula poenis , Hic purgat medicina uadis , spatioque priore Dudum laxa neci stringuntur membra saluti . 
Signatis etiam numero paralyticus annis Ille iacebat iners , cui proxima mota Siloa , Heu ! 
Nullas praestabat aquas . 
Piscina ligata Porticibus Iudaea fuit ; namque atria quinque Ad sua claustra tenet per quinque uolumina Moysi Legis adepta modum , cuius circumdata gyro Debilis aeternum uidit sine munere Iesum In libris aegrota suis ; hinc eripit unum , Cui ueniens peccata tulit . 
Quam rite figuram Mundus ubique gerit ; quem postquam sabbata soluens Impulit ad fontem , superauit gratia legem . 
Petrus ad Ecclesiam reuocat documenta Magistri , Cuius in orbe manu paralyticus exsilit unus , Et gradiente fide sua uincula proicit orbis . 
Te quoque , laude potens , caelestibus inclita signis Carminibus , Ioppe , canimus , qua sede Tabitha Mansuras fundebat opes et semper egenis Munere mater erat , quae uitae tempore clauso Ponitur in medio , lacrimis plus lota , feretro , Post funus uictura suum . 
Fiducia Petrum Euocat ; ille gerens diuini pignus amoris , Vt numquam pietate uacet , quod uota requirunt Praestaturus adest . 
Lugentia tecta petenti Stant inopes uiduique greges et bracchia monstrant Exuuiis onerata suis , quas Dorcadis ipsis Texuerant dederantque manus . 
O qualia feruens Implorat fomenta dolor ! 
Non murmure tristi Affectum pietatis agunt nec ab ore frequentant Instrumenta precum qui , quod bona facta merentur , Officiis uoluere loqui uocisque repulsam Elegere suae , lateant ne uulnera cordis Quae lacrimis fecere uiam . 
Facunda gementi Materia est dixisse nihil , nimiumque sonora Causa petit quod lingua tacet nec cessat ab aure Clamosa pulsante fide , qua Petrus aditur , Qui mentes audire solet ; iubet ocius omnes Ire foras flexoque genu fit pronior aruis ; Tunc magis alta petens oratio fusa Tonanti Mox super astra uolat , propriis quae clauibus intrat . 
Dic ubi sunt , mundana , tuae , sapientia , leges , Quae uirtute ? 
Negas in se corrupta reuerti Quae uitam de morte uides ! 
Vt munera Petrus Sensit adesse Dei quibus est reddenda saluti Quae defleta iacet , fatur conuersus ad illam : " Surge , Tabitha . 
" Vocata redit lucique reducta Se stupuit superesse sibi , quam protinus ipse Prendit et erectam turbis gaudentibus offert . 
Illa manus meruit Petri contingere dextram Pauperibus quae larga fuit , qua uita reuertens Cetera membra leuat corpusque itura per omne Hanc subiit quae causa fuit . 
Si iure mouemur , Instaurata dies animae patet apta figuris , Quam nimis antiqui depresserat umbra pericli Ad uocem conuersa Petri : caput ante grauatum Legis in obscurae gremio uelut altera surgens Ecclesia praesente leuat , tenebrasque repellit Lux operum comitata fidem , quae legis ab ore Non fuerat promissa salus , quia fonte renatis Gratia perpetuae coepit dare munera uitae . 
Caesarea uenerandus erat Cornelius urbe , Gentili de stirpe satus , quem dedita causis Vita piis sacrauit aquis , coepitque gerendo Credere qui gessit quicquid baptismate lotis Consueuit praestare fides ; nam missus ab astris Angelus hunc adiens " Summi conspectibus " inquit " Stant Domini quas spargis opes , quae uerba precaris ; Praemia ne desint uirtutibus , accipe certam Huc Petro ueniente uiam . 
" Sic uoce coruscans Nuntius aeternis fixit mandata lauacris . 
Nona fuit tunc hora , magis qua rectius hora Prodiret iam trina fides : Quod tertia simplex , Hoc iterum ter trina docet , sacramque figuram Singula ter faciunt , et ter triplicata fatentur . 
Haec est nona potens oculos quae reddidit orbi Post tenebras remeante die cum protulit ortum De radiis lux nata crucis cunctosque repleuit Hoc sine fine iubar ; nam mundum constat onustum Gentibus esse locum , quibus in baptismate lotis Plena repurgato fulserunt lumina mundo . 
Hanc solet ille sequi denarius omnia donans , Quem praecepta decem seruantibus arbiter offert Nec sinit ut tardos praecedant aere priores . 
Temporis huius opem quam sacri fontis adiuit Praeuius , o utinam nostrae petat actio uitae Mortalisque sibi studium proponat origo , Vt credentis amor rerum speculetur honorem Et ferat exemplum meritis qui praebuit undis ! 
Iamque capax fidei Cornelius indice uoto Ad Petrum tres ire iubet : Confessio trina Sic ueniet generantis aquae numerumque per ipsum Europae atque Asiae Libyaeque tenebitur oris . 
Ardua progreditur cenacula Petrus adire Iam medio torrente die : Locus instruit altus Despiciensque solum Petrum caelestia semper , Non terrena sequi ; sextae quoque circulus horae Detegit aetatem qua Christus uenit in orbem Largiri saluantis opem ; numerusque dierum Praetulit exemplum quo condidit antea mundum , Quem uetat hac eadem ueniens aetate Redemptor Peccati ditione premi ; sic denique sexta Fertur et illa geri ; fessus de calle Magister Cum putei super ora sedens per uasa puellae Pocula quaerit aquae , requiem facturus ubique Ecclesiae de fonte suae . 
Qua Petrus in hora Esurit , ille sitit pius ad sua dona Magister Addere semper amans ; cui nominis auxit honorem Dat pariter nutrire fidem ; laetabitur orbis Hac saturante fame quae munere pinguior omni Deliciosa fluit nullumque relinquit inanem Perpetuas latura dapes . 
Qui soluere nosti Excute , Petre , meae retinacula tarda loquelae Deque tuis epulis exhaustae porrige linguae . 
Clauiger aetherius caelum conspexit apertum Vsus honore suo ; demittitur inde figura Vasis , ut in terris sit uisio corpore Petri Omnia posse capi , qui quicquid sumit edendum Ecclesiae facit esse cibum . 
Praefertur imago Quattuor ordinibus se submittentibus : Vna Ecclesiae forma est , quae quattuor eminet orbis Partibus et laxat totidem praeconibus ora Omne genus retinens uolucrum pecudumque , ferarum Reptiliumque simul ; mortalibus ista cohaerent Ex meritis uitiisque suis ; patet ergo quod Auctor Iussit in Ecclesiae transfundi uiscera gentes , " Macta et manduca " dum praecipit , " abstrahe quod sunt Et tibi fac similes " ; qui uertitur alter habetur ; Denique Saulus obit , quia Paulus uiuere coepit . 
" Absit " , Petrus ait ( quanta est reuerentia sancto Legis ) et esuriens oblatas respuit escas . 
Ter sonuit Domini uox , quae dictata saluti est : Hoc Genitor Natusque simul sanctusque peregit Spiritus ; huic fidei pugnax cadit Arius unum Personas tres esse negans ; Sabellius unum , Sed Patrem confessus , ait , qui deinde uicissim Filius et sanctus dicatur Spiritus idem , Sed totum sit ut ipse Pater , quodque ordine trino Continet unus apex hic diuidit , ille relinquit . 
Victus uterque iacet ; nam iussio trina monentis Personis numerum uirtutibus indicat unum , Quo uocat imperio gentes ; hoc credere fas est Si uolumus complere fidem ; facis omnia , Christe , Sanguine munda tuo , lateris qui fluxit ab ictu Discretae coniunctus aquae ; maculosus oberrat Anguis et exstinctum lymphis gemit esse uenenum . 
Comperit accitus quae sit sua uisio Petrus , De merito qui nomen habet ; nam Petrus Hebraeo Agnoscens sermone sonat ; pro munere Christus Sic uocitare dedit quo cognoscente patescit . 
Descendit uisurus eos quos miserat illuc Qui laticum quaesitor erat . 
Descendere Petrus Dicitur ad plebem ueniens gentemque nouellam Quae necdum cognorat aquam ; pars mersa profecto est Sacro fonte carens , cuius uia ducit euntes Ad patriae melioris opem , qua pergere cessans Non intrat quo uita uocat . 
Comitantibus isdem Cornelii properat , caelestia regna daturus , Sanctificare domum , genibus quem poplite flexo Non sinit aduolui ; gratis dare munera suetus Arcet honoris opus . 
Caput hinc nouus erigis orbis , Qui percussus eras antiqui dente parentis , Natalemque tibi fons reddidit ; edite rursus Ne preme colla tuis , alienis libera , culpis . 
Vt primum fari sublimia dogmata Petrus Coepit et aeterni mysteria pandere Christi , Magnanimes stupuere uiri uocemque sequentes Inuenere uiam . 
Quid non credentibus offert Indubitata fides ? 
Cui numquam munera tardant Nec faciunt diuina moram ; mox Spiritus almus Indulgens uarias opulento munere linguas Compleuit sine more domum ; baptisma frequentat Petrus , ut ablutos flammis purgaret in undis . 
Exemplo caret iste locus , quo Spiritus almus Praeuenit quas sanxit aquas ; qui talia semper Addere dona solet solisque ex fonte renatis Imposita properare manu ; gerit ista uicissim , Ne quisquam putet esse suum meritisque uenire Quod uariat qui sponte parat ; nam Spiritus almus Nescia mensurae fert praemia , plusque ministrans Quam sperantis erat praecedit gratia uotum . 
Peruenit hinc abiens sublimem Petrus in urbem Quae retinet uexilla crucis ; plebs cuncta requirit Cur introisti ad uiros praeputium habentes Gentibus unde salus ; aperit quibus omnia doctor Subiungensque monet numquam fas esse negari Quae ueniunt bonitate Dei ; sententia uoce Digna pii monstrare palam custodis amorem , Vt uelit ad cunctos caelestia regna patere Qui tenet has sine fine fores . 
Quid , turba , querelis Gaudia nostra teris ? 
Non sunt noua munera Petro Tot uicibus signata prius cum nominis almi Huic Christus dat laude frui , quem iura locauit Ecclesiae portare suae , cum litore naues Prospiciens adstare duas praecepta ministrans In Petri uult puppe uehi . 
Synagoga profecto Sicca remansit humi postquam doctrina Magistri Ecclesiae dedit alta sequi ; stat perfida terris Iam pelago currente fide ; sua quippe figura Haesit utrique rati : Ioseph Iudaea uocabat Hunc natum cui Petrus ait : " Tu , Christe , probaris Filius esse Dei . 
" Pars haec defigitur aruis Quae cecidit terrena sequens ; processit in altum Quae creuit diuina loquens cum pisce sine ullo In tenebris captura fuit . 
Nam tempore lucis Lux quia Christus adest , spoliat uada salsa draconis , Vt cunctos ad litus agant sacra retia fontis Et de caerulei rapiantur fauce profundi . 
Nam mare mundus erat , cuius de gurgite Petrus Humida lina trahens uerbo piscante carinas Compleuit maiore sinu , quia turba duobus E populis uentura foret ; gentesque leuauit Tunc famulante salo plenaque in puppe fatetur Ecclesiam , cuius placida statione recondit Quod Domini sermone capit , qui dixerat ante Esse alias quas quaerat oues ; has nempe parabat Quas nunc rite uocat , per quas clementia Petri Congregat aethereis humana peculia saeptis . 
Non deerit sua fama locis . 
Petrus omnia prendens Bethsaida satus urbe fuit , quae nomine Hebraeo Venatorum est dicta domus . 
Quam uerus ab illa Ecclesiae uenator adest , qui cuncta peragrans Cinxit et ad fidei collegit retia gentes ! 
Clauditur obscuro , sed non sine lumine , Petrus Carcere , nec possunt tenebrae caligine furua Ecclesiae celare diem ; commune per omnes Supplicium timor ille facit ; custodia Petri Publica poena fuit ; proprium sed pastor ouile Seruato custode regit , quem ditat honore Ter Dominum confessus amor ; de nomine petrae Nomen Petrus habens aeterna uocabula portat , Fundamenta gerens numquam passura ruinam . 
Exspectate tuis cunctoque in tempore carus Et nobis iam , Petre , ueni ! 
Simul omnibus exi Quos stimulat nunc cura prior ! 
Iam nocte profunda Angelus astra ferens ergastula candidus intrat Se comitante die ; caeli ueniente ministro Carceris umbra fugit ; pulsae periere tenebrae Lucifero radiante nouo ; color exulat ater , Et mutata uident nocturna crepuscula solem . 
Custodum uallante manu inter uincula Petro Corpore somnus erat ; sed cum uigilaret in illo Quae nescit dormire fides , hoc Cantica clamant : " Dormio corde uigil . 
" Laeti documenta figurae Discite , qui liquido meruistis fonte renasci , Et quae forma manet sacrato in corpore Petri Cernite corde pio : Docet hanc uirtutis apertae Angelus ipse uiam ; tangens latus impulit in qua Ecclesiae stat parte caput ; qua nuntius ortam Nouerat , inde leuat . 
Lateri subnexuit arcae Ostia sancta Noe clausis animalibus ; hinc est Diluuio uastante salus . 
Producitur Eua Dormitante uiro lateris generata propago , Nomen habens uitae , si numquam culpa fuisset , Sic mansura magis . 
Christus post , mysticus Adam , Dignatus dare membra cruci atque in carne perempta Morte premi qua uita redit , noua dona liquoris Per lateris sacrauit iter . 
Nunc angelus illa Petrum parte uocat , mens credat ut omnis in ipso Ecclesiae constare decus teneatque superno Assertore fidem , quo calciamenta monente Hi meruere pedes , tetigit quos dextra Magistri , Quae totum mundauit aquis . 
Gradientibus illis Conclusae cessere fores ; putat omnia somno Ludificante geri , cui praemia uera parauit Maiestas ignara doli ; iam ferrea claustris Porta patet , rigidi laxant sua uincula postes . 
Gentibus abscidens durae feritatis acumen Aspera cuncta domat , ne ianua fixa uetaret Orbis iter quo cursus erit . 
Dic , gloria rerum , Ferrea quid mirum si cedunt ostia Petro ! 
Quem Deus aetheriae custodem deputat aulae Ecclesiaeque suae faciens retinere cacumen Infernum superare iubet . 
Mox liber ab hoste Diuinum celebrauit opus , quem prima puella A tenebris remeare probat quia gratia Christi Rem dedit esse parem : Visus adit ipse resurgens Femineos ; loquitur redeuntis gloria carnis Ad sexum quem mater habet ; patet hinc quoque uatem Ecclesiam sensisse suum , quae gaudia portet In cunctum diffusa gregem . 
Quis talia fando Explicet aut uerbis attollat pondera rerum ? 
Maximus ille pauor gelidos qui strinxerat artus Laetitiae mensura fuit ; manet omne per aeuum Pignoris huius apex et sideris obtinet instar , Corpore quod Petrus sacrauit et angelus ore . 
His solidata fides , his est tibi , Roma , catenis Perpetuata salus ; harum circumdata nexu Libera semper eris ; quid enim non uincula praestent Quae tetigit qui cuncta potest absoluere ? 
Cuius Haec inuicta manu uel religiosa triumpho Moenia non ullo penitus quatientur ab hoste . 
Claudit iter bellis qui portam pandit in astris . 
Spiritus accensam uerbo radiante lucernam Sub modio lucere uetans " Secernite Saulum " Dixit " in oris opus " . 
Quem mox sacrauit euntem Imposita Petrus ille manu , cui sermo Magistri Omnia posse dedit . 
Cyprum Salaminaque linquens Pergit adire Paphum , quae fertur amoribus olim Dedita sacrilegae mansisse libidinis antrum Aligerosque uagos studio coluisse procaci . 
Hinc operum procedit apex , quia gratia maior Ad delicta uenit ; culpas huic posse remitti Exemplum iam Paulus erat . 
Quam splendida laudum Materia est adiecta uiro ! 
Primordia casta In luxus regione serit , fructusque pudicos Multiplicat lasciuus ager . 
Cui nescia post haec Difficilisque foret cum sic uideatur honestas De turpi coepisse loco , pars ne qua uacaret A meritis ieiuna ? 
Tamen molitur iniquus Eloquio certare magus ; contraria semper Virtuti fecere uiam ; iaculata retorquens Ecclesiae bellator ait : " Fallacia monstrat Quo pereas genitore satus ; confinia mortis In tenebris patiere tuis , neque cernere solem Tempus adusque datur rerumque attendere formas Artificem quibus esse negas . 
" Tunc nubila uultum Caeruleis fixere notis , et pectoris atri Venit in ora color ; quaerit iam calle negato Quo duce tutus eat , cuius pede gressibus instet , Quis tribuat miseratus opem ; uacuasque per auras Erroris palpauit iter . 
Pro consule Paulus Mox didicit lucere fidem , cui causa uidendi Nox aliena fuit . 
Non sunt noua , Paule , salutis Obsequia ; e tenebris lucem bene surgere nosti . 
Omnia secretam reserant documenta figuram : Si libeat uigili pulsare latentia sensu , Iure docens Paulus miracula condere coepit Ex oculis , iubar unde sui micat altius oris Amisso crescente die ; sic nuper iniquum Subdere dignus erat tenebrisque fatentibus hostem Vincere qui caecus meruit sine fine uidere . 
Antiochi dictam de nomine uisitat urbem Paulus et extemplo properat dare uerba cateruis Quas synagoga tenet dextraque silentia mandans , " Nostis " ait " patribus tellus Aegyptia nostris Qua posuit feritate iugum , crudelibus aruis Quos rapuit per signa Deus , quibus omnia cedens Mutauit natura uices cum uirga fugauit Terga maris fluctusque suis stetit exul ab oris Puluereo de calle placens pontique facultas Obsequio est subiecta pedum , redeunte profundo Naufragium factura reis , quae uertere iussa Per uarios sua iura modos his strauit arenas , His cumulauit aquas ; iustis uia , sontibus unda . 
Cum percussa silex uenis spumauit apertis Aequoreos enixa lacus de uertice sicco Flumineum largita uadum , non pristina morem Gessit origo suum ueterem nec praebuit usum Dona nouella ferens , quam lex aeterna coegit Non innata sequi disiunctaque semine monstrans Posse dari , de rore dapes , de caute liquores . 
Nam ne pauca piis fluerent miracula causis , Saxa uomunt latices , et inundant nubila panes , Aeriusque liquor solidis induruit escis , Quaeque diu uacuas tenuerunt agmina fauces Frugiferis saturantur aquis , nimbique coloni Dant epulas , pluuiamque uorant , et manditur imber . 
Sic inuicta manus , sic gratia plena Creantis Scit querulos nutrire greges et ponere sacros In patria meliore choros , ut uentris amoeni Fructus ad aeternae florescat semina uitae . 
Dauitica nam stirpe satus genetrice Maria Christus adest , quem tota canunt oracula uatum Venturum sub carne Deum seseque creantem Virgineos intrare sinus . 
Euoluite quicquid Sabbata uestra tegunt : Typicae documenta figurae Perspicitis fulgere sacri praesepibus Agni , Cuius ab igne senes hauserunt dicta prophetae , Et dedit ante loqui quod coepit postea nasci . 
Clamauit uirtute potens Baptista Iohannes : " Non ego sum ; post me ueniet cui tangere non sum Calciamenta pedum dignus neque soluere summam Quae ligat excelsas humilis corrigia plantas . 
" " Quam bene uox Pauli cecinit praecepta lauacri Permiscens antiqua nouis ! 
Nec Epistola cessat Haec iterare docens : " Patres baptismate nostri In Rubro fulsere freto sub nomine Moysi Per legem cum petra simul sequeretur euntes ; Nam petra Christus erat . 
Quid , adhuc , gens dura , requiris ? 
In libris sonat ecce tuis : " Ne credere tardes . 
" Consule signa maris , quae mystica dona susurrant Temporibus uentura crucis , cum sanguine Iesus Tinxit aquas laterisque uno de uulnere fluxit Quod uitae tria dona daret . 
Rubor aequoris ille Causa futura fuit : Sic Conditor abluit omnes , Sic emit ; hic pretii color est in gurgite ponti , Apparentque uado miracula debita ligno . 
Saepius obscuris radios infundere feruens Mentibus haec rursus memorauit in ordine Paulus : " Postquam signa Dei carnis uestitus amictu Christus ubique dedit faciens manifesta quod orbi Venerit ipse salus , stimulis agitata furoris Impia turba fremens petit hunc a iure Pilati Suspendi figique cruci : Terrena propago ! 
Vota quod optanti non possint omnia ferre , Sponte salutiferi cesserunt munera Christi , Qui libertatis pretium tibi uenit ab astris Perdita restituens tumulisque iacentia tollens . 
Respice quam proprio maneas obnoxia regi ; Ne pereas , uult ipse mori ; post tristia facta Quin etiam custode dato signare sepulcrum Ad geminum uoluere nefas Dominoque paratam Surgendi damnare uiam . 
Pro caeca uoluntas ! 
Quae putat aeternum mortali lege teneri Et non posse sibi post funera reddere membra Qui totiens aliena leuat . 
Meministis ab ore Dauiticae resonare lyrae : " Corrupta uetabis Sanctum nosse tuum . 
" Poteratne in puluere leti Ferre moras qui uita manet , quem suscitat Auctor Nil patiens de morte Deus ? 
Mors denique uicta est Vincendi transgressa modum , quae iudice tacto Linquere iussa reos , spoliis uacuata uetustis Per sua bella cadit ; ueniensque absoluere uinctos Non retinendus erat ; sors ultima coepit Auerni Iam uita praesente mori , quaeque omnia subdens Ante fuit , tunc ipsa perit ; triduoque peracto Lucis iter quod fecit adit , quo tota resurgit In Domino natura suo ; de lege uidetis Laxari non posse neces ; hunc quaerite cuius Sanguine mundati regno sociamur herili , In cuius iam parte sumus sub pignore carnis Quam uoluit portare Deus . 
" Tunc dogmata quosdam Ecclesiae dant ista uiros . 
Vetuere loquelas Vlterius proferre pias . 
O semper inanis , O sterilis Iudaea tibi , quae semina uitas , Ne fructus afferre queas ! 
Quibus ore magistro Paulus ait : " Vos ista quidem , uos nosse deceret , Ast aliis hoc lumen erit , nam Scripta fatentur : " Lumen in extremis posui te gentibus esse . 
" " Gentiles stupuere globi fontemque secuti Sumere promissae cupiunt nouitatis honorem Et lympha genetrice sati meruere renasci . 
Conuenior ratione loci pro munere tanto Historiae pulsare fidem , quae prodidit olim Cum populos gentesque duas in uentre Rebecca Ferret et angustis includeret agmina muris Consuleretque rogans oranti corde Tonantem , Responsum meruisse Dei : " Prior " inquit " in istis Inferior breuiorque manet , maiorque minori Seruiet , et iuuenis palmae potietur honore . 
" Quicquid in hoc utero fecunda puerpera gessit , Ecclesiae conceptus habet , formamque sequentem Gentilis concursus agit , qui crescit in aluo In qua uictor erat ; quod iam meminisse necesse est Et studiis celebrare bonis , famulemur ut illi Cuius ab affectu nos contigit ante uocari Quam nasci , qui dona prius quam tempora praestat . 
Iamque Lycaonios incedens passibus agros Lystram Paulus adit . 
Fuit hac tunc claudus in urbe Supplicio comitante satus , uestigia ferre Nescius ex utero ; membris pars coeperat aegri Se nascente mori . 
Comperto dogmate Pauli Quo monitore piae tendunt ad sidera mentes , Mox uoluit diuina sequi . 
, claude , iacebas Has primum graditure uias ; petis aethera sensu Cum necdum mouearis humo , pedibusque negatis Longius ire uales . 
Paulus speculatus in imo Pectore quid caperet claudique fidelis amorem In uerbo iam stare Dei sic clarius infit : " Surge citus rectusque tuis imponere plantis ! 
" Exsequitur praecepta salus , et calle nouello Progreditur persona uetus motuque frequenti Pulsat ubique solum perque omnia currere temptans Saepe timet , quod nescit , iter , modo gressibus ortus Annoso languore senex ; quod ut agmina cernunt , Exclamant diuumque uocant ac serta ministrant , Vt mactanda feri procedat uictima tauri . 
Paulus ad haec tunicam rumpit festinus aperta Sic prohibens ratione uiros : " Sollemnia nobis Cur , precor , ista datis , fragili quos corpore constat Terrena sub lege premi ? 
Fuit impius olim Religionis honor , cum numina fusa metallis Artifices timuere sui , cum templa dicarent Abscisis de rupe deis . 
Tunc forte licebat Innocuos mactare greges fibrasque tepentes Consulere et uocem pecudis morientis in extis Quaerere ; nunc libeat uanis cessantibus aris Aeterno parere Deo , qui semina uitae Praebuit et uariis prouentibus arua locauit , Cuius ab imperio plenis consurgit aristis De grano moriente seges palmesque recisus Vulnere conceptas fecundius educat uuas , Quo moderante polum succedunt solibus imbres , Tempora temporibus , quae cum fugitiua recurrunt Post sua terga , uagi constantia permanet anni . 
Discite iam uerum sacra de Virgine natum In terris celebrare Deum nec uota feratis Lanigero damnosa gregi , quos liberat Agnus Vnicus , ablutum qui sanguine comparat orbem . 
" His dictis instructa fides ; sed corporis usus In geminum processit opus duplicemque figuram Personat una salus , toto quod in aequore mundi Ecclesiae duo sunt populi per uerba duorum , Cui plenas captura duas facit esse carinas . 
Namque haec humano generi collata uicissim Claudorum docuere pedes , quibus adstat imago Singula quaeque gerens , populo communis utrique . 
Quem Petrus antiquis tribuit consurgere plantis Ad portam uicinus erat ; gens uenit ab illo Circumcisa loco , Psalmi , Lex , atque Prophetae Cui Christi cecinere diem . 
Quem Paulus ab aruis Erigit ad templi numquam consederat aedes Longinqua tellure iacens , quia gentibus orsus Coepit ab ore pio solidae uestigia mentis In turbas proferre rudes populoque mederi Quem latuit uox prisca Dei . 
Sic claudus uterque Cum properat , genus omne leuat , gentisque salutem Personae signauit iter , quae gloria rerum Contulit ut Petro Paulum gerat ordo secundum , Qui fundamentis manet architectus in illis . 
Vt tamen Auctoris memoremus ad omnia laudes , Hi duo sunt caeci properantibus undique turbis Qui Domino dixere simul : " Fili optime Dauid , Da tenebras exire graues , da cernere lucem Quam nescimus adhuc ! 
" Subitum tunc illa medelae Semper amica manus iubar intulit , atque reliquit Nox oculos , exulque dies illuminat orbes , Expauitque redux inopina crepuscula uisus . 
Hos populos liquet esse duos quos noxia uenae Caecauit natura suae ; clementia Iesu , Cum celebrauit iter , cum tempora carnis habere Se uoluit , de luce nouat purgatque figuram Quam delicta dabant , moxque integra fulsit imago Quae meruit sentire Deum : Pars iuncta cerebro Maxima sunt oculi ; creat hos in munere Christus , Qui caput et splendor rerum est . 
Pars omnibus ima Sunt in fine pedes ; hos sanat in aggere cura Vocis apostolicae , quoniam speciosa uocantur Quae pacem cunctis portant uestigia terris . 
Exortum est lumen tenebris per dona Magistri . 
Hi statuunt gressus quibus est sors tradita uerbi , Vt uigeat medicina sequens bonitate prioris Paulatimque salus in totum transeat orbem . 
Iam rabidas hominum Paulus superauerat iras ; Velificante fide subitas uomuere procellas Iudaica de nube doli non primitus ulli Posse lauacra dari quam circumcisio carnis Accedat de Lege Dei . 
Gens dura , quid ultra Ad lapides ferrumque uocas ? 
Hoc umbra figurae , Non species mansura fuit ; simulata relinque , Quae iam certa uides ; Christi processit ab ore Vita manens omnesque iubet de fonte renasci Qui ueniunt . 
Cur membra secent partemque resoluant Cum totum saluare queant ? 
Ne quaere uetusto More premi nouitatis opem deflexaque retro Lumina constitui postquam uia rectior omnes Dirigit et caesis illustrat sentibus orbem . 
Lite sub ambigua Paulus loca tendit ad urbis Cui radiant monimenta crucis sanctosque reuisit Iuris apostolici proceres , quibus omnia praesens Quae sint gesta refert . 
Petrus , cui maxima cura est Commissos augere greges , ad pascua cunctos Se duce laeta uocans has explicat ore loquelas : " Cernitis Aeternum saeclis memorata uetustis Quae populo docili cecinerunt ore Prophetae In nobis complesse Deum , qui maluit emptor Omnibus esse salus , nullum discernere passus In pretio quo uita redit ; mihi iussit apertam Gentibus hanc monstrare uiam ; quid uota morari Tardarique iuuat , quidue haec aenigmata cana Misceri cum luce noua ? 
Quos gratia purgat , Vt ueniant lex nulla uetat . 
Caelestis amoris Materia est festina fides ; hanc Christus adoptat , Hanc facit esse suam ; qua quisque merebitur uti , Circumcisus adest et iure renascitur undis . 
" Pastorem statuere sequi ; placet ergo ministros Ire simul scriptisque piis absoluere gentes ; Hoc illis non stare iugum ; tamen esse cauendum : Ne simulacra colant , quorum libamina semper Exsecranda forent ; ne suffocata cruore Quae maculantur edant ; ne saeuior hoste libido Hos impura premat quos lux baptismate mundat . 
Clarius ut liqueant huius documenta figurae , Et progressa prius cur iam discedat imago , Principium meminisse iuuat : Deus inquit : " Abraham , Vt testamentum tibi nunc subolique perenne Constituas in carne meum , praeputia ferro Circumcide libens et foedera necte superna . 
" Secretam scrutemur opem , uideamus in isto Vulnere pacta Dei quae testamenta recondit Praescius , ut terris consortia iungat Olympi , Quae didicit iurare puer qui primus ad undam Repperit ecclesiae currentem fonte Rebeccam . 
Corporis ille locus quo circumciditur Abram Luxuriam lasciuus habet uitiique minister Naturae sub lege iacet ; pater ipse futurus Seminis unde salus ad uitam pullulat orbis Euacuat quod culpa grauat ; truncata libido Virgineum promittit opus ; haec namque propago Diuinum concepit iter ; hinc sacra Maria est Ad partum generata nouum , quae coniugis expers Mater inest , natusque Dei de uirginis aluo Emicat atque hominem Mediator in omnia complet Hinc terrena leuans , illinc caelestia praestans . 
Praeterit ergo uetus Christo nascente figura ; Haec facies ius omne nouat , cultroque fugato Spiritus ardescens cor circumcidit in undis . 
Qui sanantur aquis ne figant uulnera membris . 
Nescius interea curis laxare quietem , Paulus in orbe docet uerbique ligonibus omnes Excolit et fidei cogit flauescere messem Errorum fugiente gelu ; quem Spiritus almus Haec Asiae proferre uetat , nec Mysia quiuit Diues agris huius tunc semina ferre salutis , Fecundo ieiuna solo . 
Vir quippe Macedo In somnis haec uisus ait : " Miserere , precamur ; Illyricos dignare sinus . 
" O gratia quantum Improuisa parat ! 
Subito flammantur amore Qui positum iam tempus habent . 
Sic nocte fugata Doctiloquus conuertit iter , fructuque loquelae Vescitur esuriens Macedonia perque soporis Dona salutiferam meruit comprendere linguam . 
Quaestio crebra sonat : " Si plenus munere largo Praedicat Omnipotens : " Non ueni perdere mundum Sed saluare magis " , faciat quae causa negari Haec aliis aliisque dari , cum prodiga Iesu In commune uelit pietas succurrere cunctis ? 
" Suppetit affatim exemplorum copia , nosque Lectio multiplicem docet hac in parte figuram , De qua pauca canam : Luca narrante relatus E populo quidam Christo comes ire rogabat , Quem se cum prodire uetat , qui deinde tacentem Sponte uocat . 
Nouit mundans interna Magister Quae uerbum iam corda ferant , quos obstruat intus Error iniquus adhuc , ut tunc doctrina ministret Officium cum tuta uenit , " Ne sancta " , quod inquit , " Incipiant uiolare canes coenoque grauati In margaritas uertant contagia porci . 
" Altera res etiam superest in carmine dura , Sed quibus ex ueteri patuerunt omnia fonte Ore datas tenui facile est aduertere guttas : Exodus ille liber memorat uelamina sacri Pontificis , qua nempe queat splendescere ueste Officiique habitum nitido componere cultu ; Qui segmentatus mediis altaribus adstat , Quas inter species parili numerantur amictu In femore exuuiae , quibus indumenta pudori Progrediens ad templa locet stupeatque sacerdos Obstrictis renibus mysteria castus adire . 
Quod statuit lex prisca magis deuinctaque iussit Tunc haec membra tegi quae possidet atra libido Cum properat libare Deo , laxata relinquens Coniugio post sacra tamen , ne parcior usus Ad subolis non staret opus sterilisque marito Connubii frigeret amor , cum certa propago Hoc sollemne gerens nullos admitteret umquam Externa de stirpe uiros , ubi nomine prisco Ex adytis perdurat honor prolesque per aeuum Sanctificanda redit . 
Vicibus supplenda creandi Ecclesiae nunc alma fides sine fine pudicos Pontifices iubet esse suos et quaerit in omni Cauta tribu quos rite probet , nec sanguinis iste Sed meriti successus erit . 
Tamen illa figura , Qua sine nulla uetus subsistit littera , demum Hac melius nouitate manet uariatque recurrens Alterna ratione uices , ne forte sacerdos Tunc generare uelit cum necdum mente capaces Cernit adesse greges cumque instat , nouerit ardor Discendique fames ut apertius ora resoluat , Ne quisquam ieiunus eat . 
Nam semine uerbi Prolem posse dari Paulus quoque saepius inquit " Filioli " dicendo " mei . 
" Iuuat ergo parumper Eloquium genitale premi studiumque docentem Dispensare suum , laxans pro tempore uires Ingenii strictasque ferens , ne fusa profani Conculcata terant , mundatis sancta reseruans . 
Fas uetat inde queri ; culpis hoc imputet Adae Venae poena suae ; quid enim rea fauce parentum Progenies sibi iure petat ? 
Sator ille benignus Ni donare uelit quicquid temerarius error Corrupto natale tulit , uia sola salutis Affectus parcentis erit ; miseratio semper Conditione caret ; praestans indebita , Christus His pius accelerat iustusque his munera tardat . 
In Macetum terris cum moenia nota Philippi Doctoris celebraret iter , bacchata puella Sub stimulo Pythonis ait : " Paulum esse ministrum Aeterni scitote Dei . 
" Professio uera Mendaci de teste sonat , uocemque fidelem Perfidus auctor habet ; sed non defertur honori Quod cogit formido loqui , nec mente cohaeret Nudus amore timor . 
Paulus miseratus ab atro Daemone corda premi nolensque licere profano Diuinas aperire uias " Fuge " dixit " et ista Vlterius temptare caue ! 
" Nil iussa moratus , Hostis abest , uacuamque domum possessor iniquus Deserit , ac profugo mulier sanata periclo Conticuit de laude uiri ; quae coepta peregit Plusque tacens hoc esse docet , de munere uulgi Haec quaestum faciebat heris , quos turbidus implet Quo caret illa furor , populique procacis in aure Seditione fremunt Romanis obuia sacris Sacra dari ritusque nouos exire per orbem Et ueteres cecidisse deos . 
Tunc agmina raptim Fustibus innumeris eliso corpore Pauli Conueniunt ubi carcer erat , quem sedibus imis Includunt comitante Sila , uestigia quorum Ligno mersa cauo uinclis tenuere beatis . 
O felix de clade locus ! 
Cui clara refulgent Lumina pro tenebris , in quo dedit esse perennem Nox antiqua diem ; niueam translatus in aulam Ecclesiae cunctisque ferens modo dona salutis Quam bene carcer erat ! 
Tota concurritur urbe Qui primus noua tecta petat quiue oscula figat Postibus et tacta sacretur parte cylindri . 
Iam nocturna quies per corpora serpere fessa Coeperat ; exsiluit tellus imitata ruinam , Visceribus concussa suis , et claustra relaxans Mota uagatur humus , seruitque canentibus hymnum Tempestas famulata soli . 
Pro , quanta patescis A nullo superanda fides ! 
Veniente periclo Poena fugit , geminoque metu discrimina crescunt , Vt perdant tormenta locum . 
Tremefactus ab alto Excutiens sua membra toro cum libera custos Cerneret antra necis , gladii mucrone retecto In iugulum uult ferre manum ; sed non licet illi Paulo teste mori , cuius solamine uitam Repperit atque suo meruit de carcere solui ; Descendensque domum sacris fomenta ministrat Vulneribus liquidamque parat sibi redditus undam Caelestem tacturus aquam ; nam corda saluti Figere Paulus amans cunctos simul amne fluenti Diluit , aetherei patuit cui luminis ante Gratia non perimi , creuit post uita renasci . 
Blandiloquis olim capta est sermonibus Eua Deceptura uirum ; nunc improbus ora puellae Qui tunc daemon agit repetensque ad crimina sexum De quo praedo fuit , multis uentura canendo Peccati conceptor erat ; sed apostolus Adam Iam melior , caeleste leuans in imagine signum , Qui fuerat terrenus homo nec certa recepit . 
Nam fallit quod ab hoste uenit , metuamus ut omnes Hoc audire nefas nec corrumpamur amari Melle doli , si uera canat qui falsa ministrat . 
Ingeniis claras et linguis Paulus Athenas Ingreditur tumidamque feris conflictibus urbem Eloquio torrente premit , quem turba profari Doctisonis mirata modis " Quibus " inquit " ab oris Verborum fluit iste sator ? 
" Plebs nescia Paulum Semina ferre uocat fruiturque errore magistro Vera loquens ; namque hic fecundus in orbe uiator Ambulat atque colit , cuius labor omnibus instat , Vt crescat diuinus ager purgataque fructum Mens humana ferat , lolii ne sordeat herbis Quam segetes portare decet . 
Manus aemula cogit Ad proceres hunc ire simul , quibus edidit adstans : " Cecropidae , quos fama canit sermone diserto Gymnasiis uernare suis , ubi praesidet altus Sacrilegae nouitatis amor , uos cernimus aram Ignoto posuisse Deo , qui condidit astra , Qui pelagus terrasque dedit , quem uita parentem Vt moueamur , habet , cuius spiramus ab igne , Cuius imago sumus , de quo cecinere poetae Hinc hominum constare genus , quem praedico : " Cuncta Sanxit ab ore suo . 
" Cur haec diuina uocatis Quae facitis uacuoque metu caeleste putatis Auxilium quod gignit humus ? 
Natura metalli Visceribus iacet ima soli , quibus eruta sumit Ingenii fabricantis opem , seu numina templis Hinc ueniant seu uasa focis ; sibi causa timori est Ars operata deos ; Dominum super omnia fusum Claudere nemo potest paruisque artare figuris ; Quod capitur minus est spatio capientis . 
In auro Materia est ; opifex rerum non sustinet usum Quem simulant quos ipse creat . 
Quam dura luetis Crimina ! 
Quam stultam sese sapientia uestra Iudicii est sensura die cum corpora Christus Surgere cuncta iubet tormentaque fine carebunt Vtque reos cruciet , seruat quos deuorat ignis ! 
Sic caro iuncta Deo carnales expiat actus , Et commissa sibi coram hac examinat ultor Qua uoluit moriente pati , quam funeris expers Viuificare uolens post tartara reddidit astris . 
" Haec multos ad dona uocant . 
Dionysius ipse Primus in arce loci noua praemia iungit honori Complexusque fidem sic incipit esse sophista . 
O lupe , Paule , rapax ! 
Dedit hoc benedictio Iacob Nomen habere tibi ; quid iam remanebit in orbe Quod non ore trahas postquam sollertia Graia Cessit et inuictas in dogmate uincis Athenas ? 
Cur Epicureus uel Stoicus impia soli Bella cient ? 
Reserare opus est quo nomine multi Sectarum coiere greges . 
Vitam ambo beatam Elegere sequi , quam corpore diligit alter , Hic animi uirtute colit ; dat et actio Pauli Ad uitam praecepta piam ; sic themate iuncto Hi magis alternis soluerunt uocibus ora ; Corporis atque animae commissus partibus exstat Plenus homo , sed nunc studiis diuersa sequentes Ambo uolunt quod neuter habet ; uas lumine plenum Subdit utrumque Deo , " Video " clamans " caro menti Quam sit iniqua meae " , rursusque salubriter infit Non propria de parte geri quod gratia donat . 
Hoc celebremus iter , uita est quia Christus et ipse Se uocat esse uiam , per se gradiamur ut ad se , Sanctaque ne pedibus posset cessare lucerna , Praeco datus fidei uestigia suggerit orbi . 
Attica discedens iam liquerat agmina Paulus Eloquiis superata piis bimarisque Corinthi Moenia iuncta petens populosam repperit urbem , Quae , licet alterni contingeret aequoris undas , Perpetuas sitiebat aquas ; ibi Ponticus ille Aquila tunc praeceptor erat , uir plurima laudis Instrumenta gerens , cuius se Paulus amico Contulit hospitio sociam dignatus adire Artis amore domum ; nam scenifactor uterque Pollebant operis studiis et dogmate Legis . 
Christus ait : " Nunc , Paule , doce ; non obuiat ullus Me comitante tibi ; quae sit mihi moenibus istis Turba uides ; insiste loquens ; ego pectora firmo . 
" Ista monent nullos umquam de munere tardo Posse queri gratis quod dat clementia Christi . 
Tecta sub ambiguo lateat ne forte figura , Qua dabitur ratione canam : De nomine saepe Argumenta trahi documentaque maxima gigni Scripturae cecinere piae . 
Iuuat altius ergo Quaerere qui Paulo carus coniungitur hospes Factus in arte comes , sub cuius imagine causae Sic uocitatus erat qualiue decorus honore est Hac quoque parte placens : Aquilae natura fidelis Sponte gerit quod forma tenet ; nam debilis aeuo Et declinatis senior iam uisibus ales Flammiuomo sub sole iacet pennasque grauatas Eius in igne fouet nocturnaque lumina pandit Atque oculos radiis ardentibus ingerit aegros Ad ueterem reditura diem ; sic dona caloris Languida sumit auis , cuius de fomite uires Accipit et prisci reparat dispendia saecli ; Cui ne sola forent quae feruidus incutit aestus Per laticum purganda uadum , ter mergitur undis Et senium deponit aquis iuuenemque decoris Effigiem de fonte leuat . 
Quis apertior actus Religionis erit ? 
Cum ueri lumine Solis Tangimur , antiqui contagia soluimus aeui Accedente fide ; lympha mox matre renati Conspicimur nouitate rudes ; infantia rursus Fit recidiua seni , geminoque manantibus ortu Hic melior natalis adest . 
conscius huius Alitis exempli , quem Spiritus egit opimam In cithara uersare manum , " Renouaberis " inquit " More aquilae " ; qua lege datur sentire probatis Laude placere typi quod firmant cantica iusti . 
Nec uacat ars Pauli socio celebrata sub ipso Secreti uirtute boni ; tentoria quippe Fortia mobilibus fabricabat in aggere tectis ; Longius haec abiens peregrinus ubique uiator Erigit atque hiemes solesque his pellibus arcet . 
Nos quoque per culpam prima de sede repulsi Exilio mundi iacimur ; uia reddita tandem Qua patriae repetamus iter ; munimina nobis In castris sint , Paule , tuis , ne criminis imbres Tempestas mundana ferat scelerumque uapores Ignitus temptator agat ; sub tegmine tali Tuta salus nullum discriminis excipit ictum Nec prostrata feri succumbit uiribus hostis . 
Mystica signa duces praemittunt laudibus artis : Pisces Petrus agens homines capit ; aequoris hospes In sacris persistit aquis . 
Habitacula Paulus Dum terrena leuat , docet ut caelestia condat Factaque saepe manu nunc construit atria uerbo . 
Vlteriora sequens lustratis finibus arua , Conueniens Ephesum Paulus docet atque ibi quosdam Prospiciens adstare uiros , " An Spiritus almus Venerit his ? 
" quaesitor ait ; qui fonte Iohannis Se dudum maduisse ferunt ; nam nominis huius Expertes hucusque trahi ; quos flumine sacro Abluit et sanctus mox Spiritus ora repleuit Verborumque dedit solitis uirtutibus imbrem . 
Saepius arma mouent ista de parte profani Et bellare parant , quibus ut contraria possim Fundere tela loquens , tu nunc mihi largius ora , Spiritus alme , riga , sint ut tibi dogmata digna Quae dederis ! 
Tu uocis iter , tu semita linguae , Tu dicture , ueni qui per tua munera semper Quod reddamus agis donique resuscipis usum ! 
Nomine uenturi praecursor in orbe Iohannes Exhibuit baptisma suum Dominoque parauit Ipse uiam memorans cunctis baptisma futurum Post aliud , quod iure datur , quod trina potestas Illustrare solet ; sed quod magis eligit huius Tangere Christus aquas , formam facit omnibus ad se Currere , fonte pio sacram ne deserat undam Vlterius mortale genus , quam corpore mundo Et Dominus dignatus erat cum diluit amnem Per famulum mergente Deo . 
Iam flumine tacto Discipulis hoc cessit opus , quos dogmata plures Baptizasse canunt ; serui cessare lauacrum Fas fuerat ueniente Dei praenuntius ex quo Dixerat ista prius ; quo fecit tempore Iesus Iam plenum baptisma geri uelut ante Iohannes , Cur solitum propriumque daret ? 
Quae regula Paulum Compulit ut Christi deberent fonte renasci . 
Quem non uenturum sed iam uenisse Iohannes Insinuans digito caelestem prodidit Agnum , Hunc peccata canens a cuncto tollere mundo . 
Quid geminum baptisma cupis simulare , profane ? 
Dissona non iterant ; repetitio rem tenet ipsam , Non aliam , bisque illa foret quae primitus esse Coepit et ipsa redit ; nam cum discordet origo Principii finisque sequens , et singula dici Et patet esse semel , nulloque errore grauantur Quae collata simul possunt diuisa probari . 
Cum tamen haeretico nigredine plenus Auerni Polluitur quicumque lacu , si lumen habere Ecclesiae uult fonte piae , non cogit ad undam Nostra fides hunc ire iterum quia nomine trino Dogmata praua trahunt , nec qui sed quid dare possint Explorare solet positae quem uera fateri Instituere manus , solusque repellitur error In diuersa trahens quod Spiritus efficit unum . 
Hos etiam bis sex memorat Scriptura fuisse . 
O sacer et felix numeri modus ! 
Agmine fuso Cum meruere cibi damnorum semine nasci , Iuris apostolici lata est tot gloria uasis . 
Iam sermone potens Ephesi conuerterat urbem Paulus , et aethereis fulgebat gloria signis . 
Cumque per innumeros nutarent saucia morbos Corpora ( nec miseros operata refecerat aegros Artificum medicina manu ) uelamina sacra Absentes petiere sibi , quibus adfuit ardens Vt caderet uapor ille fides finemque calori Altera flamma daret ; semicinctia denique Pauli Atque ablata palam sudaria fusa per artus Languorum pressere focos , membrisque repostae Ad nihilum fluxere lues ; uigor omnia curans Tactus erat , nullaeque domus a munere cessant Quod medica de ueste ferunt . 
Virtute sub ipsa Spirituum quoque turbo minax , uelut irrita fumi Pars per inane fugit , ne fabrica pulchra Creantis , Quae plasmata solo caelestis imaginis instar Traxit et auctoris speciem pro pignore gestat , Hospite sit polluta suo templumque decoris Inficiat praedonis odor . 
Quo tempore septem Iudaea de stirpe uiri noua proelia temptant . 
Sic prius affati : " Quem Paulus nomine Iesum Praedicat , hunc tibimet pariter proponimus et nos ; Peruasum dimitte locum . 
" Vox reddita contra , " Christus qui sit " ait , " qui Paulus " sentio ; " nam uos Ignotos uitare licet " . 
Cognosce furorem , Gens inimica , tuum ; daemon regnare fatetur Quem uenisse negas , atque hoc conuinceris ipso Quo stimulante ruis , cui non datur ore placere Quod terrore mouet ; contraria dicere uoto Causa Dei prohibet , quam lex comitatur amoris . 
Haec est uera fides . 
Quae tunc spectacula plebi Quamue triumphalem Domino uincente coronam Contigit inde geri , rabido cum murmure frendens Daemonis ira suis bene noxia rumpit amictus Dissecat et facies fugiuntque pericula uicti Nudaque praecipiti conuertunt terga pauore ! 
Quid , Iudaea ferox , iam non de clade timebis , Quae socio sic hoste peris , cui criminis auctor Punitorque idem est , ne sit te iudice pulsus , Qua simul est peccante reus ? 
Mox fama per urbem Sparsit ubique uolans et daemonis edere uocem Quod uirtus est summa Dei . 
Concurrere gaudent In latices intrare pios maculasque uetustas Fonte lauare nouo sanctisque nitescere lymphis , E quibus una datur simul insons omnibus aetas . 
Ast alii magicis ponunt incendia libris , Vt mereantur aquas , et uitant ignibus ignes . 
Ardua flamma nimis , cuius super aera fulgor Euolat et caelum tales petiere fauillae . 
Quinquaginta etiam pretium posuere libellis Milia nummorum quoniam meruere nocentes Sic abolere nefas . 
Huius haec causa figurae est : Lege sacer numerus delicta resoluit , ut olim Diluit in toto Dauid sua crimina Psalmo Contractusque fugat ; nam quinquagesimus annus Cum Iubilaeus adest , proprii distractio ruris Antiquo donatur hero ; seruire coactos Libertas amissa petit ; mala debita laxat Creditor , et limen patriae uetus aspicit exul . 
Quinquaginta etiam cubitis distenditur arca , Quae depressa uadis atque aequore tuta salutem Sub numero pietatis agit seruataque crescit Per spatii parcentis opem , quia Christus ubique Condidit Ecclesiam uenia fabricante capacem , Quae sic coepta fretis latissima funditur aruis . 
Infelix Ephesi Demetrius arte locabat Sacrilegis delubra locis argentea suetus Soluere uota suae pretio maiore Dianae ; Cedere cuncta uidens prisci monumenta furoris Ingemit et uanas his uocibus excitat iras : " Non pudet , o socii , nostram cecidisse Dianam Quam mundi suspexit honor ? 
Mortalibus ultra Quae speranda salus si non per saecula possunt Fine carere dei ? 
Quae nunc simulacra sacellis , Quae poterunt dare tura focis ? 
Quos aduena Paulus Territat et quicquid gerimus pro nomine diuum Muta metalla uocat , quorum discedit ab urbe Religio pulsique fugam petiere Penates . 
Hei mihi , iam uideo subitis lapsura ruinis Condita fana diu , templi quoque nobilis aedem In cineres stragemque dari ! 
Quam prendimus arcem Quamue tenemus opem , quibus interclusa facultas Est operum crimenque foret fecisse Dianam ? 
Pergite ! 
Tempus adest . 
Labor ultimus omnia se cum . 
Si desperat , habet ; sola est uia uincere uictis Formidare nihil ; restat sors certa triumphi Pro superis mouisse manus . 
Insurgite telis , Et , quam uota deam celebrant , hanc arma reposcant ! 
" His dictis plebs mota fremit , magnamque Dianam Communi clamore uocant , ac praepete cursu Itur in obscenum cum seditione theatrum . 
Non alio decuit causas meritumque Dianae Lasciuos tractare foro ; capit area turpis Concilii deformis opus ; tamen impetus amens Fluxit ut in uacuas oculis qui labitur auras Nullaque dispersus retinet uestigia fumus . 
O miseranda manus ! 
Cui tu praestare laboras Perpetuam cur esse putas ? 
Te teste sacellis Eruitur fugitiua suis . 
Quo iure pauescis , Qua pereunte doles caeloque adiungere temptas Quam terris remanere negas ? 
Nunc ordo figurae Explorandus erit latebrisque uidendus apertis : Dicitur e solo Demetrius atria demens Argento posuisse deae , cum plura capaci Protulerit natura sinu quibus ista metallis Fingeret , ut fusis animantur uultibus aera Ingeniique manus promittunt uiuere cautes . 
Quod si sanctiloquos uoluamus ab ordine libros , Inueniemus iter , puris quia sensibus aurum Comparat , argentum nitidis Scriptura loquelis . 
Nam Psalmus licet ista canat ; tamen , inclite Moyses , Altius hoc memoras populo cum talia dictas : " Aurum atque argentum templorum ferte decori . 
" Quod iacet interius menti non dura metalli Materies sub corde latet , sed apertius illud Exagitat quod Christus amat ; mens obtulit aurum Cui fuerit pretiosa fides , pariterque ministrat Argentum cui uoce sonant bona tympana cordis , Vt Dominum duo iuncta colant : de pectore sensus , De sermone sonus ; sic aurum dogmata Legis Argentumque petunt hoc ad pia templa parari . 
Nos , quia templa sumus si crimina cuncta recedant , Praescia uerba monent , quod apostolus ipse reuelat . 
Corde salus credentis erit confessio uoce . 
Sacrilego res una fuit : Demetrius aedes Condidit argento , cuius facundia mouit Hos animos , ut norma probet sine iudice sensu Numina uana coli nec de uirtute uenire Pectoris istud opus , cui pars haec sola dicatur Quae rationis inops nudam serit ore loquelam . 
Tu quoque signa ferens titulos in carmine nostro , Troia , repone tuos et laudibus adde triumphos , Qui magis ex uero fulgent tibi clarius actu Quam quae pomposo reboant tua bella cothurno . 
Lingua colona Dei cum semina feta saluti Spargeret , in seram produxit tempora noctem Plus animis factura diem ; micuere coruscae Lampades , ut uerbi lucerent igne fideles . 
Solus ab excubiis uiuacibus Eutychus exul Mersa sopore graui commisit membra fenestrae . 
O male parta quies ! 
O semper dedita somno Pectora , nuda bono ! 
Quantis patet ille ruinis Quem nox sola tenet numquamque resuscitat aegrum Ad meliora caput ! 
Nescit uigilare periclo Qui patitur dormire Deo . 
Quid inane fenestrae Quaeris , adulte , chaos quidue hac in parte quiescis Qua ruiturus eris ? 
Res est inimica saluti Pendula celsa sequi furtiuaque somnia prono Carpere uelle toro ; poteras meliore cubili In uerbo recubare Dei Pauloque monente Eius uelle aditum cui limine peruia recto Ianua nomen inest , per quam de fonte leuatae Ad uitam gradiuntur oues ; hanc quaerite cuncti Si rabidas fauces cura est morsusque cruentos Euitare lupi , cuius lacerabitur ore A pastore fugax qui sparsos uocibus agnos Euocat atque gregem propria de morte redemptum Non sinit insidiis et amari uulnere dentis Rursus ab hoste capi . 
Maesto sonuere tumultu Atria ; concurrit gemitu miserata frequenti Turba uidere locum qui funere tristis acerbo Laetitiam facturus erit ; cui Paulus adhaerens Pectore " uiuit " ait ; quam uocem uita secuta est , Morsque repulsa fugit . 
Quantum tua , Christe , potestas In famulis operata facit ! 
Tu redditus astris Aequalisque Patri de maiestate perenni Iura superna regis . 
Sed quod caro corpore matris Virginis orta tibi regnum spoliauit Auerni Viuaque de proprio reuocasti membra sepulcro Teque probans uoluisse mori qua parte resurgis Et qua natus eras tam ferrea uincula soluis , Lux aliis alterna redit te auctore simulque Exemplo donata tuo , qui subdita dudum Cogis et electis succumbere Tartara seruis . 
Interea felix surgit de morte cadauer Et meliore uia tria per cenacula sospes Ducitur ad Paulum , cuius conspectibus insons Coepit adesse puer uitae iam dignus honore Cum leti conuertit iter . 
Quae gloria facti Instruit ad ueterem causas aperire figuram : Fulta tribus cameris Noe describitur arca Ecclesiae documenta gerens ; stetit ordine primae Pars hominum , pecudesque gradum tenuere secundae , Tertia sors addicta feris ; quae cuncta per undas Arca quadrata tulit , uelut in baptismate fontis Omnibus est nunc una salus , sed moribus unus Non ualet esse locus ; nam nidos fertur in illa Aedificasse Noe , quem Iustum dicit Hebraeus Et Requiem , quod Christus inest , qui diuidit aequus Praemia certa suis . 
Quisquis uirtutis amator , Iungitur alta petens Noe ; stat proximus infra Ingenio breuiore minor ; sors dedita saeuis Tartareum tenet ima sinum . 
Sic Eutychus ergo Prima parte cadens inferni perditus oris Haesit et humana uacuus ratione ferarum Coepit habere locum ; cui postquam pectore Paulus Incubuit uerbumque suum sapientia fudit , Ore leuans animam carnali lege peremptam , Ad Dominum de morte redit , quod Epistola clamat : " Qui dormis , iam surge citus ! 
" rursusque perurget : " Teque uigil de morte leua ! 
" Super ardua trina Promeruit iam stare puer , quia dogmate trino Comperit aeternae quae sit substantia uitae . 
Iamque peragratis Paulus stationibus orbis Ad Solymam uenturus erat , quo Spiritus illum Pergere saepe monet ; cupiens in litore noto Perpetuum memorare uale , simul undique sacros Euocat has reddens caro de pectore uoces : " O dilecta manus quae Christi militat armis ! 
O summo plebs nata Deo ! 
Meministis amoris Et studii documenta mei ; gentilia promptus Agmina Iudaicosque tuli sine fine furores , Vt uitae praecepta darem nullumque lateret In populo narrata fides . 
A sanguine uestro Mundus semper ero nec debitor oris auari Clausa talenta luam sterilemque in semine uerbi Ieiunus culpabit ager ; uos conuenit inde Vsuram praestare piam cum uenerit Auctor , Qui meriti discussor erit seruosque reposcet Mensurae crementa suae . 
Mihi germina ferre Sensibus ardor erat , quae passim credita sulcis Sparsimus ; at fructus tenues mala terra dolebit . 
Vado uidere crucis uenerandam gentibus urbem , Quo me iussa uocant ; uarii luctamen agonis Hic dabitur certare mihi , nam cuncta subibit Qui cursum complere uolet ; mitissima sors est Poenarum quas uota gerunt regnique facultas Perpetuo pro rege pati . 
Seruate , ministri , Ecclesiam Christi , pretium quam sanguine nobis Fecit in orbe suo ; famuli retinere laborent Quod Dominus de morte dedit . 
Non cernitis ultra Iam faciem uultusque meos ; uigilantius , oro , Commissos lustrate greges , quia dente rapaci Conuenient ad ouile lupi ; custodia peccat , Cum spoliis si raptor eat ; pastoris inertis Fraude perit quod praedo capit . 
Sed et acrior hostis Intus erit , grauiusque malum discordia portat Quae uulnus sub pace creat ; ne cedite duris ; Virtuti damnosa quies , nullumque coronat In stadio securus honor ; sua gloria forti Causa laboris erit , rarusque ad praemia miles Cui pax sola fuit ; uictoria semen ab hoste Accipit ; hinc oritur . 
Dominus plantaria uestra Fecundare ualet , qui per sua dona uenire Ad sua dona facit quodque adiuuat ipse ministrat . 
Non ego diuitias luxu fallente superbas Alterna mercede tuli nec munera sumpsi Vos potius quam uestra petens ; me scitis ut istae Cum sociis pauere manus . 
Assuescite gazas In lucis proferre uias operumque locare Thesauros in sede poli ; nil proderit aurum Defossis quaesisse locis , si claudat auarus Quod celabat humus ; quod non in paupere surgit , In tellure iacet caecoque reuoluitur antro Obscura peccante manu ; laxate supernis Corda , precor , monitis , neque respuat ullus egeno Tecta parare gregi , quo suscipit hospite Christum . 
" Sic postquam fatus dedit oscula , cum simul orans Flexit in arua genu strictique doloribus omnes Ad lacrimas fluxere pias longeque per undas Obtutu comitante sequi meruere carinam ; Dumque per oppositas extendunt lumina nubes , Additur in pelagus oculis uia , raptaque flabris Puppis adhuc nota est et mulcet imagine mentes , Affectuque animi crescit mensura uidendi . 
Sed quod ait : " Tribus haec annis praecepta saluti Nocte dieque dedi " , patet hac ratione figura : Qui canit Ecclesiae tria dogmata saepius edit Historicum , morale sonans , typicumque uolumen . 
Sic etenim ternas capiunt sex uasa metretas , Quae ueteri de Lege nouo rubuere liquore . 
Forma sacrificii perfecti prisca canistro Tres panes offerre iubet ; quibus additur illud Discipulis quod Christus ait iam nocte roganti Tres panes debere dari ; nox ista profecto est Mundus , ut , hic si quis uerbi desideret escas , Exhibeas , quaesite , dapes doceasque uolentem Quod Pater et Natus , quod sanctus Spiritus unus Sit Deus et numerum triplicat substantia simplex . 
Nec semel hoc pia iussa canunt . 
" Angariat " inquit " Te quicumque petens ut pergas praeuius unum , Cetera uade simul duo milia . 
" Nonne uidentur Hoc mandata loqui : Si quis te consulit errans Ignarusque uiae , quid sit Deus edere malis , Prode Patrem , subiunge libens , quod Filius et quod Spiritus est almus , numero tres et tamen unus . 
Hinc Iudaea uacans , sterilis quae dicitur arbor , Expectata tribus fructum non attulit annis , Quod triplici spernens tractare uolumina sensu In fidei numeris nescit dare munera Christo . 
Nobile iam templum Salomonis Paulus adire Coeperat et ueteris sollemnia reddere Legis . 
Corripit hunc Iudaea manus rabidoque tumultu Conclamant necis esse reum , sed in arma tribunus Euolat et uinctum geminis iubet esse catenis . 
Quae tamen astrictis incumbunt dura lacertis Non animum tormenta ligant , quod Epistola Pauli Lumine plena canit uinciri posse ministros , Vinciri non posse fidem , uerbumque tenere Suppliciis non esse datum . 
Gradibusque sub ipsis Constitit Hebraeo plebi sermone locutus : " O fratres patresque uiri ! 
Me nostis in oris His uenisse rudem ; doctrinae deditus omni Legis amore fui ; uobis modo testibus utor , Quorum scripta ferens ardebam caede Damasci Christicolas punire greges et finibus orbis Hanc prohibere fidem . 
Sed non mortalia possunt Auctori certare suo . 
Descendit ab astris Lux oculos clausura meos , et ab igne corusco Aucta dies latuit , caligantesque tenebrae Orbibus incumbunt , quarum mihi tempore creuit Adueniens cum nocte iubar . 
Discernere causas Euentus post facta solet ; bene uidimus umbras , Vsuri iam Sole nouo . 
Sed et auribus haesit Clamor ab ore Dei ; repetito nomine Saule Me Christus terrore quatit , ne signifer ultra Auderem bellare sibi . 
Quo iure negabo Quo feriente cado , cuius de munere pronus Attollor meliore uia perque ardua surgo Sublimisque sequor felicia dona ruinae ! 
Iam satis , o ciues , crudelia mouimus arma . 
Nil dubium pars illa docet quae teste beata Fungitur hoste suo . 
Quid adhuc libet esse nocentes ? 
De tenebris lucete meis cui fontis ab undis Est uisum largita fides et mortis imago Viuere coepit aquis . 
" Heu ! 
Numquam saxea tellus Seminibus fecunda suis , uacuique laboris Qui sterilem patiuntur humum . 
" Post denique Iesus Haec mihi uisus ait : " Procul , hac procul urbe relicta Pergere , Saule , para ; non est tibi credula nostri Nominis ; ad gentes potius cane uerba salutis . 
" " Protinus hanc uocem querulae rapuere phalanges ; Proiciunt uestes ac puluere longius acto Ventosa leuitate fremunt , uarioque fragore Personat in Pauli rabidum discrimina uulgus . 
O Iudaea nocens ! 
Auctorem perdere uitae Cum cuperes , sic dicta dabas ; fuit optio linqui Quem uelles clamosa tibi , sed ab ore cruento Triste petis malesuada nefas et gaudia Paschae Electo latrone colis geminasque furorem Saeua pio , placata reo . 
Certamine cuncto Te spolias uacuamque locas cum durior ipsis In Stephanum tormenta iacis , deponis amictum Et nunc ueste cares , primi quia poena parentis Est cognata tibi ueterisque in corpore portas Transgressoris onus , contraria fontis honori Ne renoueris aquis . 
Adam sub criminis ortu Cognouit quod nudus erat , documentaque noxae Hinc misero patuere suae ; te mortis origo Crebra subit , cui plena malis interserit ira Bis habitum quem culpa creat . 
Iam bella tribunus Vocibus his ardere uidens fera uincula Paulo Addidit et castris torquendum misit iniquis . 
Nota querela locis ut sit superanda canemus : Paulus gesta loquens socios ibi lumina dudum Conspexisse suos , uocem tamen auribus illam Non hausisse refert ; at tunc , quo tempore caecus Decidit , et uocem comites audisse leguntur . 
Sic uariat narrantis opus . 
Sed utrumque necesse est Concinat haud dubium ; nam tunc audisse feruntur , Accepisse sonum , nunc non audisse profecto . 
Haec rationis erit simplex uia : Iure negatur Vox quoniam confusa loqui , neque creditur illud A sermone dari quod non in pectore condit Accipiens ; dubia tantum stimulatus ab aure Ambiguusque fragor solas diuerberat auras ; Sic audisse simul , sic non audisse leguntur ; Altera pars sonitus , certae est pars altera uocis , Et fert atque refert geminam res una figuram . 
Agmina supplicii feruentia corpore Pauli Poenarumque graues euoluere uersibus iras Causa monet , sed lingua pauet . 
Fugiamus ab ista Parte , dolor , ueritique nefas tam triste premamus Eloquium , ne forte legens sua fletibus ora Compleat et largis humescat pagina guttis . 
Nec tamen haec poterant animos satiare cruentos ; Ardet amor scelerum cupiuntque in sanguine Pauli Sacrilegas uersare manus . 
Quae dura malorum Vota ! 
Quater deni uesanae stirpis alumni Imposuere sibi non ullum sumere potum Primitus atque cibum quam parta caede daretur ; Hinc magis esse dapes . 
O pallida cordis imago ! 
Pocula sunt , Iudaea , tibi meliora cruoris Quam laticis , nullasque uolens contingere mensas Esuris ad facinus saturamque cadauere iusti Quaeris habere famem . 
Non haec ieiunia Moyses Condidit exemplo tot consummata diebus , Vt memoras , quot tela moues ; totque inspicis annis Secretas patuisse uias ubi diuite nimbo Fluxerunt de rore cibi rupisque uicissim Arida fudit aquas , in quo meruere parentes Diuina bonitate frui donisque supernis Enutrire animas . 
Numero crudelis ab ipso Tu saeuire uenis pollutaque foedera iungis Agminis , ut plures faciat mors una nocentes . 
Comperit haec Lysias Pauli uulgante propinquo Quoue parent aduersa loco ; monet ocius ergo Clam sua iussa tegi noctisque in tempore cautus Obscurum praeuenit opus lectisque maniplis Imperat ut tuto Paulum comitentur honore . 
Gloria de meritis a te , delator honeste , Non aliena foret , quodque est ad praemia rarum , Proditione places ; nec te constantia laedit Quam sceleri seruare times ; in crimine uirtus Crimen erit , cumque ad facinus sociantur iniqui , Est ibi culpa fides , quam tunc in laudibus ornat Verus honor cum causa pia est . 
Stipantibus armis Caesaream mox Paulus adit , quo turba cucurrit Rhetore fulta suo , qui praesidis aure potitus Irrita uerba dedit . 
Contra sic denique Paulus " Optime praeses " , ait " dudum te nouimus omnes Iustitiae documenta sequi comitemque modestam Consiliis hanc esse tuis quae gratia suadet Fidere nec dubium tali sub iudice fari . 
Non Legis templique pium uiolauimus usum Nec sermone uago populares mouimus auras . 
Vrbibus ex Asiae uenientes soluere dona Coepimus ad purum semper spectantia uotum . 
Quis , rogo , liber erit si res facit ista nocentem ? 
Eloquor haud metuens ( neque enim discrimina nouit Formidare fides ) audent quam dicere sectam Luminis esse uiam nec discordare nouellis Iura uetusta patrum ; fas est modo credere cunctos Corpora de tumulis iam posse resurgere postquam Detulit inde suum qui condidit omnia Christus . 
" Obstupuit Felix amisso nomine , uincla Quem faciunt aliena reum quorum obice Paulus Stringitur et Festi seruatur praesidis anno . 
Linquimus hic , nimium ne gaudia nostra morentur ( Ad Latium iam , Paule , ueni ! 
) certamina crebro Quae fuerint agitata foro quantique legantur Iudaici fluxisse doli ; nam talia Paulus " Caesaris ad solium uos prouoco ; Caesaris " inquit , " Appello Romanus opem " . 
Cui Festus : " Abibis , Vt cupis , Augusti citius uisure tribunal . 
" Non stimulante metu fugiens discrimina Paulus Iudicii uitauit onus ; mens anxia semper Pro uita meliore mori ; sed muneris auctor Praeconi testique suo iam dixerat olim Quod Romam uenturus erat . 
Clementia Iesu Omnibus in terris fidei sitientibus haustum Pocula dat de uase suo cunctosque rigari Multifluo sermone iubet , meruitque uenustas Nominis occidui de lumine crescere uerbi . 
Soluerat Eoo classem de litore uector Austri nactus opem , cuius spiramine laeta Crebrescente uia uelique patentibus alis Aequora findebat puppis . 
Sed mite quid umquam Ventorum tenuere doli ? 
Mox flatibus Euri Rupta quies pelagi , tumidisque incanduit undis Caerulei pax ficta maris ; furit undique pontus Attollensque suas irato gurgite moles Denegat abreptae uestigia certa carinae , Quae suspensa polis deiectaque iungitur aruis Terrarum caelique sequax . 
Caret artis amicae Praesidiis manus apta rati , gelidoque pauore Deponunt animos nigroque sub aere caeci Naufragium iam iamque uident , clausoque profundo Mortis imago patet . 
Vastas percurrere syrtes Historica ratione uocor lacerosque rudentes Et claui fragmenta sequi , sed non ego linguam Tam fragilem committo uadis rapidasque procellas Aufugiam temptare diu , ne forte canenti Obruat exiguam uiolentior unda loquelam . 
Tangere pauca refert ; tutas conabor arenas : Praeuia fluctiuagae latuerunt sidera puppi , Nec solis radiis sub nubibus emicat axis , Cumque dies multos iam rite peregerit orbis , In pelago nox una fuit , quo tempore nullis Indulsere cibis . 
Quanta est , heu , poena timoris Supplicium nescire famis ! 
Dat semina causis Res mala saepe bonis . 
Tam clari nautica pubes Militiaeque cohors hominis tempsisset honorem Prosperiore freto ; cuius custodia tandem Soluitur , et saeuo uenerantur ab aequore uecti Quem portum sensere suum . 
Gerit illa ruina Ne lateat quod Paulus erat sanctusque patescat Assertore mari ; raptis elementa laborant Luminibus monstrare uirum , mediisque tenebris Apparet radiata fides ; fit laurea iustis Ex pretio quod terror agit , mansuraque uirtus Crescit in aduersis , quae testibus usa periclis Ad meritum discrimen habet . 
Stans denique Paulus Conclamata piis animat sic pectora uerbis : " O utinam nostris uoluisses , fida iuuentus , Consiliis parere prius ne litora Cretae Linqueres insani rabiem passura profundi ! 
Non pelagi caelique minas , non triste tulisses Iacturae populantis onus , nec turbine tanto Desperata salus gemeret confinia mortis . 
Quae tamen humanum transcendunt gaudia uotum , Haec facile est praestare Deo , cui muneris usus Hic potior quem nemo putat ; nam missus ab astris Angelus hoc placido ueniens denuntiat ore : " Quam turbam uehit ista ratis tibi rector Olympi Contulit , ut nullis figatur naufraga saxis . 
" Credite , uera forent nec spe frustrabor inani Qui merui promissa Dei , concessaque nobis Insula portus erit , cuius statione licebit Arrepta tellure frui nauisque solutae Prospectare grauem nullo discrimine casum . 
" His dictis ruit ira maris , sublataque dudum Lux reuocata micat , uelamine noctis aperto Pandere uisa solum quod praebuit hospita nautis Sicanio lateri remis uicina Melite . 
Ante tamen rabidos quam uincant aequoris aestus , " Soluite " proclamat Paulus " ieiunia fessi Et quarto decimo , sicut nos uescimur " inquit " Iam panem gustate die " . 
Memoranda figurae Sacramenta piae ualeant qua lege probemus : Tempore quo primi fulserunt lumina mensis Hoc numero currente die de carnibus agni Turba iubetur ali , quarum munimine tacto Libera Niliacas meruit uitare tenebras ; Hinc spatio simili Paulus de gurgite mundi Quos auferre cupit se cum conuiuere suadet Et sacrum libare cibum , uestigia Moysi Obseruata legens ; quorum speculantibus actum Haec duo sunt diuersa locis sed proxima causis , Et repetita salus uno de fonte leuatur : Agnus Christus inest , panis quoque Christus habetur De caelo , quod et ipse docet ; qui corpore Iesum Sumpserit hoste caret , nec iam sua iura Pharao Aegyptusque tenet ; mox omnia daemonis arma His merguntur aquis , quibus ille renascitur infans Qui captiuus erat ; salsae quoque fluctus abyssi Linquitur , et tetri superantur stagna draconis , Ereptoque gregi largitur pascua Christus , Nominibus propriis , pastor iam uerus edenti . 
Hinc etiam Ecclesiae gerit aurea luna figuram Quae quarto decimo de primo lampadis ortu Conspicitur iam plena die , quia corpore Iesu Creuit in orbe suo lucem factura perennem . 
Pelleret ut Paulus crescentia frigora nimbis , Contulerat sarmenta focis ; cui uipera fixit Daemonis arma ferens surgentibus obuia flammis Antiqua feritate manum gelidique ueneni Vulnus in igne dedit . 
Quid adhuc , male noxia serpens , A Domino reuocare cupis ueteresque rapinas In legis nouitate paras ? 
Quid , mortis amatrix Cuius es ipsa parens , instauras bella redemptis ? 
Praedo uenis sed praeda iaces letumque ministrans Arboris alternis consumeris , improba , ramis , Postque crucem Christi mors est tibi portio ligni . 
Haud procul hinc aberant agrestia corda gerentes , Barbarica de gente sati , qui murmure diro Insonuere simul : " Satis est ex crimine fusi Sanguinis iste reus , nullis iam tutus in oris , Cui pelagus tellusque furent . 
" Mortalia tractant Et diuina probant . 
Digito nam bestia pendens Excutitur proiecta rogis ; bene reddita flammae Quam dedit ipsa prius , quae culpae protulit ignem Vnde gehenna calet ; glacies tepefacta ueneni Soluitur in cineres , gelidaeque superbia pestis Ex ardore perit ; focus hic rapidique uapores Non solitas uires capiunt atque arida se cum Nutrimenta ferunt . 
Sed tu modo decoquis anguem Vsa tuo feruore , fides ; tibi subditur hostis Frigidus inque uicem faciens incendia flagrat Vipereo fumante gelu . 
Veniente tumore Labi posse ferunt . 
Quantum per inania currit Mens ignara boni ! 
Iam tunc de corpore Pauli Virus abest oculis cum squameus exiit horror Quem serpens antiqua dabat ; purgatus in amne Aethereo Christique cruci sua membra relegans Nescit ab angue mori ; uorat haec quae flamma uenenum A sacris uim sumpsit aquis , quibus ustus anhelat Qui dolet ad patriam ueteres remeare colonos . 
Incolumem sic stare diu mirata iuuentus Hunc ait esse deum ; tandem , rudis incola , disce Qua regnet uirtute polis qui talia confert , Vt famulos hoc esse putes . 
Nunc causa figurae Plenius in clari cernenda est munere facti : Anguis , origo necis ( nam mors hinc edita nomen De morsu peccantis habet ) contraria iustis Vult retinere manum , quoniam manus apta ministrans Iure uocatur opus ; talem qui senserit hostem Impiger excutiat Dominique uaporibus urat . 
Paulus , ut admoti cognouit furta pericli Serpere uelle sibi , caelestia tela capessens Pressit in igne dolos , cuius de fomite crescens Est accensa fides , est sensibus additus ardor , Hicque calor populis processit ab ubere fontis . 
Mensibus hibernis tribus in regione Melite Multiplicem dat Paulus opem Publiique parentem Finitima de clade leuat , quo munere uiso Vndique praecipites subitam rapuere salutem . 
Pullulat interea nitidi coma frondea ueris , Quo iuuenescit humus senio fugiente pruinae , Suscipiensque ratem uelis cedentibus auster Praebuit aligeras placidis in fluctibus undas . 
Hunc spirare decet quem personat ore propheta , Qui speciem fidei torrentem cantat in austro . 
Sic quoque substratis ad gaudia nostra procellis Plurima quaeque legens distinctis oppida uicis Venit ad excelsae sublimia culmina Romae . 
Altius ordo petit duo lumina dicere mundi Conuenisse simul tantisque e partibus unum Delegisse locum , per quem sua sidera iungant Omnia qui fidei uirtutibus arua serenant . 
Quae licet innumeris tendatur causa figuris , Pauca referre uolens isdem praestantibus edam : Petrus in Ecclesiae surrexit corpore princeps ; Haec turrita caput mundi circumtulit oris ; Conueniunt maiora sibi , speculentur ut omnes Terrarum dominae fundata cacumina sedes . 
Gentibus electus Paulus sine fine magister Aequius huic praesens oris diffundit habenas Quae gentes praelata monet ; quodque intonat istic Vrbis cogit honor , subiectus ut audiat orbis . 
Dignaque materies Petri Paulique coronae Caesareas superare minas et in arce tyranni Pandere iura poli summumque in agone tribunal Vincere , ne titulos paruus contingeret hostis . 
Aegyptus mundi formam gerit : Inde uocari Quae meruit ducibus plebs est commissa duobus In quibus officium fraternus nexuit ortus . 
Idola tot Romae , mundo collecta subacto Quae fuerant , tenebris obnoxia corda premebant ; Liber et hic populus , quem uinxerat ante Pharao , Exuit Aegypti totidem ductoribus umbras Perque lauacra Dei , quae tunc maris egit imago , Vitae nactus iter caelestem repperit escam . 
His etiam germanus amor , quibus amplius actus Quam natura dedit , geminos quos edidit astris Non eadem tamen una dies , annique uoluto Tempore sacrauit repetitam passio lucem , Et tenet aeternam socialis gratia palmam . 
