Carminis incentor mihi Iuppiter : auspice terras linquo Ioue , excelsam reserat dux Iuppiter aethram , imus in astra Iouis monitu , Iouis omine caelum et Iouis imperio mortalibus aethera pando . 
Hic statio , hic sedes primi patris . 
Iste paterni principium motus , uis fulminis iste corusci , uita elementorum , mundi calor , aetheris ignis astrorumque uigor , perpes substantia lucis et numerus celsi modulaminis . 
Hic tener aer materiaeque grauis concretio , sucus ab alto corporibus caelo , cunctarum alimonia rerum , flos et flamma animae : qui discurrente meatu molis primigenae penetralia dura resoluens impleuit largo uenas operatus amore , ordinis ut proprii foedus daret . 
Iste calorem quo digesta capax solidaret semina mundus inseruit . 
Rite hunc primum , medium atque secundum uox secreta canit : sibi nam permixtus utrimque et fultus sese geminum latus , unus et idem est auctor agendorum propriique patrator amoris et mundi uere sanctus pater . 
Hic chaos altum lumine perrupit , tenebrarum hic uincula primus soluit et ipse parens rerum fluitantia fixit ; hic dispersa locis statuit primordia iustis , hic digestorum speciem dedit ; iste colorem imposuit rebus , sexuque immixtus utroque atque aeui pariter gemini simul omnia lustrans , sufficit alterno res semine . 
Rerum opifex hic , hic altor rerum , rex mundi , celsa potestas aetheris atque Erebi , pigra inclinatio nodi , insociabilium discretio iusta deorum , cuius et extremum tellus opus , ignea cuius lumina sunt late , sol et soror , ille diei tendat ut infusi rutilum iubar , altera noctis ut face flammanti tenebrosos rumpat amictus . 
Nec defit genitis pater ullo in tempore rebus : istius ille anni pulcher chorus , alta ut hebescat terra gelu , uer ut blandis adrideat aruis , puluerulenta siti tellurem ut torreat aestas et grauis autumni redeat fetura parentis . 
Hoc duce per tumidi ferimur freta gurgitis , isto praeceptore solum grauibus uersamus aratris . 
Iste modum statuit signis , hic rebus honorem infundit ; tenebris hic interlabitur aethrae uiscera et aeternos animat genitabilis artus . 
Denique ne longum marcentia corda iacerent mundanique ortus mens immemor omnia sensim uilia conciperet neque se subduceret umquam fontis in aeterni primordia , quo , uelut amnis quem festina citis urget natura fluentis , lapsu continuo ruiturae in corpora nostra prorumpunt animae seriemque per aethera nectunt , hic primum Cnidii radium senis intulit astris mortalemque loqui docuit conuexa deorum : cur Hyperionios Nepa circumflecteret ignes autumni reditu , cur sub gelido Capricorno bruma pruinosi iuga tristia solueret anni , cur spatium lucis , madidae cur tempora noctis Libra celerque Aries dimenso pondere Olympi aequarent , qua parte polus sublimior alto cardine caeruleas Thetidis non tangeret undas , quis polus umbrifero lateat decliuis in axe et uaga palanti cur signa errore ferantur . 
Quae rursum ingenio numerisque Solensibus idem Iuppiter efferri melius dedit , incola Tauri Musa ut Cecropios raperetur et Aonas agros . 
Me quoque nunc similis stimulat fauor edere uersu tempora cum duris uersare ligonibus arua conueniat , cum ueliuolo dare carbasa ponto et cum uiticomo crinem tondere Lyaeo . 
O mihi nota adyti iam numina Parnasei ! 
O per multa operum mea semper cura , Camenae ! 
Iam placet in superum uisus sustollere caelum atque oculis reserare uiam per sidera . 
Maior , maior agit mentem solito deus , ampla patescit Cirrha mihi et totis se Helicon inspirat ab antris . 
Omnia quae flammis pingunt radiantibus aethram Nox agit et uerso ceu fixa trahuntur Olympo . 
At non cuncta tamen signorum in lege putanda : pars numeris et honore caret . 
Micat omnibus ignis et rutilo cunctis flagrat coma flammea crine , sed quia non certa formarum in luce notantur omnia , sideribus cassum fit cetera uolgus . 
Mobilis en etiam mundi se machina uersat , ponderis et proprii trahit inclinatio caelum . 
Sed non axis item curui uertigine fertur aetheris , ut stilus instabili conuoluitur orbi : iuge manet , tenuisque procul sacra uiscera caeli perforat et mediae molem terrae tenet . 
Illum non prolixa dies , non incumbentis Olympi cursus agit motatue loco labor , ut semel haerens constitit et ferri se circum cuncta remisit . 
Nec minus extremo dispar polus : Oceano pars sublime erigitur , subit altera , mersa sub undas , pars Erebum et nigri iacet haec ut conscia Ditis . 
Hic Notus , horriferis Aquilonibus illa rigescunt , ac teres in gemina stridit uertigine cardo . 
Alter in obtutum facilis , latet alter et alto deprimitur barathro . 
Sed qua sublimior axis Tethyos undosae linquit cetosa fluenta , contemplare sacras ut mundus subrigat Arctos . 
sic astrum dici Cnidius dedit , Ausone easdem uoce feras Vrsasque et Plaustra uocare solemus : fabula namque ursas , species dat plaustra uideri . 
Has pater omnipotens , nemorosi in ualle Lycaei adsuetas duris quondam uenatibus , aethrae intulit et rapto genetricis flore sacrauit . 
Vel , ceu fama dehinc docet altera , Creta ubi fluctu tunditur insanis late circumsona Cauris , Iuppiter has idem , rerum memor indultarum et custoditae referens pia dona salutis , cum puer agrestis inter Curetas et inter Dictaeae longum latuit crepitacula rupis , scandere flammigerum uictor permisit Olympum , nescia signa salis nocturnique inscia casus , hospita et insanis Aquilonibus . 
Haud tamen ollis ora uel aduerso sunt obuia pectora motu , uersa Lycaoniis sed suspectatur in Vrsis forma super , pariterque polo uestigia librant , in spinam et flammis ardentia dorsa iacentes . 
Sic Iouis altrices teretem prope cardinis axem in caput inque umeros Helice Cynosuraque uersae praescia uenturis dant semper signa procellis . 
Namque Helice Graios , Tyrios Cynosura per altum parua regit . 
Non ulla facem succenderit umquam stella prior neque flammigeros eduxerit ortus ante alia , immerso cum iam Titanius orbe imbuit et tremulo Tartesia terga rubore , Cresia quam flammas inter primordia noctis maior agat uultusque sacros ostendat Olympo . 
Illa licet paruo iaceat temone per aethram , uerior infidum tamen est currentibus aequor . 
Cardine nam toto cum uertitur , haud mora longos pigra tenet gyros , neque , ceu molita parumper , flectitur aut tardo cohibet cunctamina lapsu : denique Sidoniis duce te , Cynosura , carinis rectior undoso cursus sulcatur in aestu . 
Inter utramque dehinc praeclari nominis Arcton , ceu circumflexo sinuantur flumina lapsu , squameus agmen agens Draco uoluitur , atque obit ambas spirarum curuis anfractibus . 
Hunc quoque , ut artus longius effusum spatiosa uolumina tendunt , compta Lycaoniis includunt Plaustra choreis . 
Qua caput est Helices , fundunt sese ultima monstri agmina , et hac caeli uix cauda in parte quiescit . 
Altera , qua spirae sinus est , sublime reponit uerticis et , curuo ceu circumclusa Dracone , in dorsum alterius dorso iacet . 
Anguis ob ora uertitur ac , longe postremam lapsus in Arcton , rursum maioris repetit confinia signi . 
Nec quae stella caput flammarum insignit honore , sola micat , solaue rubent incendia crista , sed saetosa duplex adolet duo tempora fulgor , et duo sub geminis oculi fulgoribus ardent . 
Vnicus ignis item mento aestuat , ipsaque forma uerticis , in nutum ueluti curuata parumper , flectitur atque Helices caudam spectare uidetur . 
Cuius in extremum spatio propiore per aethram sibila protenti succedunt ora Draconis . 
Quin super illa etiam , summae confinia caudae , qua per dimensos demittitur ordo meatus , stella subit dextri quae temporis igne coruscans aemula uicinis accendit lumina flammis . 
At decliue caput uertexque obliquior astri hac in parte sacri procumbere cernitur axis qua pater Oceanus , rutili reparator Eoi , occasus ortusque salo moderante coercet et gemina alternae miscet diuortia metae . 
Inde pruinoso si lumen abusque Dracone in conuexa feras , oculosque in proxima mundi declines , qua parte globo tumet altior orbis , illa laboranti similis succedet imago protinus , expertem quam quondam dixit Aratus nominis , et cuius latuit quoque causa laboris : Panyasi sed nota tamen , cui longior aetas eruit excussis arcana exordia rebus . 
Nam dura immodici memorat sub lege tyranni Amphitryoniaden primaeuo in flore iuuentae , qua cedunt medii longe secreta diei , Hesperidum uenisse locos atque aurea mala , inscia quae lenti semper custodia somni seruabat , carpsisse manu , postquam illa nouercae insaturatae odiis serpens uictoris ab ictu spirarumque sinus et fortia uincula laxans occubuit ; sic membra genu subnixa sinistro sustentasse ferunt , sic insedisse labore deuictum fama est . 
At cum Tirynthius aethrae inditus et solio fultus sublime paterno est , Iuppiter hanc speciem , miseratus acerba laborum , reddidit et talem cerni permisit Olympo . 
En manus ipsa dei , uiolenta in uerbera pendens , erigitur , dextraeque dehinc impressio plantae tempora deculcat maculosi prona Draconis . 
Poplite succidui qua sideris ampla patescunt terga dehinc , uersumque iacet sublime umerorum , aspice ceu rutilis uibret lux Gnosia flammis . 
Haec quondam Bacchi monumentum fulget amoris , haec Ariadnaei capitis testatur honorem . 
Trina ter illustrant hanc lumina , parsque Coronae Serpentem uicina subit , qua sibila in Arcton ora Draco inclinans stridit flabris Aquilonis ; post tergum Nixi pars uoluitur , ac uelut haerens rursum defessi reseratur nuntia signi . 
Istius extremo sub uertice , uertice quippe sideris innixi clarum nosces Ophiuchum . 
Triccaei sidus stat numinis , et cui pingui ture Epidaureae fumant altaria sedis . 
In Styga decursis Parcarum ab origine fusis merserat Hippolytum sors ultima , iamque per imas Cocyti tenebras et stagna nigrantia Ditis portitor ille Charon Thesidae fata uehebat . 
Hic immaturi sed enim miseratus acerbum leti supplicium Neptunique aspera iussa , algentis artus Erebo procul intimo abusque suscitat , atque animae rursum tepefacta calore uiscera mundanas reuocat medicator in oras . 
Non tulit omnipotens ortu cuiquam generato Deucalioneo fas esse nouissima fata uincere et incassum decurrere pensa sororum , moxque trisulca polo iaculatus fulmina celso et super aeriae uibrans incendia flammae , morte repertorem medicinae audacis in umbras deicit ; at nato reparans solacia Phoebo asperaque extincti miseratus fata nepotis , surgere nocturno iubet inter sidera motu . 
Hic ergo insignis ardens uenas Ophiuchus , hic rigidos artus , formae Anguitenentis honore arduus , hic tantos umeris uibrantibus ignes euomit ut , pleno cum luna nitescit in orbe menstruaque ingenti iam tempora diuidit ortu , nequaquam lentis obscurior ex umeris lux marceat . 
At manibus non compar flamma rubescit ( nam suffusa leui resplendent ultima luce ) , sed cerni sunt prompta tamen , postremaque parco igne micant . 
Ille Angue manum consertus utramque erigitur , serpensque dehinc elabitur ambas flexilis et medium cingit spiris Ophiuchum ; quem super haerentem plantarum mole duarum Scorpios , in geminas effusus uiscera partis efflictusque oculos maculosaque pectora pressus , sustinet . 
Attiguas euoluitur Anguis in auras agmine non aequo neque tenta uolumina compar . 
Nam qua dextra manus sinuoso adfigitur Angui , parcius ab domino terga explicat ; altera porro plurimus ac multo per laeuum pondere lapsus funditur et rutilo , qua lux sedet ignea , mento usque Ariadnaeae sese uicina Coronae lubricus inclinat . 
Post spiram bracchia quondam formidata truci suspexeris Orioni : haec concessa etenim curuis metatio Chelis , huc falcata Chii repserunt cornua monstri , sidereae nimium facis indiga ; namque hebes ollis ignis et optunso marcent incendia crine . 
Callisto rutilet stellis quibus , utque ferinam prona sit effigiem , quo cardine torqueat axem semper inocciduis attollens lampada flammis Arctophylax siue , ut ueteres cecinere , Bootes , famosa Arcadici testans commenta tyranni . 
At licet instanti similis similisque minanti terga Helices iuxta premat arduus , haud tamen umquam in picturatae plaustrum procurrere matris fas datur , antiqui quoniam contagio in illo criminis et ueterum prohibetur culpa malorum . 
Nec minus in membris lux olli maxima uibrat omnibus , ardet apex capiti , micat ignea late dextera , flammam umeri , flammam mouet uber , at infra inter utrumque femur , qua se confinia claris deducunt pedibus , maior fax luminis auras uerberat et rutilo sidus magis aestuat astro . 
Nam locus Arcturo sacer ille adscribitur , illinc , aurea qua summos adstringunt cingula amictus , ebria flammanti consurgit stella rubore . 
Qua protenduntur uestigia summa Bootis quaque per immensum circumflagrantibus astris circulus obliquo late iacet astriger orbe , contemplare sacros subiectae Uirginis artus . 
Quam te , quam memorem ? 
Siue est genitor tibi summus Iuppiter et Themide in terras demissa parente ' s , seu patris Astraei clarum es genus , aurea cuius sidera sunt proles et qui pro munere morum inculpabilium nomen dedit omnibus astris ; aut Pelusiaci magis es dea litoris Isis , digna poli , consors et cura latrantis Anubis , seu tu diua Ceres sic nam tibi flagrat arista et ceu Siriaco torretur Spica calore protentata manu seu quae pernicibus alis nec sat certa gradum uiduataque uertice summo fluxa pilae uertis uestigia , lubrica ut aeuum sors agat et subitis obrepat mobile fatum temporibus . 
precor , in terras procul aethere ab alto flecte oculos placidamque meis , uenerabilis , oro , Pande sacris aurem . 
Tu , cum sincera priorum uita hominum nullis ageret sub legibus aeuum aureaque innocuos seruarent saecula mores sponte sua , nec criminibus uia prompta pateret , inter confusos populorum libera coetus uersabare libens , nullique obnoxia culpae corda inhibens medias casto res more tenebas . 
Nullus telluri limes datus , indice nullo culta secabantur , neque iam discretio campum metiri in dominos monstrauerat ; omnia rerum usurpantis erant , promiscaque iura per agros : praestiterat cunctis communia cuncta uideri . 
Denique cum placidas crebro dea uiseret urbes tectaque iusta uirum passim succederet , illa feruentis late pelagi natura salumque fluctibus instabile et glauci uada turgida ponti , qua senior cano nutrit sub gurgite Nereus delphinos uirides et physeteras anhelos , ignorata suo seclusaque fine iacebant . 
Nulla fides undis , tumido commercia fluctu nulla petebantur , neque longis nauita terris insinuare ratem suffecerat , exul ut oris omnibus externas ueheret per inhospita gazas aequora et insano penderet saepe profundo . 
Omnia sed cunctis nasci dabat aurea terris Iustitia et nullo discreuerat aere regna . 
At postquam argento deformis uiluit aetas , rarius in terras os inclinabat honestum iam dea ; uix summos adlabens denique montis , cum cedente die Phoebus sub nocte propinqua occiduus pronos urgeret in aequora currus , usurpandam oculis sese dabat adcurrentum , non ut fessa uirum repararet gaudia uultu , sed crepula ut late uomeret conuicia uoce . 
" Parcite , uile genus ! 
" lacrimis aiebat obortis , " causa querelarum uestrum est scelus . 
Aurea quondam iudice me uestri uixerunt saecla parentes ; degener in uobis animus , sollertia uobis peruigil , arte noua uitam traducere mos est , omne malum studiis excuditis . 
Hinc quoque rursum ( pro pudor adque dolor ! 
) nascetur uilior aetas et lacerata genas ibit Bellona per urbes saucia ut infidas agitent certamina mentis . 
" Haec ubi per maestos rauco congesserat ore , alite procursu sese in conuexa ferebat protinus , atque oculos fugiens exosa sequentum Linquebat coetus hominum . 
Ruit haec quoque rursum uiuendi series ac successere pudendo aerea saecla habitu . 
Fraus ilicet et furor ardens atque cruentus amor chalybis segnisque libido et malesuada lucri rabies subit , omnia terror degener ac maestae facies formidinis implet . 
Secreti immodicus uada gurgitis ultima uersat Tiphys ; Agenoreo color hinc mentirier ostro incipit Assyriumque bibunt noua uellera fucum , ebria ut externo splendescat lana ueneno . 
Sic iusta in populos mox Virginis inculpatae exarsere odia et caelum pernicibus intrat diua alis spatiumque sibi , subuecta per auras , unde procul terras summa uix cerneret aethra , propter anhela libens late capit astra Bootis . 
Istius extremis umerorum partibus urget stella facem , qualique rubent incendia flamma , quae subiecta procul caudam maioris ad Vrsae uertice brumalis circumuoluuntur Olympi , talis utrimque modo simul et fulgore micat lux . 
Plurima quippe procul clara fax ardet in Arcto , nec contemplandi labor anxius : omnia primis obuia ceu uibrant obtutibus . 
Unus ob ora , qua sunt prima ferae uestigia , praeminet ignis , altera , qua pedibus regio est clunalibus , ardet stella itidem , genibusque dehinc se tertia promit aemula , qua rutilae flagrant confinia caudae . 
Non tamen his species , non sunt cognomina certa , sed permixta simul uulgi uice conuoluuntur . 
Illa quidem supero conserta relabitur axe , inscia piscosi semper salis ; ipsius autem subiectos capiti Geminos tibi cernere fas est , Spartanam , Geminos , subolem prolemque Tonantis egregiam et proprio post reddita numina caelo . 
Nam Lacedaemoniis , Mars cum caluisset Aphidnis , Castora Cecropii tulit inclementia belli . 
At frater , lucemque et fata superstitis aeui exosus , sortem lacrimis efflagitat aequam . 
Protinus alternae germanos tempore uitae Iuppiter attollit , caelique in celsa receptans aeternae flagrare facis iubet ignibus ambo . 
Aluo Helices Cancer subuoluitur , astraque Cancro Iuno , nouercales ut semper proderet iras , praestitit . 
Hic etenim , Lernaei gurgitis hydram ureret Alcides cum flammiger , ausus in ipsum repere uictorem . 
Qua duro concaua dorso tegmina curuantur , geminus micat ardor in auras . 
Hos dixere Asinos , ortos Thesprotide terra et sidus , Lenaee , tuum ; disterminat aer crassior hos itidem qualis praesepibus esse forma solet . 
Dispar chelarum flamma coruscat : namque tribus stellis adoletur dextera Cancro , laeua duas pigro succendit fomite flammas . 
Qua postrema pedum rutilant uestigia in Arcto , maxima flammigeri mundus trahit ora Leonis . 
Membra dehinc , longi quae semet tramite caeli plurima protendunt , torrentur fomite acuto singula et ardet Leo uiscera flammis . 
Hic Hyperionii flagrat uia Solis , et isto se duce caerulei referunt momenta caloris . 
Tum succisa Ceres stabilito mergite culmi construitur , flauos tondentur semina crines omnia , et aduectas late coquit area messes . 
Tunc et Threicii repetunt animosa Aquilones flabra polo , tunc coeaneum stata flamina caeli propellunt pelagus : longis hoc tempore in anni otia sunt remis , pontus uehit ipse carinas . 
Aurigatorem par sit quoque cura uidere : namque tuas aures impleuit fabula sollers Cretaei pecoris , sic lac memoratur alumno infudisse Ioui ; Capra , nutrix dicta Tonantis , stelligero subuecta polo est . 
Ille impiger autem pulcher Erichthonius currus et quattuor olim iunxit equos , pronus qui non procul in Geminorum laeua iacet fusoque super se corpore tendit plurimus , atque Helices caput inclinatur ab ore . 
Ille quidem in spatium membra explicat , ut Capra laeuo fixa umero clare sustollitur , ipsius autem fine manus paruas Haedorum suspice flammas . 
Qui postquam Oceano sese expediere sonoro , saeua procellosis immittunt flabra fluentis , ut spumosa truci pulsentur litora fluctu et uaga caeruleas inuoluant aequora puppes . 
Nec minus Aurigae qua sunt uestigia curui , cornigeri late tenduntur pectora Tauri . 
Illic saetosam pecoris perquirere frontem esto memor , flexo iacet illic crure , minaces in terram figens oculos . 
Non cetera signa flammarum similem procul inter sidera formam ostentare ualent , gemino sic cornua ductu erigit aetherii rigor ignis , et ignis utrimque sic camuris ardet protractibus . 
Haud tibi signis perquirenda aliis pecoris frons aequore surget Oceani : proprio Taurum deprenderis ore , cornua sic uera sub imagine curua dehiscunt , sic mediam creber pecori frontem asperat ignis , sic Hyades Tauri toto procul ore coruscant . 
At Borean laeuo qua Taurus acumine pulsat , desuper Aurigae dexter pes imminet astro : una pedem Aurigae dextrum cornumque sinistrum stella tenet pecoris . 
Simul in conuexa feruntur , sed prior occidui Taurus subit aequoris undas . 
Nec mea Musa senem tacitum Cephea relinquet : Iasiden quoque summa poli Cephea reuoluunt , non eget huius enim sedes sacra mominis . 
Illum , illum quin etiam rutilae pater intulit aethrae donauitque polo . 
Tergo Cynosuridos Vrsae post habitat , geminasque manus a pectore tendit . 
At diducta pedes tantum mensura seniles diuidit , extrema quantum pede distat ab Vrsa . 
Rursum decliui si uisum tramite uergas prima tibi ut flexi linquatur spira Draconis , infortunatam spectabis Cassiepiam . 
Sed nec multa tamen , cum caelum lumine toto Luna replet taetram ut superet fax aurea noctem , occurret genetrix oculis quaerentibus : absunt lucida maerenti , tenuis rubet ignis , et aegrae lux hebes est matri . 
Vix , qualem Caria quondam nouerat intrantem per claustra tenacia clauem , formatur stellis distantibus , inque umeros uix tenditur angustos : natae fera fata retundunt . 
Namque subest teretisque poli simul orbe rotatur Andromeda , ingenti quae semper luce coruscans sponte oculos in membra rapit . 
Face denique uertex ardet anhelanti , geminamque per aera fundunt lucem umeri et summis lux aestuat ignea plantis . 
Ignea quin etiam per caelum cingula flagrant Andromedae et toto uibrant in corpore flammae . 
Sed tamen hic etiam uiuax est poena dolenti : nam diducta ulnas magna distendit in aethra uinculaque in caelo retinent quoque , tenuia quippe bracchia contortis adstringunt nubila nodis . 
Rursus odorato qua uertex crine tumescit , Andromedae capiti suppingitur indiga pleni aluus Equi . 
Summo quae fax in uertice uibrat uirginis inque auras coni uice surgit acuti , ipsa sub absciso late micat aurea uentre cornipedis : simul hos lux indiscreta retentat , communique rubent duo semper sidera flamma . 
Tris latus atque armos aliae pecori pinxere , et spatio disiuncta pari fax aemula flagrat : plurimus ignis inest , uasto globus aestuat orbe . 
Sed non et capiti similis rubor , ipsaque ceruix quamuis procero surgat iuba maxima collo languida marcenti uix est spectabilis igne . 
Vltima quae mento sese explicat , haud minor illa quattuor est primis quae formam lumine claro cornipedis simulant . 
Non hic Equus integer artus , non quadrupes caelo sustollitur , at tenus aluo erigitur media : nam cetera pone negantur , et quatit aetherias primis modo cruribus auras . 
Hunc , hunc Aonio quondam memorant Helicone inclita post Lyciae redeuntem bella Chimaerae , mystica qua rupes doctis obmurmurat antris , herbarum carpsisse comas et gramine odoro expleuisse famem ; sed cum sitis arida fauces ureret ac nullo manaret gurges hiatu , illisisse pedem : cornuque excita repente lympha Camenalem fudit procul Hippocrenen ( Aones hoc latici posuerunt nomen equino pastores ) . 
Strepit haec placido inter saxa susurro , Atque Helicone cadens sese sitientibus herbis inserit , Ascraeas donec uaga gurgite ualles uuificet ; rigat hac animas et Thespia pubes semper et in latices inhiat gens fontis alumni . 
Ast Equus alterno redit inter sidera motu , Oceanique salo caput exserit . 
Haud tibi magni cura laboris erit caelo spectare sereno cornipedem : micat ille procul flagrantibus astris , et perfusa recens educit pectora ponto . 
Tum celer ille Aries , longi qui limitis orbe aethera percurrens numquam Cynosuridos Vrsae segnior ablapsu conuertitur , haud procul astro uisus Equi , magno celsum secat aera motu . 
Parcior hic rutilae semper facis , indigus ignis spectatur iusti : nam quanti luminis astra esse solent aciem quibus aurea luna retundit , marcida Lanigeri tantum se forma sub auras exserit , in tenui quamquam primordia Phoeben orbe habeant nulloque decus dea proferat ore . 
Sed licet hunc oculis frustra sectere per aethram ( nam semper propriis caret ignibus ) , en tibi propter Andromedae claro rutilantia cingula in astro suspectanda patent : uocat ingens balteus ultro quaerentem . 
Non longa Aries statione locatus in conuexa redit , paruo se tramite subter distinet et medio caelum citus ordine currit , ultima Chelarum qua bracchia , quaque corusco circulus axe means rutilum secat Oriona . 
Est etiam Graio quod semper nomine nostri Deltoton memorant . 
Simile in latus istud utrumque porrigitur , summum signo caput angulus artat et gemini suprema iugi uicinia mordet . 
Tertia quae stantes sustentat linea ductus parcior haud simili sese sub limite tendit ; at contracta modum geminas face flammigerarum stellarum superat . 
Quin et , quae subter in astro lanati marcent pecoris pluuioque tepescunt iam uicina Noto , minor istaec linea luce et fulgore facis praeuertitur ; at locus olli post tergum Andromedae ( sic se tulit ordo ) dicatus . 
Hinc si uicino flectaris lumina uisu inque Notum sensim Boreali ab cardine doctus inclinere oculos , proles tibi tertia Piscis surget Bambycii : sedes data quippe duobus Piscibus , ingenti qua celsam circulus aethram orbe secat , tendit qua pinnae extrema sinistrae ales Equus , mundo qua pectora Laniger alto urget et auerso surgentem corpore Taurum respicit . 
Hinc medio signantur sidere Pisces , quorum alius rigida consurgit in aera forma celsior et Borean propior subit , alter aquarum Troicus aurata quas fundit ephebus ab urna pone auidus iacet in Notialia nubila pronus . 
Sed tamen hi late stellis ex ordine fusis nectuntur caudas et lenta trahuntur utraque uincula per caelum , coeunt quae cingula rursum et rutilo confixa quasi super igne tenentur , Caelestem memorat quem sollers Graecia Nodum . 
Ex umero Andromedae laeuo quoque noscere Piscem qui rigidum celsi suspectat cardinis axem perfacile est : ulnae nam proximus iste sinistrae caerulus erigitur . 
Quin et uestigia propter Persea sub uolucri par est tibi quaerere forma : in caput inque umeros rotat aegram machina mundi Andromedam . 
Thraci nam sub flabris Aquilonis nititur alato uindex pede , maxima cuius dextera maerentis solium prope Cassiepiae tenditur , ingentique dehinc uestigia passu puluerulenta quasi cano procul aere pandit . 
Pleiadas femoris pariter sub fine sinistri Perseus protollit . 
Locus has habet artior omnis conexas , omnis lentae facis haud procul istas ostentat rutili lux sideris : aegra sororum lumina , nec claro flagrat rubor aureus astro . 
His genitor , uero si fluxit fabula fonte , Poenus Atlas , subiit celsae qui pondera molis caelifer atque umero magnum super aethera torquet . 
Fama uetus septem has memorat genitore creatas longaeuo ( sex se rutila inter sidera tantum sustollunt ) , septem fert fabula prisca sororum nomina ( sex sese tenui sub lumine reddunt ) : Electra Alcyoneque Celaeno Taygeteque et Sterope Meropeque simul famosaque Maia prole dei . 
Cerni sex solas carmine Sminthes adserit , Electram caelo abscessisse profundo ob formidatum memorat prius Oriona . 
Pars ait Idaeae deflentem incendia Troiae et numerosa suae lugentem funera gentis Electram taetris maestum dare nubibus orbem , saepius obscuris caput ut sit cincta tenebris . 
Non numquam Oceani tamen istam surgere ab undis in conuexa poli , sed sede carere sororum atque os discretim procul edere , distet ut a ui germanoque choro subolis lacerata ruinis diffusamque comas cerni crinisque soluti monstrari effigiem . 
Diros hos fama cometas commemorat tristi procul ista surgere forma , uultum ardere diu , perfundere crinibus aethram , sanguine suppingi rutiloque rubere cruore . 
Quin Meropen , adiit postquam Sisypheia uincla et thalamos saeuo sortita est omine diuum , indignam aeria credunt mage sede fuisse . 
Sic anceps numeri fit fabula , sexque per aethram Vergilias cerni tenet usus , sed simul omnis artauere globum . 
Ter in auras angulus exit flammiger , et mixtis Atlantides ignibus ardent . 
Nec tamen est famae similis uigor : ampla sorores fabula nobilitat , modus ollis parcus , et ignis uix tenui longe face fit spectabilis . 
Istas , alterno redeunt cum bina crepuscula mundo , seu nox astrales adolet cum caerula flammas , seu matutinus cum sidera dissicit ortus , conuolui caelo summae pater adnuit aethrae . 
Nec minus , arenti cum crine attollitur aestas et cum cana comas redit anno bruma rigenti , tempora dissignant . 
Nam si se gurgite tollunt Vergiliae , curuas in flaua noualia falces exercere dies ; si condunt aequore flammas , tellurem presso proscindere tempus aratro . 
Est Chelys illa dehinc , tenero quam lusit in aeuo Mercurius curua religans testudine chordas ut Parnaseo munus memorabile Phoebo formaret neruis opifex deus . 
Hanc ubi rursum concentus superi compleuit pulcher Apollo , Orphea Pangaeo docuit gestare sub antro . 
Hic iam fila nouem docta in modulamina mouit Musarum ad speciem Musa satus ( ille repertor carmina Pleiadum numero deduxerat ) . 
At cum impia Bassaridum carpsisset dextera uatem et deuota uirum tegerent Libethra peremptum , intulit hanc caelo miseratus Iuppiter artem praestantis iuuenis , pecudes qui et flumina uates flexerat . 
Adnixi qua semet sidera porro sustollunt , laeuum propter Chelys haec femur adstat . 
Aduolat ast aliud latus Ales et ora canoros tenditur ad neruos : media est Lyra sede dicata , Cygneo capiti et curuo contermina signo . 
Namque et sidereis Cycnus secat aethera pinnis , donatus caelo , non claro lucidus astro , sed tamen os flagrans et guttura longa coruscans ; grandibus haud equidem stellis , non hic tamen atris obscurisue micat . 
Trahit in conuexa uolatum perfacilem , et dextro late Cepheida dextram radens remigio , summa ad uestigia laeuo declinatur Equi . 
Sic magno praepes Olympo subuehitur , subit occidui sic marmoris undas . 
Nam post cornipedem flagrant duo sidera Pisces , Pisces Bambycii , caput autem subter equinum Laomedontiadae se dextera tendit ephebi ; ipse dehinc longos insignis Aquarius artus adstat ad hirsuti caudam pulcher Capricorni . 
Imus ut australi descendit circulus axe signifer , inque Notum rutili cadit orbita Solis , hispida saetosi marcet species Capricorni . 
Hic iam Threicio ueniens a cardine Phoebus uertit iter , pulsusque deum ( mirabile dictu ! 
) brumalis redigit . 
Non tum mihi longa phaselis aequora temptentur , non tum freta turbida pinu quis petat ! 
Angusto decurrit tramite namque parua dies , uastoque dehinc deprensus in alto nequicquam pigrae clamabit sidera lucis . 
Interea totis Notus acer saeuiet undis , excitumque salum uerret Notus . 
Aurea Solis cum rota cornigeri sidus pepulit Capricorni , tum dirum caelo frigus redit , aspera nautis functio fluctiuagis . 
Tamen isti saepe malorum immemores agitant totos in fluctibus annos ; mergorum et phocis similes trahit unda pauentis ac retrahit , quaerunt oculis distantia longe litora , et in pontum cogunt lucra semper hiantis . 
Par metus ex pelago tibi sit quoque , Sole sagitta cum leuis adflatur , cum lux in arundine flagrat ignis mundani , cum tela extrema coquuntur , cumque Sagittiferi torret uapor aureus arcus . 
Tum quoque si piceam spectaris surgere noctem , informem taetris tellurem ut uestiat alis , litus ama , sollers fuge caerula tegmina noctis , exitiumque sali rabidique pericula ponti anteueni : iam solue memor uaga carbasa malo , iam prolixarum iaceat rigor antemnarum . 
Mensis at infausti uel duri sideris index Scorpius exoriens sit tempore noctis adultae : hic matutino ueniens procul aequore telum exigit e pelago , telum trahit ultima cauda ; cunctatur pigro post tergum sidere iuxta Arquitenens , tardos et gurgite liberat artus . 
Tum Cynosura etiam maturae in tempore noctis altius in Borean sustollitur , abditur autem Orion redeunte die , tum bracchia Cepheus protentasque manus mediamque immergitur aluum . 
Quin norunt aliam superum conuexa Sagittam ; sed tamen haec arcu tereti caret : inscia nerui , inscia nam domini est . 
Telum super aduolat Ales , Ales Olor ; sed Threicio conterminus axi cana pruinosas extendit colla sub Arctos . 
Armiger hanc etiam Iouis aduolat , arbiter ignis aetherii , sed membra minor . 
Procul hic tamen alto cum redit ac pelago mouet in conuexa uolatum fine tenebrarum summaeque in margine noctis , spumosum late mare subruit : omnia caeli , omnia terrarum mox flabra procacia uerrunt . 
Tum curuus caudam subit inter sidera Delphis , dux , Neptune , tui quondam super aequor amoris . 
Hic nam detrusae in latebras procul Amphitrites , arduus occiduos umeris ubi sustinet axes Pleiadum genitor , perruperat . 
Hic uagus omni gurgite dilectam domino maris ultimo ab orbe mollis dorsa tulit . 
Breue signo corpus in astris et super auritum ponto surgit Capricornum . 
Hic medios artus taeter stupet , altera porro quattuor illustrat facibus rubor aureus , atque bis gemino discreta situ micat ignipotens lux . 
Omnia quae soli et rigido interfusa Aquiloni aetheris incurui moles rotat , inque frequentes occasus ortusque trahit moderator Olympus , sunt digesta mihi . 
Quae rursum limite ab usque sese Hyperionio pluuialis concaua in Austri demittunt , taetram donec Notus ambiat aethram , dicere Romuleo conitor carmine sollers . 
Subtrahit obliquo qua sese circulus orbe signifer in Borean , australes deserat umbras ut medii iam mole poli , fera pectora Tauri suspicit Orion ; neque quisquam nocte serena transierit : celso late se cardine pandit , auratumque rubens demittit balteus ensem . 
Talis et ipse uirum gemina ad uestigia custos insequitur , sic flammigero distinguitur astro aetheriae Canis ille plagae , cui plurimus ardor aestuat in mento , multus rubor imbuit ora . 
Stridit anhelanti face pestifer , aera motu torret , et immodici terras coquit ignibus astri . 
Hic uarios ardet stellis rutilantibus artus , sed non est similis cunctis uigor , undique quippe aluus coeanea est , mento grauis effluit ardor , qui formidato sub nomine Sirius aethram urit . 
Huic rutilos si Sol adflexerit axes , quantus corporibus , quantus labor imminet agris ! 
Marcebunt sata cuncta diu ; namque indiga suci siqua iacent , cedunt ualido penetrata calori , ac decoctorum languebunt germina florum . 
Illa autem interno quae sunt animata uigore Sirius attollit , blandusque illabitur herbas spiritus et dulci nutrit tepefacta sereno . 
Hunc , hunc , flammanti cum primum uibrat ab ortu , auribus atque animo capimus procul . 
Altera siquae stellarum fuluo rutilant , quae plurima longi belua fert lateris , neque multa luce coruscant et designandis tantum sunt addita membris . 
Paruulus in stellis Lepus est quoque ; namque ubi magnus emicat Orion , gemina ad uestigia subter urgetur cursu rutili Canis . 
Ille per aethram effugit instantem , premit autem Sirius ore . 
Auritum primis emittit gurges ab undis , ille minax pauidum super editur , et procul idem , cum Lepus occiduum sese inclinauit in aequor more latebrarum repetens freta , Sirius alto defluit ab caelo , mersumque per umida quaerit . 
Magnus Iasoniam cauda Canis extrahit Argo puppe refulgentem ; neque enim se Thessala cumba sollemnem in faciem rostro mouet : extima puppis surgunt Oceano . 
Velut alto a gurgite nautae cum portum tenuere , auidi uolitantia raptim sipara conuertunt , tergumque in curua remulco litora certatim subdunt simul illa , marinas iam defuncta uias , procul imi litoris algas pone subit terramque tenens secura quiescit , sic Argo rutilam tantum inter sidera puppim ducitur ; occultat rigido tenus altera malo . 
Sponte gubernaclum puppis demittit in undas celsior ac merso descendit in aequora clauo . 
Distantem Andromedam prolixi tramite mundi perterret Cetos : nam Threicii prope flabra Andromedam Boreae celso rotat aethere cardo , belua dira Noto uehitur , trahit Auster in atro ora inimica salo . 
Nam qua se laniger alto caelo Aries tollit , qua Piscibus astra duobus augentur , rutilat subter Nereia Pistrix , efflua praecurrens non multum Fluminis astra . 
Illa memor longae formidinis , illa dolorum inter signa tenax horret squalentia monstri terga procul , pauidumque super caput inserit undis . 
Quin et caeruleo Flumen quoque gurgite manans astra inter sedesque deum pars aequoris esse credidit Ausonii . 
Namque hunc dixere priores Eridanum , Venetos late qui lapsus in agros Alpino Hadriacos impellit gurgite fluctus . 
Hic fusum caelo quondam Phaethonta sub undas excepit senior , leue cum sensere iugales aetherii rectoris onus , cumque ignifer axis tramite sub mundi mortales spreuit habenas . 
Didita tum late texere incendia terras , astra uorax ignis , flammae sola cuncta coquebant , donec fata sui miseratus Iuppiter orbis redderet aetherii Phoebo moderamina cursus . 
Illum prolixis durae Phaethontides ulnis planxerunt , rediit supero pax aurea mundo , Eridanumque senem nutu Iouis omniparentis astra receperunt . 
Pharium pars altera Nilum commemorat , largo segetes quod nutriat amni arentisque locos unda fecundet alumna , uel quod de medii prolapsus parte diei uastus in aequoreas pelagi sese inferat undas . 
Iste pedem laeuum rutili subit Orionis , fusaque quae geminos adstringunt uincula Pisces Eridani coeunt anfractibus . 
Vt procul ille tenditur effusi ui gurgitis , huc quoque cristae cedit apex , summa qua lux Pistrice coruscat desuper et flamma caudarum cingula figit . 
Inter demissum procul in uada caerula clauum Puppis Iasoniae depictaque terga carinae et Pistrim undicolam , Leporis qua tenditur aluus , stellarum creber rutilat rubor . 
Haud tamen istis uel lux multa micat uel fit memorabile nomen . 
Nulli etenim formae flammarum Iuppiter ignes discreuit , nullos simulant haec corporis artus , qualia digesto mundus sacer ordine uoluit , semper in antiquum retrahens iter omnia se cum saeclorum serie . 
Longa istas denique signant interualla faces , similis quoque lux habet omnis , par modus ; occasu pariter referuntur et ortu , nec spectanda forent ponto quod sola carerent . 
Cetera descriptis aptantur singula membris formarum ; flagrans Leporem qua Sirius urget , languida nec certo sub nomine cuncta feruntur . 
Vltra saetosi rursum speciem Capricorni , cardinis immersi qua sunt australia flabra , in Pistrim horrificam conuersus uiscera Piscis subuehitur : Notium uocat istum Graecia Piscem . 
Stellae aliae mundo , qua pulcher Aquarius instat et qua cristato consurgit belua dorso usque sub aerii rutilantia sidera Piscis , sunt mediae , flammae steriles ac lucis egenae : nam passim ignoti uice uulgi semet in aethram protollunt . 
Dextram sed tantum propter ephebi pocula quem diuum mensis gestare loquuntur , efflua se species liquidarum fundit aquarum partis in geminas . 
Lux illic clara duabus est solum facibus ; non haec spatiosa per aethram interualla tenent neque lumina deuia fonte collidunt : alii Phrygium nam subter ephebum ardet apex , alii , qua curuam belua caudam terminat , insignis late uomitur globus ignis . 
Cunctis nomen Aqua est . 
Quin stellae denique propter crura Sagittigeri , qua se uestigia prima cornipedis simulant , circumuoluuntur Olympo , quis face sub tenui tenebrosus marceat ignis . 
Ecce uenenatae qua Scorpius agmine caudae plurimus erigitur tepidumque super micat Austrum , paruulus hic Aram locus exprimit , hanc satis arto tempore suspicies mundo rutilante referri . 
Nam polus aduerso qui tollitur axe Bootis , quantum suspenso uada linquit turbida caelo , Oceano tantum sibimet contraria condit : Arcturum uertex leuat arduus , umbrifer Austri Aram cardo premit . 
Breuis olli semita caeli occasusque celer ; tamen isto luciparens Nox , fata hominum miserata prius , miserata labores , certa procellarum statuit procedere signa . 
Ne tibi , cum denso conducitur aere caelum , inter nimbiferas nubes spectabilis exstet Ara poli , longa ut glomerent circumque supraque feta pruinarum se uellera , qualia tristi coguntur uento terraque excita per aethram nubila conceptos effundunt desuper imbres ! 
Non Arae , non sit tali sub tempore uertex clarior ! 
Hoc nam saepe Notum praenoscere signo Nox docuit . 
Noctis siquis praecepta sequatur , incassum Zephyri uoluunt mare ; siquis at ista respuat , incautas percellent flabra carinas . 
Vix , sis sera Iouem subeat miseratio rerum , Pigra salus nautis redeat fluitantibus alto . 
Certior ast ollis ueniet spes , axe supremo si Boreae stringat rutili coma fulgoris auras . 
His signis Austri raptabunt flabra fluentum , donec de Boreae rutilum iubar emicet axe . 
At si Centaurum medio sub tramite caeli uideris , ut fluctu tantum discedat Eoo quantum adit occasum , sit tectus desuper autem nube umerum et caelo sint omnia signa priora , Eurus erit , uerret salsi uada gurgitis Eurus . 
Contemplator enim geminae rutilantia formae uiscera , quae signis subtexit membra duobus . 
Nam qua parte hominem quadrupes sustollit equino uentre superstantem , uersatur Scorpius ingens ; at qua cornipedem media uir fundit ab aluo , curua uenenati sunt tantum bracchia signi . 
Ille autem , dextram protendere uisus ad Aram caelicolum , iustae persoluit munera uitae agrestemque manu praedam gerit . 
Hic , ubi celso Pelius adsurgit dorso nemorosaque late inserit aeriis iuga nubibus , arbiter aequi egerat , Alcidae legum post bella magister . 
Desuper ingenti sese agmine porrigit Hydra , quae prolata salo longe latus explicat aethra in Cancrum protenta caput , caudamque feroci Centauro inclinat , transit spatiosa Leonis uiscera et ingenti sub Virgine summa quiescit . 
Quin uitam spirare putes , sic agmina caelo lubrica conuoluit , sic spiras pendula torquet , sic et flammigero linguam iacit ore trisulcam . 
Spirarum medio gestat Cratera coruscum , ultima caeruleum sustentant agmina Coruum , ales ut intento fodiat uaga uiscera rostro . 
Vltimus est Procyon , Geminorum subditus astro , ore micans rutilo , trina face uiscera lucens . 
Ista uolutatos cernuntur cuncta per annos : haec uehit Oceanus pater omnia , mersaque rursus hauriet Oceanus . 
Trahit ingens machina caeli cuncta super , pingunt rutilam sua sidera noctem . 
Quinque itidem stellae , similis quibus haud sit imago nec quas formarum doctus notet adfixarum , per bis sena poli uolitant rutilantia signa . 
Nullus eas alio deprendere sidere certet : nam uaga per totam cunctis uia defluit aethram semper et aduerso referuntur tramite mundi . 
Mundus ab Eoo trahitur reparabilis alto , pronus Atlantei procul in uada caerula ponti ; illae in subrecti cogunt iter aetheris orbem nitentes in summa poli , motuque feruntur aduerso Solis radiis . 
Ceu , cum uada cumbam prona uehunt , siquis prora nitatur ab alta in puppim proferre pedem , uia carpitur olli cursibus inceptis contraria , uis ita in istis obuia labenti semper sustollitur aethrae . 
Vnica quin solis adolent incendia flammis ; longa uolutandis tamen ollis tempora currunt pigraque se referunt sedes sortita priores omnia . 
Non illas animis audacibus ergo , carmine non caeco temptabimus : hoc satis unum Musa mihi , satis hoc longi labor egerit aeui si defixarum cursus et signa retexam . 
Quattuor aerios zonae cinxere meatus , quattuor has cursus et tempora nosse uolentem scire sat est . 
Quin signa etiam sunt quattuor istis plurima quae zonis haerentia conuoluuntur . 
Ipsae inconcussa retinentur sede per annos , mutuaque implexae sibimet consortia mordent ; at modus in binis protenditur . 
Aurea pepli sidera nocturni si suspectare libebit nec scindunt medium Phoebeia lumina mensem langueat ut stellis species hebes , omnia caeli illustrante dea ac flammas superante minores , orbe sed haud pleno sinit igni feruere acuto sidera , candentis speciem super inspice Lactis protendi caelo . 
Color olli nomen ab ortu primigeno statuit ; sic zonam Graecia sollers concelebrat , nostro sic balteus ore notatur . 
Non isti forma similis similisue colore circulus est alius ; modus et mensura duobus est compar solis , alios duo parcior artat linea nec multa trahit istos ambitus aethra . 
Horum alius , duri qua soluunt flabra Aquilones et qua praecipitant Borealia flamina sese , axe Lycaonio iacet obuius . 
Hic Geminorum sunt capita , hic genua Aurigae defixa quiescunt . 
Circulus hic idem retinet pede Persea laeuo Atque sinistro umero ; cubito tenus hic quoque dextram sustinet Andromedae ( manus extima desuper acri subrigitur Boreae , cubito inclinatur in Austrum maerens Andromeda ) . 
Hic celeris uestigia summa praestringuntur Equi , praestringitur Ales ab ipso uerticis extremo . 
Secat hic umeros Ophiuchi circulus et se cum flagrantia dorsa reuoluit . 
Erigone tepidum sese submittit in Austrum , uirgineosque pudens zonae super inuidet artus . 
Sed Leo , sed Cancer Borealis tramite caeli uiscera protendunt ; at circulus ima calentis pectora perque aluum procul in postrema Leonis succedit ; secat ast alium per uiscera plana et medium subter caua tegmina diuidit , orbe lumina secludens altrinsecus . 
Orbita porro ista poli partis si discernatur in octo , quinque super uoluit se partibus , at tribus alti intrat stagna sali . 
Sol istinc flammifer aethram iam relegit , pulsuque deus semel ordine facto flectitur aestiuo , neque celsum semita in axem sideris erigitur : uia rursum nota iugales suscipit , inque Notum rutili redit orbita Solis . 
Circulus iste quidem Cancro tenus adiacet axem semper inocciduum . 
Procul alter cardine in Austri diuidit imbriferi corpus medium Capricorni , Idaeique pedes pueri postremaque caudae caeruleae . 
Lucet breuis hic Lepus , hic Canis artus conditur extremos , hic Thessala cernitur Argo , hic Centaureae fera molis terga secantur . 
Iste uenenatae disiecta uolumina caudae amputat , hic arcu protenditur ampla sagitta . 
Vltimus hic Phoebo locus est , ubi lapsus in Austrum pellitur : albenti cum canent tempora bruma . 
sideris hic metae ; procul istuc caelite curru axe sereniferi descendit Sol Aquilonis . 
Partibus iste tribus tantum se circulus effert , quinque latet , crepuli succedens stagna profundi . 
Inter utrumque dehinc , quantus iacet ambitus illi zonarum cani specie quae lactis in aethra cernitur , ingenti se tramite linea tendens diuidit ima Noti discernit et alta Aquilonis . 
Hic luci modus et tenebris sub lege magistra pensatur : nox aequa diem subit , aemula Phoebus lumina substituit paribusque reuoluitur horis , uel cum summa aestas coquit agri uiscera hiantis , uel cum floricomo iam tellus uere mouetur . 
Ast isti , celsae quae tramite panditur aethrae , indicium est Aries : hunc totum linea quippe sustinet . 
Hic Tauri curuantur crura minacis et rutilat stellis hic balteus Orionis . 
Spira Anguis , leuis hic Crater et edacia Corui ora inhiant , hic sunt flexarum denique flammae Chelarum , genua hic rigidi uibrant Ophiuchi . 
Nec Iouis armigero caret alite : namque per ipsum fulua Aquila est . 
Caput hic Equus eminet , hicque comanti ceruice erigitur clarae dator Hippucrenae . 
Tris omnis recto contentos tramite caeli distantisque pari spatio sibi transigit axis , omnibus et mediis ter circumfunditur idem . 
Desuper obliqua est alii uia , quartus et iste stringitur artatus zonarum mole duarum , quas ab diuersa mundi regione locatas cire repercussi momentum diximus astri ; hunc alius medium medius secat . 
Haud dea Pallas , uel licet haec cunctos praecellat acumine diuos , compingat parili sic lubrica plaustra meatu , implicet ut spatiis sibimet distantibus orbes , qualia deuexo nectuntur ab ordine cuncta urgenturque uiam similem noctesque diesque lucis ab exortu procul in uada Calpetana . 
Nam Tithoneo cum sunt elata profundo , rursus in occiduos merguntur singula fluctus ordine partito : similis nascentibus ortus , scandendi lex una mouet ; par denique lapsus omnibus , et simili conduntur sidera casu . 
Ille autem Oceani tantum descendit in aequor quantum ab caeruleo distat Cancro Capricornus , et quam multus item est , ubi gurgite protulit ortum , tantus in aduersas itidem est cum labitur undas signifer . 
In spatio , quantum deducitur orae ambitus extremae , puncti uice terra locanda est , unde acies , oculis cum tenditur ( haec quoque puncti sedem habet exiguo ) , procurrit missa per auras . 
Signiferi in summum medio de tramite si quis dirigat obtutus agilis procul , hosque locorum defessos longo spatio tener amputet aer , id quod contenti uisus absciditur ultro siqui in signiferi patulum circumferat orbem , sex olli partis magnae dabit ambitus orae ; ast hae dimensa spatii sic lege locantur bina ut decisis includant partibus astra . 
Olli Cancer inest , Leo flammifer , Attica Virgo , bracchia sunt itidem Chelarum et Scorpius ipse , Arquitenens , saetosa dehinc species Capricorni uoluitur , auratam protendit Aquarius urnam , tum duo sunt Pisces , Aries , Taurus Geminique . 
His se bis senis sol admouet , hisque recurrens omnibus absoluit totos reparabilis annos . 
Quem cum signiferi graditur sol aureus orbem , singula frugiparos attollunt tempora uultus . 
Illius Oceano quantum submergitur alto , tantum tellurem supereminet . 
Omnibus iste noctibus illabens pelago sex inserit astra , sex reparat . 
Tanto nox umida tempore semper tenditur , extulerit quantum se circulus undis At si scire uelis mora lucem quanta retentet et quanto nox atra sibi trahat otia lapsu , quae procul Oceano consurgunt signa notato : horum semper enim comes est Titanius uni . 
Horum prima oculis memor incunabula quaere , luminis ipsa uagi captans uenatibus , ipsa , ipsa notans mundo . 
Quae si se nubibus abdent , aut si , cum surgunt , ut tellus saepe tumescit , occultata iugo praetentaque rupe latebunt , prompta uia est aliis uenientum tempora signis noscere : namque ipso deprenderis indice cuncta Oceano , magnam qui circum amplectitur undis tellurem , curuet celando ut litora mundo latius atque sinu patuli salis hauriat astra . 
Istius indicium praebebunt cornua semper , uel matutino qua perstrepit aera fluctu , acer Atlantei uel qua furit aequoris aestu . 
Nam non obscurae , cum Cancer commouet ortum , Oceano stellae circumuoluentur utroque , in freta labentes aut quae se rursus Eoi parte ferunt mundi . 
Minoae clara Coronae serta cadent , Austri tergo cadet incola Piscis ; hunc medium pendere tamen mediumque sub undas cedere per spinam , rutila labente Corona , semper suspicies . 
At tergi plurima uersum uentre tenus summo supera inter sidera cernes : os et colla dehinc et pectora uasta per aequor mersantur . 
Premit ab genibus celsos Ophiuchum usque umeros Cancer , Cancer premit ortus et Anguem , agmine qua uasto fluitat caput , aspera ceruix qua tumet et spiris qua turgent pectora primis . 
Parte nec Arcturus distabit multus utraque : iam minor in superis , iam uiscera plurimus alto conditur ; hunc etenim consortem quattuor astris Oceanus recipit . 
Satur hic uix luminis , omnis cedit et inspiciens tandem conuexa relinquit . 
Tum iam plus mediis nox inclinabitur horis cum labente die Phoebo comes ibit in undas . 
Ista quidem uasti conduntur gurgitis alto ; contra autem , nullo non uultum uiscere honorans Orion , rutilans ardentia cingula late , et flagrans umeros et splendens ense corusco Eridanumque trahens , alio se litore promit . 
Adueniente dehinc uilloso colla Leone , omnia quae Cancro sese emergente per aethram extima erant abeunt . 
Quin et Iouis ales in undas conditur et totis raptim petit aequora pinnis . 
Sed Nixus genibus , replicato iuge residens poplite , iam superi celatur corporis artus ; non tamen iste genu , non laeuam gurgite plantam occulitur , non Oceanus uorat omnia signi . 
Proserit Hydra caput , claro Lepus exsilit ortu Et Procyon primique pedes Canis ignicomantis . 
Erigone salsis cum uultum exegerit undis aeris ut patuli iam conscia permeet aethram , astrorum numerosa premit . 
Nam Virgine Eoo consurgente freto cedit Lyra Cyllenaea , cedit Delphinus pelago ceditque Sagitta , primaque pinnarum pars canum condit Olorem : uix iam cauda salum superat ; uix lumine parco eminet Eridanus : ponto procul efflua tinguit . 
Celatur sonipes caput impiger , ardua ceruix Tethyos ima petit , salso iuba rore madescit . 
Hydra superpositum procul in Cratera mouetur parte alia et liber uestigia Sirius ardet ultima , caeruleo protelans aequore Puppim . 
Illa micat maloque tenus sese exserit Argo , cum iam uirgineos aether uehit altior artus . 
Nec , cum falcatas emittunt marmora Chelas sideris expertis et clara luce carentis , non est nota dies aut est ignobilis ortus . 
Namque his indicium proprio fert ore Bootes plurimus exoriens , Arcturumque eminus alto cardine succendit . 
Iam celso Thessala Puppis aethere subuehitur , iam mundo funditur Hydra longior , extremaeque polum subit indiga caudae . 
Curua Chii caelo cum surgunt bracchia signi , inspice ceu dextra referatur ab aequore planta inque genu tantum Nixus pede proferat ortum . 
Iste Lyrae rutilat conterminus , atque sub unis hic tenebris petit occidui uada caerula ponti et mox Oceano reparatur clarus Eoo . 
Cum Chelis igitur pede tantum promitur uno ; ipse dehinc , uersus procul in caput , ultima monstri terga manet , manet Arquitenens dum spicula caelo exserat et supera uibret bellator in aethra . 
Haec sidus reuehunt : Chelae crus , Scorpius ipse cetera cum medio , laeuam et caput oraque rursum Arcus agit . 
Tribus hic tandem remorantia membra partibus erigitur , tria totum denique signa absoluunt pelago . 
Mediae tum serta Coronae et quae Centauro diffunditur extima cauda , prima uenenati cum repunt bracchia monstri , surgunt Oceano . 
Iam gurges et ultima Cygni et caput acris Equi premit aequore , iam procul ista marmoris occidui penitus petiere profundum hausta salo . 
Caput Andromedae freta uasta receptant , ac formidatam deuexi cardine mundi fluctigeni speciem monstri superinuehit Auster . 
Sed Boreae de parte trucis uelut aggere ab alto prospiciens superi subrecto uerticis axe intentusque procul specie , uaga bracchia Cepheus exserit et saeuam pelagi monet adfore pestem . 
Illa tamen , uersa in Fluuium , postrema profundo tinguitur ab spina capiti quae proxima summo est . 
Vndas succedens Cepheus et uerticem et ulnas mersatur patulas . 
Quin et cum Scorpius acer nascitur Oceano , quidquid per sidera aquarum ad speciem Eridanus pater exspuit , abditur alta Tethye et occidui tegitur Padus aequore ponti . 
Scorpius ingentem perterritat Oriona proserpens pelago . 
Vetus , o Latonia uirgo , fabula , nec nostro struimus mendacia uersu : prima nefas duri compegit germinis aetas , prima dedit populis . 
Caecus mos mentis acerbae immodicusque furor sceleris penetrauerat oestro impia corda uiri . 
Caluerunt dira medullis protinus in mediis incendia , plurimus ardor pectore flagrauit . 
Tene improbus ille procaxque , te , dea , te dura ualuit contingere dextra , cum sacrata Chii nemora et frondentia late bracchia lucorum , cum siluae colla comasque deuotae tibimet manus impia demolita est audax ut facinus donum fouet Oenopioni ? 
Digna sed immodico merces stetit ilicet ausu : nam dea , nubiferi perrumpens uiscera montis , dirum antris animal saeuos uomit hostis in artus . 
Ergo ut falcatis monstrum petit Oriona morsibus et totas in membra ferocia chelas intulit , ille mali poenas luit . 
Ista furori praemia debentur , sunt haec commercia laesis semper numinibus . 
Metus hic , metus acer in astro permanet et , primo cum Scorpius editur ortu , Orion trepido terrae petit extima cursu . 
Nec minus Andromedae quidquid uolitabat in aethra et siquid Pistris reliquum conuexa uehebant hoc oriente ruunt . 
Omnis procul in uada terror inserit et cunctos pauor unus in aequora cogit . 
Cepheus ipse caput distentaque bracchia uasto induitur ponto , tellurem cingula radunt extima , et Oceano mersantur pectora rauco sola senis ; reliquum polus altior aere uersat semper inocciduo . 
Genetrix quoque Cassiepia sidera praecipitis sequitur labentia natae , deformemque trahit procul in uada caeca ruinam . 
Prona caput solio , solio uestigia ab alto sustollit miseranda super : quatit ira furorque Doridos et Panopes post fata nouissima matrem , ac memor has poenas dolor exigit . 
Omnia fluctus haec simul occiduos subeunt ; tamen altera mundus sufficit , inque uicem lapsorum multa reportat . 
Tempore namque isto reliquae se serta Coronae expediunt pelago , postremique agminis Hydra erigitur caudam . 
Caput et turgentia membra Centauro exsuperant , manus effert dextera praedam siluarum . 
Nam prima ferae uestigia molis Arcum sera manent , Arcu redeunte per aethram protolli incipiunt , reliquum Serpentis et artus Anguitenentis item fert primis fluctibus Arcus . 
Amborum capita et palmas geminas Ophiuchi ac primam rutili spiram Serpentis Eoo Scorpius Oceano surgens agit . 
A pede Nixi , quem procul auersum semper salis alta remittunt , tunc artus medii , tum pectora uasta umerusque dexteraque ulnarum spumosi gurgitis aestu procedunt pariter . 
Caput et manus altera porro , tota Sagittigeri cum uibrant astra , feruntur . 
Mercurialis item Lyra uoluitur , altaque Cepheus cardine sustollens uestigia gurgite nondum pectora liber agit , sed pectora mersus in undas plaustra Lycaoniae pulsat pede desuper Vrsae . 
Tempore non alio magni Canis ignea cedunt sidera , protentum freta iam procul Oriona hauserunt pelago , toto Lepus occidit astro . 
Tum quoque et Oceano fugientem Sirius urget . 
Sed non Aurigam , cum gurgitis ille profundi ima petit pedibus , Capra mox Haediue sequuntur : ista polo rutilant , illum uada liuida condunt . 
Haec membris discreta aliis exstantiaque alte laeuum umerum et summae sese attollentia palmae cernuntur , donec labenti congrada soli sidere deuexo freta late caerula turbent . 
Namque manum Aurigae reliquam celsumque corusci uerticis et dorso qua spina attollitur alto deprimit hirsuti sidus surgens Capricorni membra Sagittigero cedunt postrema reuecto . 
Iam non alatus remoratur uiscera Perseus aeris in spatiis , neque clauum uindicat Argo alluuione sali : Perseus , pede denique dextro atque genu liber , mersatur cetera ponto ; Argo , quod curuis puppim super attrahit oris , tinguitur et duro tangit uada caerula dorso . 
Ipsa dehinc manet exortum gelidi Capricorni , totaque tum pelago caelo descendit ab alto aequora tum Procyon , gressum sectatus erilem , intrat et Oceano permutat celsa profundo . 
Haec habet occidui plaga gurgitis , ista sonoro supprimit unda salo . 
Rursum procul erigit aethra Cygnum Aquilamque Iouis , surgunt flammata Sagittae sidera perque Notum rutilat tum numinis Ara , Delphinum paruas promit Capricornus in auras . 
At matutino cum surgit Aquarius orbe , os Equus atque pedes nouus exserit . 
Ecce cadentis parte poli trahit occiduum nox atra sub aequor Centaurum cauda , sed non caput aut umerorum uasta simul recipit : persistit pectore celso cornipedis species et caelum uertice fulcit . 
Ora dehinc Serpens et prima uolumina tantum conditur : ingentis late tamen agmina caudae pone trahit . 
Subit ista salum , subit aequora rursum , integer Oceani cum se Centaurus in undas iecerit atque nouo uibrarint sidere Pisces . 
His in summa poli surgentibus , ille per Austrum Piscis item , planta quem pulcher Aquarius urget , redditur ; haud toto tamen hic se corpore promit , sed manet alterius uenientis tempora signi : parte latet , partem supera in conuexa sonoris fluctibus absoluit pelagi . 
Sic bracchia maestae Andromedae , sic crura dehinc umerique nitentes paulatim recauo redeunt maris , aurea caelo postquam adolent Pisces incendia . 
Denique Pisces cum rutilant mundo , dextram haec attollitur ulnam , laeuaque uirginei rursum se corporis edent Phrixei postquam pecoris proruperit ortus . 
Australem hic Aries Aram procul admouet undis gurgitis occidui . 
Qua lux redit , excitat idem Persea proceri sustollere uerticis astra et claros fulgere umeros ; at cetera nondum sunt exempta salo . 
Quin totum hoc inuida ueri Natura ambigua rerum ratione reliquit extimus an reliquos Aries produceret artus Perseos an Tauro freta pelleret adsurgente . 
Hoc una caelum subit integer . 
Haud reses ullo uiscere nascentis noua Tauri deserit astra quippe huius flammis Aurigae sidus inhaeret , nec tamen hunc totum sustollit Taurus in aethram : Aurigam salsis euoluunt fluctibus omnem surgentes Gemini . 
Tauro Capra plantaque laeua atque Haedi exsuperant , cum primum rursus ab undis cetosa in superum referuntur uiscera caelum : nam cauda et cristae rigor arduus aera celsum tunc repetunt . 
Diri cum sidera gurgite monstri uoluit praecipitis teres inclinatio mundi , eminus ingentem condit pars prima Booten . 
Quattuor hic etenim signis surgentibus altum uix penetrat pelagus , neque summa totus ab aethra labitur Arcturus : manus olli quippe sinistra iuge manet , celsisque super subducitur Vrsis . 
At cum iam pedibus repetit fluctus Ophiuchus , ut genua Oceanus uasto procul aequore condat , signum erit Eoa Geminos procedere parte . 
Nec lateri Pistrix cuiquam uicina uidetur , sed iam tota super sustollitur , exspuit atram iam pelagus speciem nec adhuc tamen extima sorbent . 
Quin et nascentis suspectat nauita ponto agmina prima Padi caelo tum feruere aperto , uicinasque faces rutili manet Orionis , curricula ut sollers uero mox indice discat certa tenebrarum , possitque fideliter astro explorare Notos et tuto carbasa ponto credere . 
Ni desit magnorum congrua cura , prompta uia est ipso cognoscere talia semper praeceptore Ioue , et caelo tibi signa magistro omnia ducentur : monet alta Iuppiter aethra singula nos , facilis ueram dedit arbiter artem ne tempestatum primordia caeca laterent . 
Nonne uides , primum cum Phoebe in cornua surgit tenuia et angusto lumen iacit ore per aethram decedente die pronoque ab tramite solis , promat ut ingressi sollers tibi tempora mensis ? 
Namque facem quarti sibimet profitebitur ignis corpora cum primum perfundens lumine nostra in subiecta soli tenuem porrexerit umbram . 
Ast orbis medii si caedat Cynthia formam , octauos ortus octauaque plaustra docebit . 
Denique cum toto dea iam surrexerit ore integer ut magni resplendeat ambitus orbis , effluxisse sibi medii iam tempora mensis monstrabit caelo . 
Pleni cum rursus egena oris eat , tanto procedens lumine formae inserit aeriis quantum dea nubibus ignis , esse senescentis sibimet dispendia mensis illa docet , quibus in rutili confinia fratris tertia uix mundo superest uia . 
Cum minus autem umbrarum excludit , sunt tales quattuor ortus marcentis lunae quales sub mense renato quattuor exsurgunt languentis luminis umbrae , atque his octonas includunt ordine luces . 
Interiectorum numerum quoque nosse dierum prompta uia est : proprio semper dea proditur ore , scandat quanta polum , quotiens temone iuuencos strinxerit et quanto iam tramite liquerit undas . 
At decedentis postrema crepuscula noctis bis sex signa tibi , quae uersat signifer orbis , monstrabunt : cursu nam Phoebus singula mutat semper et alterno succedit in omnia lapsu . 
Conficiens iter aetherium , nunc igneus istud astrum adolet flammis , alii nunc aurea Titan lumina miscetur , uel cum deuexus in undas labitur et rebus formam absumpsere tenebrae , uel matutino redit incunabula linquens cum pelago et rebus suffudit luce colores . 
Sic diuersa diem comitantur sidera semper . 
Non ego nunc longo redeuntia sidera motu in priscas memorem sedes : habet ista priorum pagina , et incerta rerum ratione feruntur . 
Namque Solon hiberna nouem putat aethere uolui ut luna in spatium redeat uetus , Harpalus ipsam ocius in sedes momentaque prisca reducit , illius ad numeros prolixa decennia rursum adiecisse Meton Cecropea dicitur arte inseuitque animis ; tenuit rem Graecia sollers protinus et longos inuentum misit in annos . 
Sed primaeua Meton exordia sumpsit ab anno torreret rutilo cum Phoebus sidere Cancrum , cingula cum ueheret pelagus procul Orionis et cum caeruleo flagraret Sirius astro . 
Hoc ut fonte Meton deduxit tempora lunae , nauita quo longum facili rate curreret aequor et quo ruris amans telluri farra parenti crederet : ingenti petat haec indagine semper seu qui uela salo , seu qui dat semina terrae . 
Nec mora discendi , breuis huc labor et breue tempus poscitur , innumeros habet autem industria fructus . 
Vtilitas te certa manet , praenoscere motus si libet aerios et tempestatibus ipsis edere principium : te primum sponte procellis arcebis rapidis , te rursum principe fluctus uitabunt alii , si certis singula signis tempora discernas . 
Nam mundi cardine uerso ut stata raucisoni redit indignatio ponti : saepe etenim , quamquam tranquillae noctis amictu mitia protenti requiescant terga profundi , doctus securam subducit ab aequore classem nauita et actaea retinet statione phaselum , cum matutinae praesensit signa procellae . 
Namque alias caelo cum tertia lumina Phoebus exserit , ille sali furit implacabilis horror adfore quem pelago comitem sibi dixerat astrum . 
Crebro quinta dehinc lux commouet Amphitriten , saepe inopina mali clades ruit . 
Omnia certis indiciis tibi luna dabit , seu lucis utrimque caesa facem , seu cum teretem concrescit in orbem . 
Sol quoque uenturas aperit tibi saepe procellas , sidera producens et cum sale sidera condit . 
Nec minus ex aliis aderit cognoscere motus aequoris et magnos caeli callere tumultus , quos det certa dies , qui longi tempore mensis astrorumque uice et mundi ratione trahantur . 
Aeris immadidi quiddam tellure creatum spiramenta uomunt . 
Vis hoc cum fudit in auras uenarum , occulte patulo praetexitur agro insubiectum oculis , terramque supernatat omnem uuida materies ; quam cum calor ignicomantum hausit stellarum , superas subducit in auras et concreta diu compingit nubila mundo . 
Si minor haec madidi substantia caespite ab imo subrigitur , tenues nebulae caligine fusa tenduntur caelo . 
Vis autem siccior olli cum fuit , in celeres dissoluitur undique uentos uicinumque sibi flabris dominantibus ultro aera propellit . 
Si maior protinus umor consurrexit humo , pluuias quoque nubila fundunt ; et pluuiis late calor est pater : hic super imbres exprimit et ductum feruentis ut obice mundi respuit umorem . 
Si moles magna utriusque occurset sibimet uelut obuia , comminus acer compulsu aerio fragor intonat amplaque late murmura discurrunt pariter crepitantibus auris . 
Hic inflictus item diuersorumque per aethram saepe superne furens illisio fulguris ignes excudit rutili , totamque uolantibus aethram praestringit flammis et caelum sulpure odorat . 
Omnibus his genetrix tellus , et caespite ab imo ducuntur superi motus . 
Ipsa ignea mundi lumina , flammigero Phoebus temone coruscans et quae noctiuagos attollit Luna iuuencos , his peperere malis exordia . 
Namque deorum mouit humum cum forte calor , laxata repente spiramenta soli uenas procul altaque pandunt uiscera telluris ; bibit imum terra calorem desuper et madidum tepefactus caespes anhelat . 
Aeris hos motus rabiemque uolubilis undae , flabra procellarum , mundani tramitis iras praesentire decet . 
Cape sollers singula mente , praeceptisque uirum sitientia pectora pande . 
Cynthia cum primum caelo noua cornua promit , cautus utrimque deam circumspice . 
Namque reuectae nequaquam semper similis lux imbuit ortum , sed species diuersa trahit uarioque notatur formarum , primi cum surgit luminis igne , tertia cum rutilat , cum maior sideris aethram scandit et aerias quarta face luminat oras : ingredientis erit plene tibi nuntia mensis . 
Haec castigato si tertia fulserit ortu pura sit ut foedis ab sordibus , adfore dicet clara serena diu ; tenui surrexerit autem si face et ignito suppinxerit ora rubore , turbida certantes conuerrent aequora Cauri . 
Luminis ista dehinc si crassior atque retunsis cornibus ingreditur sic quarti sideris ortum percussi ut tenuem protendat corporis umbram , imbribus aut Zephyris hebetabitur , arguet ultro flabra Noti aut pluuias : nam crassus desuper aer cornua caeca premit , Notus uuidus aera cogit . 
Tertia si rursum protollat Cynthia currus sic subrecta faces et acumina tenta coruscans ut nec curua quasi declinet cornua nec se fusa supinato diducat lumine in auras , occiduo Zephyrum praedicet surgere mundo aut Libyae de parte Notum . 
Sin quattuor autem Cynthia curriculis caelum subit atque coruscis cornibus immodice prostantibus exserit ignes , uis prolixa salum ciet , ocius omnia Cauri marmora conuoluent , fera uerrent flabra profundum . 
Istius in Borean quod se sustollit acumen , si curuum specie uelut adnuat , adfore caelo saeua procellosi praedicet flabra Aquilonis : namque hoc urgeri sese adserit hocque grauari , summati et uento docet inclinarier alta . 
Indice rursus eo ueniet Notus , hanc ubi partem pone supinari conspexeris inque reclinem sponte habitum pandi : nam subrigit Auster acumen inferiore plaga . 
Si lunam tertius ortus proferat atque deae conuoluat circulus oras suffusus rutilo , mox tempestate sonora spumosum late pelagus canescere cernes ; maior et haec rauci uersabit gurgitis undas , ipsa quoque immodice si uultum luna rubescat . 
Contemplator item , seu plenum luminis orbem Cynthia distendit , seu cum teres ambitus olli caeditur et mediae uelut indiga lucis utrimque sustinet obductae sibimet dispendia formae , cornua prima replens et cornua fessa dehiscens . 
Induit et qualem procedens ore colorem , hunc perpende oculis , ipso monitore dierum signa tene ac totum discerne in tempora mensem . 
Non unum deprensa diem tibi signa loquuntur nec uulgo in cunctis adsunt praecepta diebus ; sed quae signa nouo dederit mox tertia motu quartaue , sustollat medios dum Cynthia uultus , durabunt caelo , medio quae dixerit ore ignis in plenos . 
Hinc in dispendia rursus altera prouisae signantur tempora lunae ; illa dehinc , donec germani luminis ignis accedat Phoebe , mensis postrema notabunt . 
Hoc quod protento uehit ingens mundus inani aera nomen habet ; quod spirat caespite tellus nubila dicuntur . 
Caelum super , aula deorum , axe adamanteo conuoluitur . 
Hic sua certis sunt loca numinibus : Borealis uerticis altum regia Saturni ; qua siccior annus anhelat aestatis rutilo , calida stat Iuppiter aethra ; immodicus terram qua desuper ignis adurit , Gradiuo incolitur ; brumalis pulsus habenas qua Solis redigit , pulchro Venus obtinet astro ; ast ubi demerso latet ater circulus orbe , cessit Mercurio locus umbrifer . 
His super amplas quinque tenet zonas certo et uia feruida Solis limite decurrit ; tum Lunam nubila propter , exhalantis humi qua spiramenta madescunt , ima uehunt caeli . 
Lux it dum fracta frequenter desuper in nubes rutilantis lampade lunae pascitur umore et uarias dea lumine formas exprimit inserto : sic crebro denique Phoebe nubibus ambiri , cum subsint nubila lunae , creditur . 
Hanc quotiens includere circulus ergo spectatur , proprio succedunt ordine signa : ille alias trino conuoluit tramite lunam et geminus plerumque meat , solet unicus idem cingere . 
Si simplex circumuersabitur orbem , signa procellarum certissima , signa sereni praeferet ; abruptus subitos praenuntiat Euros ; marcescens tenui sensim caligine et aethra digestus patula , docet undis adfore pacem . 
Si duo se lunae circumfudere , repente maxima uis pontum , uis uerret maxima terras ; maioresque dehinc agitabunt stagna procellae si trinus rutilum constrinxerit ambitus orbem , et magis immodica formidine saeuiet Auster , zonarum taeter fuerit si tractus in aethra . 
Denique disrumpant si sese cingula lunae , ultima tempestas ruet imi gurgitis aestum . 
Solis quin etiam , solis tibi cura uidendi sit potior : solem melius praeuisa sequuntur astrorumque duci monstrata tenacius haerent , siue ille occiduas uergat decliuis in undas , seu se luciferis reparabilis exserat oris . 
Istius ingentes radii caliginis atrum et nebulosarum tractus piceos tenebrarum lumine dissiciunt , cum per chaos umbriferum uis flammea peruasit , cum se per noctis amictus inserit aeriae fulgor facis . 
Ille calore pigra mouet , stimulat rutilis torpentia flammis ; Sol sopita animat , Sol dura obstacula primus curru adamanteo reserat pater : efflua Phoebus igne inhibet , Phoebus radiis densata relaxat . 
At cum flammigeri cedit uis inclita solis lucis egens , crassaeque deus latet obice nubis , et caelo et pelago magnos ait adfore motus . 
Non hic , cum primos educet gurgite uultus , ceu picturato diuersos ore colores proferat ! 
Haud etenim tali tibi sole reuecto mitia iam caeli fas expectare serena . 
At si tranquillo conuexa concurrerit astro indideritque facem ponto deus integer , ora nube carens purusque comas et splendidus orbe , conuenit Eoae pacem praesumere lucis . 
Sed non ora cauo similis medioque recedens orbe quasi uel si radios discingitur ultro figat ut australem porrecto sidere partem ac Borean rigidi iaculetur luminis igne , et uento et pluuiis reparata in luce carebit . 
Denique per flammas procul adque incendia sollers ipsa dei , cedunt blandi si lumina solis , tende oculos certa hoc ducentur signa magistro , et ne sanguineus late rubor imbuat ora , qualia protractu uaga nubila saepe rubescunt , aut ne liuenti piceus color abdat amictu lampada , quaere diu . 
Si taetro crassior orbe est , uuescet pluuiis tellus , inflataque celsas aggere deuicto superabunt flumina ripas ; ignea si fulgor percurrit plurimus ora , flamina crebra salis quatient uada , flamina terras conuerrent omnis et duri flabra Aquilonis siluarumque comas et celsa cacumina flectent ; uis simul amborum si uultum solis oberret , cuncta Noti quatient , imbres procul arua rigabunt . 
Ecce alias , primo nascentis solis in ortu uel cum praecipites pelago deus inserit ignes , ut coeunt radii nebuloso cetera quippe pars Hyperioniae rutilat facis , hicque comarum uis confusa micans mundo sua lumina praestat , hic globus ater item liuentia nubila cogit ; nonnumquam crasso nebularum tectus amictu in conuexa redit ; tum caelo rursus aperto cum ruit , opposita uultum caligine condit : omnibus his signis in terram defluet imber plurimus . 
Interdum tenuis praeuertere nubes uisa deum : haec celeri si praesurrexerit ortu ipseque pone sequens radiorum luce carere cernatur , nimbis ingentibus arua madebunt . 
At matutini si Phoebum litoris acta maiorem solito produxerit atque per aethram marcenti similis diffluxerit extimus orbis , alta dehinc scandens minuat iubar igniferum sol , pura serena aderunt : namque olli gurgitis aer crassior immodicum primo diffuderat orbem , et iam se tenero sustollens tramite caeli oblitum iusti iubar attrahit . 
Hic quoque , magnis cum madefacta dies sub tempestatibus horret , pallidus ora cadens promittit pura serena : displosis etenim per apertam nubibus aethram ora laboranti similis languentia pallet , at disiectarum moles late nebularum indicat exuti faciem clarescere mundi . 
Quin nascente die uenturos conuenit imbres noscere , cum proni procul ad confinia caeli deferri piceo spectaris nubila tractu ; et cum declinant radii se partem in utramque lucis in occasu , nox ut serat algida rores , imber erit . 
Puras si Phoebus condat habenas et Calpetano tranquillum gurgite lumen tinguat , at illapsum nubes ignita sequatur , noxque diesque dehinc uenturi rursus Eoi nimborum expertes et tempestatibus atris durabunt . 
Sed cum radiis marcentibus ardor languet et heu ! 
tenui tenduntur acumine frustra Phoebei crines , nimbos aget atra procella , talis et obducti cernetur forma diei qualem fraternos subtexens luna iugales lucem hebetat : subit haec superi sacra lumina solis inferior , mediaeque interstans lampadis orbe arcet flammigerae radium facis . 
Haud tibi rursum , cum matutinos molitur Lucifer ortus , ebria sanguineae subuoluant uellera nubes ! 
namque grauis caelo fundetur protinus imber . 
Nec si , sole procul rutila inter stagna morante , emineant radii , radios quoque crassior umbra contegat , ille dies pluuiis uentoque carebit . 
Quin erit imber item , si solem circulus ater ambiat exortum ; maior se denique nimbus urgebit caelo , maior sola perluet imber , circumfusa deo si cingula nescia solui seruarint taetrae speciem torpentia molis . 
Saepe etiam Phoebo nubes percussa rubescit , et meditata dei formam procul igne recepto concipit effigiem simulato luminis orbe . 
Id qua parte poli spectaueris , adfore ab ipsa parte tene uentos . 
Tamen haec , tamen omnia semper decedente die melius uentura docebunt . 
Conuenit hic etiam paruum Praesepe notare . 
Id nubi nomen quae Cancro obuoluitur alto Graecia docta dedit . 
Duo propter denique Asellos suspice , quorum alius septem uicina trioni astra adolet , tepidum procul alter spectat in Austrum . 
In medio quod nube quasi concrescit adacta , id Praesepe uocant . 
Porro hoc Praesepe repente si sese ex oculis procul auferat , ardeat autem congruus aeriis late rubor ignis Asellis , nequaquam tenues agitabunt stagna procellae . 
At si sideribus similis lux duret et illi taetra sit effigies , ruet altis nubibus imber lenior et parco mox tellus rore madebit . 
Sed Boreae si parte trucis uelut indiga iustae stella facis lento marcescere cernitur igne et procul alterius iuba late flagrat Aselli , protinus Aethiopum surget conuallibus Auster . 
At regione Noti si lucem stella senescat , saeuus Riphaeis Aquilo crepitabit ab oris . 
Quin et terrenis cape rebus certa frequenter signa procellarum . 
Nam cum traxere tumorem aequora prolixum , cum litora curua resultant sponte procul neque caeruleus colliditur aestus , aut cum proceris uertex in montibus ultro perstrepit aerium , uentos instare docebunt . 
Et cum parua fulix trepido petit arua uolatu stagna sinens longasque iterat clangore querelas , indicat insanis freta mox canescere uentis . 
Denique cum caelo tenduntur pura serena , si ruitura polo sunt flamina , primus in ipsa mox picturati conuertit pectoris artus sturnus edax , premat ut tenui uis obuia plumas et ne post tergum pateat penetrabilis Euro . 
Latipedemque anatem cernes excedere ponto saepius et summa nebulam se tendere rupe , iamque super latices florum uolitare senectam , stellarumque comas rumpi procul , aethere celso decidere in terras , rutilarum spargere crines flammarum et longos a tergo ducere tractus : inde etiam uentos mox adfore praemonet usus . 
Quod si diuersis se passim partibus ignes excutiant , uerret pelagus sine fine modoque turba procellarum , si duri limite ab Euri , si regione Noti , si lenis parte Fauoni aut de Bistonio mundi procul axe coruscat . 
Vellera si caelo uolitent , si discolor Iris demittat gemino se fornice , circulus albam si stellam taeter uelut ambiat , aequora propter si crepitent uolucres , si gurgite saepius alto pectora mersentur , si crebro garrula hirundo stagna adeat , rutilae cum sint primordia lucis , si repetunt ueterem ranae per stagna querelam , si matutinas ululae dant carmine uoces , improba si cornix caput altis inserit undis flumine terga rigans , si saeuit gutture rauco , plurimus abruptis fundetur nubibus imber . 
Imber erit , latis cum bucula naribus auras concipit , et late pluuiis sola cuncta madebunt , cum proprias sollers sedes formica relinquens oua cauis effert penetralibus ( aspera quippe tempestas gelidusque dies et frigidus aether inserit internis terrarum sedibus aestus ) , pectora cum curuo purgat gallinula rostro , agmine cum denso circumuolitare uidetur graculus et tenui cum stridunt gutture corui , cum procera salum repetit clangore frequenti ardea , cum paruae defigunt spicula muscae ; et si nocturnis ardentibus undique testis concrescant fungi , si flammis emicet ignis effluus aut lucis substantia langueat ultro , conuenit instantes praenoscere protinus imbres . 
Denique cum patulum torret Vulcanus aenum , scintillas flamma circumlambente relinquit si Notus humentis Libyco trahit aethere nubes . 
Sin imum ad montem nebularum crassus amictus tendatur , summo nudentur uertice saxa , et qua pontus item freta per distenta quiescit nubila si longo se procumbentia tractu diffundunt , caelo et Thetidi terrisque supinis pax aderit , nusquam mundo ruet effluus imber . 
Sed cum tranquillo tenduntur uasta serena sub Ioue , uenturae praenoscere signa procellae conuenit ac rursum , cum perfurit aeris horror , inspice quae referant terris pelagoque quietem . 
Inter prima tamen paruum Praesepe notato , arduus excelso quod Cancer cardine uoluit : hoc , cum concretus tenuari coeperit aer , discutit impositae late sibi molis amictum ; namque sereniferi patet hoc in flabra Aquilonis comminus , et primo purgatur flamine uenti . 
Tempore tum proprio modulatur noctua carmen , tum uespertinum cornix longaeua resultat , tum corui crepitant et ouantes gutture rauco agmina crebra uocant , tum nota cubilia laeti succedunt pariter , tum pennis corpora plaudunt ; tunc et Strymonias circumuolitare repente suspicies per aperta grues , ubi mitior annus sponte procellosum disiecerit aera caelo . 
Tunc quoque cum stellis hebes est lux omnibus ultro nubila nec crassos circumduxere meatus ut iubar occulerent flagrantibus obuia flammis , nec caligo inhibet rutilantis lampados ignes orbe nec expleto sacra sidera luna retundit , sed iam sponte sua stellarum lumina marcent , conuenit hibernae praenoscere dura procellae . 
Nubila si caelo consistere , nubila ferri sique superfundi sibimet suspexeris ultro , gramina si carpit semesa petacius anser , si nocturna tibi cornix canit , Hesperus aethra cum redit , innumero si cantu graculus instat , si matutino fringuilla resultat ab ore , si fugiunt uolucres raptim freta turbida Nerei , orchilos infestus si floricomis hymenaeis ima petit terrae , si denique paruus eritheus succedit trepide scruposae concaua rupis , Cecropias si pastus apis uicinus ob ipsa castra inhibet florumque simul libamina maestae proxima decerpunt , si Threiciae per aperta sponte grues trepidant nec sese audacibus aethrae committunt pennis , ut longos saepe uolatus formauere super , si soluit aranea casses , tenuia si toto uehit Auster licia caelo , mox tempestates et nubila taetra cientur . 
Quid maiora canam ? 
Cinis en cinis ipse , repente cum coit , albenti nix terras uestit amictu . 
Nix operit terras , rutilis ubi lumina prunis summa rubent errantque breues caligine crassa interius nebulae et denso iam fomes in igni marcescit penitus . 
Pluuios mox arguet Austros induit immodicis cum semet floribus ilex : indiga nam suci ligno natura rigenti est et cum flore nouo , cum bracchia glande grauantur , uuentis caeli sibi nutrimenta latenter sponte operata docet . 
Quin et lentiscus amara indicium est pluuis . 
Ter fetum concipit arbos terque nouos genetrix fructus alit , ipsaque trino flore renidescens tria tempora prodit arandi . 
Ter prorumpentis scillae teres erigitur flos , sulcandique solum ter monstrat tempus adesse . 
Sic et crabronum rauca agmina si uolitare fine sub autumni conspexeris aethere longo , iam uespertinus primo cum commouet ortus Vergilias pelago , dices instare procellas . 
Sique sues lentae , si lanae sedula nutrix , si capra dumosis errans in saltibus ultro in uenerem pergat ( quippe ollis uuidus aer excitat internum per uiscera mota furorem ) , et tempestates et nubila protinus atra adfore praecipies . 
Quin et gaudebit arator quisque solum iustis uersarit mensibus anni plebe gruum prima , gaudebit tardus arator agmine pigrarum , si quadam lege deorum his comes est imber . 
Pecudes si denique terram lanigerae fodiant , caput at tendatur in Arctum , cum madidus primum per marmora turbida condit Pleiadas occasus , cum brumae in frigora cedit frugifer autumnus , ruet aethra concitus imber . 
At ne perruptis terrarum dorsa lacunis infodiant pecudes ! 
Si uasto uiscera hiatu discutiant terrae , ueniet uis aethere toto dira procellarum , nix omnis uestiet agros , nix herbas laedet teneras , nix uret aristas . 
At si contigerit plures ardere cometas , inualidas segetes torrebit siccior aer . 
Nam quae prorumpunt naturae legibus ultro spiramenta soli , si iustus defuit humor , arida , per caelum surgentia , desuper aethrae ignescunt flammis , mundique impulsa calore excutiunt stellas et crebro crine rubescunt . 
Contemplator item : si longo plurima ponto agmina festinant uolucrum solidamque frequentes succedunt terram , sterilis desaeuiet aestas ac sitient agri . 
Nam qua circumflua tellus adluitur pelago , coquit altas siccior aer caespitis arentis uenas , citiusque calorem sentit humus sic cincta salo . 
Fuga protinus ergo est auium in terras ; pauet , has ut uiderit , aestus agricola et sicco iam deflet mergite culmos . 
Sed si se modico producant agmine ab undis nec trepido passim uersent conuexa uolatu , laetitia est duris pastoribus : adfore parcos praesumunt imbres . 
Sic in contraria semper uota homines agimur , nostrique cupidine fructus poscimus alterius dispendia . 
Sed cuique ipsa sollers natura et rerum genitabilis ordo certa suis studiis adfixit signa futuri . 
Namque et ouis cupido si gramina tondeat ore insaturata cibis , decerpens latius agros , pastori indicium pluuialis frigoris edet ; et si persultans aries lasciuius herbas appetat aut sese sustollant saltibus haedi uel si iuge gregi cupiant haerere nec usquam matribus abscedant , et si sine fine modoque pabula delibent cum tutas uesper adire compellat caulas , monstrabunt adfore nimbos . 
Bubus arator item trahit atrae signa procellae , lambere si lingua prima hos uestigia forte uiderit aut dextrum prosternere corpus in armum , uel si prolixis auras mugitibus implent , pascua linquentes uix uespere . 
Dat capra moti rursum signa poli , cum spinis ilicis atrae multa inhiat . 
Docet haec eadem sus horrida caeno , gurgitis illuuie si saepius inuoluatur . 
Martius ipse lupus , uillarum proxima oberrans affectansque locos hominum lectumque laremque sponte petens , crasso consurgere nubila caelo praemonet . 
Id parui cum stridunt denique mures , cum gestire solo , cum ludere forte uidentur , portendunt tibimet ; canis id praesentit adultis tellurem fodiens . 
Tamen haec , tamen omnia rerum adfore uel primo nimbos mox sole docebunt , uel cum curriculis lux ibit coepta secundis , tertius aut uerso cum uenerit ortus Olympo . 
Non spernenda tibi sunt talia , sed memor uni adde aliud semper ; si tertia denique signa proueniant , firmo uenturum pectore fare . 
Et transactorum sollers componere mensum signa laborabis : si sic fluxere reperta , nequaquam trepidare pudor persuadeat ullus . 
Astrorum lapsus , astrorum protinus ortus discute , si casus similis et stella per aethram prodidit . 
Exacti iam summa crepuscula mensis et surgentis item primordia conscius artis fare sacrae : mensum confinia summa duorum caeca latent , lucis haec semper semet in octo inscia lunaris tendunt facis . 
Ipsa fideli perquire studio et , siquid tibi forte repertum , pluribus indiciis sollers fulcire memento . 
