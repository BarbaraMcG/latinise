Me fabulosae Volture in Apulo Nutricis extra limina Pulliae Ludo fatigatumque somno Fronde nova puerum palumbes Texere ... ... ut premerer sacra Lauroque collataque myrto Non sine Dis ... ( Horatii Carmina III , , ) V er erat , et morbo Romae languebat inerti Orbilius : dira tacuerunt tela magistri , Plagarumque sonus non jam veniebat ad aures , Nec ferula assiduo cruciabat membra dolore . 
Arripui tempus : ridentia rura petivi Immemor ; a studio moti curisque soluti Blanda fatigatam recrearunt gaudia mentem . 
Nescio qua laeta captum dulcedine pectus Taedia jam ludi , jam tristia verba magistri Oblitum , campos late spectare juvabat Laetaque vernantis miracula cernere terrae . 
Nec ruris tantum puer otia vana petebam : Majores parvo capiebam pectore sensus : Nescio lymphatis quae mens divinior alas Sensibus addebat : tacito spectacula visu Attonitus contemplabar : pectusque calentis Insinuabat amor ruris : ceu ferreus olim Annulus , arcana quem vi Magnesia cautes Attrahit , et caecis tacitum sibi colligat hamis . 
Interea longis fessos erroribus artus Deponens , jacui viridanti in fluminis ora Murmure languidulo sopitus , et otia duxi Permulsus volucrum concentu auraque Favoni . 
Ecce per aetheream vallem incessere columbae Alba manus , rostro florentia serta gerentes Quae Venus in Cypriis redolentia carpserat hortis . 
Gramen , ubi fusus recreabar , turba petivit Molli remigio : circum plaudentibus alis Inde meum cinxere caput , vincloque virenti Devinxere manus , et olenti tempora myrto Nostra coronantes , pondus per inane tenellum Erexere ... cohors per nubila celsa vehebat Languidulum rosea sub fronde : cubilia ventus Ore remulcebat molli nutantia motu . 
Ut patrias tetigere domos , rapidoque volatu Monte sub aerio pendentia tecta columbae Intravere , brevi positum vigilemque reliquunt . 
O dulcem volucrum nidum ! 
Lux candida puris Circumfusa humeros radiis mea corpora vestit : Nec vero obscurae lux illa similima luci , Quae nostros hebebat mixta caligine visus : Terrenae nil lucis habet caelestis origo ! 
Nescio quid caeleste mihi per pectora semper Insinuat , pleno currens ceu flumine , numen . 
Interea redeunt volucres , rostroque coronam Laurea serta gerunt , quali redimitus Apollo Argutas gaudat compellere pollice chordas . 
Ast ubi laurifera frontem cinxere corona , Ecce mihi patuit caelum , visuque repente Attonito , volitans super aurea nubila , Phoebus Divina vocale manu praetendere plectrum . 
Tum capiti inscripsit caelesti haec nomina flamma : ; Tu vates eris ! 
; In nostros se subjicit artus Tum calor insolitus , ceu , puro splendida vitro , Solis inardescit radiis vis limpida fontis . 
Tunc etiam priscam speciem liquere columbae : Musarum chorus apparet , modulamina dulci Ore sonans , blandisque exceptum sustulit ulnis , Omina ter fundens , ter lauro tempore cingens . 
