Regia festa uanam sollemnibus annua uotis . 
Imperiale decus Thrasamundi gloria mundi , regnantis Libyae . 
Toto sic clarior orbe sol radiante micans cunctis super enitet astris . 
In quo concordant pietas prudentia mores uirtus forma decus animus sensusque uirilis , inuigilans animo sollers super omnia sensus . 
Sed quid plura moror ? 
uel quo me ad deuia ducam ? 
Solus habet , toto quidquid praefertur in orbe . 
Parthia quot radiat sublimibus ardua gemmis , Lydia Pactoli rutilas quot sulcat harenas , uellera quot Seres tingunt uariata colore , regnantum meritis pretioso praemia dantes tegmine , quo fulgent admixto murice uestes , Africa quot fundit fructus splendentis oliuae , et si quid tellus gignit laudata per orbem , in regnis uenere tuis , cui maximus auctor contulit et soli tribuit haec cuncta potiri . 
Te regnante diu fulgent Carthaginis arces , filia quam sequitur Alianas inpare gressu , nec meritis nec honore minor , cui plurimus ardens regnantis increuit amor , quam surgere fecit delectisque locis claram et uitalibus auris , quae meruit celsum meritis sufferre regentem . 
Hinc freta marmoreo resonant sub gurgite ponti , hinc telluris opes uiridanti uertice surgunt , ut maris et terrae dominus splendore fruatur . 
Nam Carthago suam retinet per culmina laudem , Carthago regimen ; uictrix Carthago triumphat , Carthago Asdingis genetrix , Carthago coruscat , Carthago excellens Libycas Carthago per oras , Carthago studiis , Carthago ornata magistris , Carthago populis pollet , Carthago refulget , Carthago in domibus , Carthago in moenibus ampla , Carthago et dulcis , Carthago et nectare suauis , Carthago florens , Thrasamundi nomine regnans ! 
Cuius ut imperium maneat per saecula felix , Optamus domino multo celebrare per annos annua , dum repetit fulgentia gaudia regni . 
