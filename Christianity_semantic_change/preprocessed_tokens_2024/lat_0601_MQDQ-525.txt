Crux benedicta nitet , dominus qua carne pependit , atque cruore suo uulnera nostra lauat , mitis amore pio pro nobis uictima factus traxit ab ore lupi qua sacer agnus oues , transfixis palmis ubi mundum a clade redemit atque suo clausit funere mortis iter ; hic manus illa fuit clauis confixa cruentis , quae eripuit Paulum crimine , morte Petrum . 
fertilitate potens , o dulce et nobile lignum , quando tuis ramis tam noua poma geris ! 
cuius odore nouo defuncta cadauera surgunt et redeunt uitae qui caruere diem . 
nullum uret aestus sub frondibus arboris huius , luna nec in noctem sol neque meridie . 
tu plantata micas , secus est ubi cursus aquarum , spargis et ornatas flore recente comas . 
appensa est uitis inter tua brachia , de qua dulcia sanguineo uina rubore fluunt . 
Pange , lingua , gloriosi proelium certaminis et super crucis tropaeo dic triumphum nobilem , qualiter redemptor orbis immolatus uicerit . 
De parentis protoplasti fraude factor condolens , quando pomi noxialis morte morsu corruit , ipse lignum tunc notauit , damna ligni ut solueret . 
Hoc opus nostrae salutis ordo depoposcerat , multiformis perditoris arte ut artem falleret et medellam ferret inde , hostis unde laeserat . 
Quando uenit ergo sacri plenitudo temporis , missus est ab arce patris natus orbis conditor atque uentre uirginali carne factus prodiit . 
Uagit infans inter arta conditus praesepia , membra pannis inuoluta uirgo mater alligat et pedes manusque , crura stricta pingit fascia . 
Lustra sex qui iam peracta tempus implens corporis , se uolente natus ad hoc , passioni deditus agnus in crucis leuatur immolandus stipite . 
Hic acetum fel harundo sputa claui lancea , mite corpus perforatur , sanguis , unda profluit , terra pontus astra mundus quo lauantur flumine . 
Crux fidelis , inter omnes arbor una nobilis ( nulla talem silua profert flore fronde germine ) , dulce lignum , dulce clauo dulce pondus sustinens ! 
Flecte ramos , arbor alta , tensa laxa uiscera , et rigor lentescat ille quem dedit natiuitas , ut superni membra regis mite tendas stipite . 
Sola digna tu fuisti ferre pretium saeculi atque portum praeparare nauta mundo naufrago , quem sacer cruor perunxit fusus agni corpore . 
Uirtus celsa crucis totum recte occupat orbem , haec quoniam mundi perdita cuncta refert , quodque ferus serpens infecit felle ueneni , Christi sanguis in hac dulce liquore lauat ; quaeque lupi fuerant raptoris praeda ferocis , in cruce restituit uirginis agnus oues . 
tensus in his ramis , cum plantis bracchia pandens , ecclesiam stabilit pendulus ipse cruce , hoc pius in ligno reparans deperdita pridem , quod uetiti ligni poma tulere boni . 
addita quin etiam uirtutum flamma coruscat , dona quod obsequiis crux parat ipsa suis . 
denique sancta cruci haec templa Gregorius offers dum pallas cuperet signa gerendo crucis , dona repente dedit diuina potentia Christus , mox fuit et uoti causa secuta pii . 
pallia nam meruit , sunt quae cruce textile pulchra obsequiisque suis crux habet alma cruces , serica quae niueis sunt agnaua blattea telis , et textis crucibus magnificatur opus . 
sic cito pontifici dedit haec deuota uoluntas , atque dicata cruci conscia uela placent . 
unde salutifero signo tibi , clare sacerdos , hoc cui complacuit reddere magna ualet . 
Dius apex carne effigians genetalia limi uitali terrae conpingit sanguine gluten , luciferax auras animantes affluit illic : conditur enixans Adam factoris ad instar ; exiluit protoplasma solo , res nobilis usu , diues in arbitrio radianti lumine : dehinc ex membris Adae uas fit tum uirginis Euuae : carne creata uiri dehinc copulatur eidem , ut paradyssiaco bene laetaretur in horto . 
sed de sede pia pepulit temerabile guttur , serpentis suasu pomi suco atra propinans . 
insatiatrici morti fames accidit illinc . 
gauisurus ob hoc caeli fluis arce locator , nasci pro nobis miseraris et ulcere claui in cruce configi : tali malagmate inunctis una salus nobis ligno agni sanguine uenit . 
iucunda species : in te pia bracchia Cristi affixa steterunt et palma beabilis , in hac cara caro poenas inmites sustulit haustu . 
arbor suauis agri , tecum noua uita paratur ; electa ut uisu , sic e crucis ordine pulchra lumen spes scutum gereris liuoris ab ictu . 
inmortale decus nece iusti laeta parasti . 
una omnem uitam sic , crux , tua causa rigauit , imbre cruenta pio : uelis das nauita portum , tristia summerso mundasti uulnera clauo , arbor dulcis agri , rorans e cortice nectar , ramis de cuius uitalia crismata fragrant , excellens cultu , diua ortu , fulgida fructu , deliciosa cibo et per poma suauis in umbra . 
en regis magni gemmantem et nobile signum , murus et arma uiris , uirtus , lux , ara precatu , pande benigna uiam , uiuax et fertile lumen ; tum memor adfer opem nobis , e germine Dauid , in cruce rex fixus iudex cum praeerit orbi . 
Dulce decus signi , uia caeli , uita redempti . 
In cruce mors Cristi curauit mortua mundi . 
Crux pia , deuotas Agnen tege cum Radegunde . 
tu Fortunatum fragilem , crux sancta , tuere . 
uera spes nobis ligno , agni sanguine , clauo . 
arbor suauis agri , tecum noua uita paratur . 
Extorquet hoc sorte dei ueniabile signum rusticulas laudes uiuenti reddere flatu in me qui regit ire lutum plasmabile numen , portio uiuentum , curatio fausta medellae , exclusor culpae , trinitas effusa , creator , cuius honor lumen ius gloria regna coaeue . 
Sic pater et genitus sic sanctus spiritus unus . 
Eripe credentes , fidei decus , arma salutis . 
Munere , Criste , tuo remouetur causa reatus . 
Dulce mihi lignum , pie , maius odore rosetis . 
Dumosi colles lignum generastis honoris . 
Ditans templa dei crux et uelamen adornas . 
Ex fidei merito magnum , pie , reddis Abraham . 
Uexilla regis prodeunt , fulget crucis mysterium , quo carne carnis conditor suspensus est patibulo . 
Confixa clauis uiscera tendens manus , uestigia redemptionis gratia hic immolata est hostia . 
Quo uulneratus insuper mucrone diro lanceae , ut nos lauaret crimine , manauit unda et sanguine . 
Impleta sunt quae concinit Dauid fideli carmine , dicendo nationibus : regnauit a ligno deus . 
Arbor decora et fulgida , ornata regis purpura , electa digno stipite tam sancta membra tangere ! 
Beata cuius brachiis pretium pependit saeculi ! 
statera facta est corporis praedam tulitque Tartari . 
Fundis aroma cortice , uincis sapore nectare , iucunda fructu fertili plaudis triumpho nobili . 
Salue ara , salue uictima de passionis gloria , qua uita mortem pertulit et morte uitam reddidit . 
Ianua celsa poli terra pulsante patescit et recipit natos quos generauit humus : admiranda haec est occasio facta salutis , ut de morte sua praemia lucis emant . 
Saturninus enim cupiens se nectere Christo carnali in habitu noluit esse diu , uincula corporei dissoluere carceris optans , plenius ut domino se sociaret homo . 
tempore maturo cum iam spes esset adulta , sumpserunt pretium uota beata suum . 
dumque sacerdotio frueretur in urbe Tolosa et populis Christum panderet esse deum , ostendens uerbis , addens miracula factis ut quod sermo daret consequeretur opus , gentiles animas rapiens de fauce tyranni subdebat regi qui dedit arma sibi . 
sed uitiata malis et plebs infecta uenenis , curari effugiens , aegra iacere uolens , comprendit male sana uirum , ad capitolia duxit atque suo medico uulnera plura dedit ; pro pietate dolum , pro melle uenena rependens contra tutorem noxia bella mouet . 
subligat indomiti sanctum ad uestigia tauri et stimulat , fieret ne fuga tarda feri . 
pessima mens hominum , diri noua bestia monstri ! 
nec tauri indomiti sufficit ira tibi ? 
naturae rabidae feritatem adiungere nosti : quod per se nescit te stimulante furit . 
turba cruenta nocens , huius te uulnere perdis : etsi non illi , parcere disce tibi . 
hinc ferus impatiens mox curua per auia raptus passim membra pii fundit in urbe uiri . 
tum mulier collegit ouans et condidit artus , una sed famula participante sibi . 
haec fuit insignis rapiendae causa coronae , gloria martyrii sic celebrata nitet . 
ante sepulchra pii dantur modo dona salutis et corpus lacerum corpora multa fouet . 
dic ubi , mors inimica , iaces ? 
ubi uicta recumbis , quando uides sancti funere uota dari ? 
quem male credebas obitu finire salutem , dat uitam multis et tenet ipse suam . 
huc captiua cubas quo te regnare putabas : inuadendo peris teque furendo necas . 
te tua poena premit , tua te fera uincula torquent , quos dare uis gemitus ipsa ferendo gemis . 
martyr ouans caelos retinet , tu liuida tristis , mors inimica tibi , Tartara nigra colis . 
florigera nunc sede manet sine fine beatus inter odoratos ture calente choros ; non aliquas metuit placato iudice causas , praemia sed miles uictor habenda petit . 
digna triumphantem quae restat palma sequetur : pro te Christe , mori est gloria uita quies . 
Laudibus humanis reliquorum corda resultent , at mihi de iustis commemorare uacet . 
nam pietatis opus , uictores texere libris , admonet ingenium res ratione duplex : una quod est habilem de magnis magna fateri : nam bona qui reticet criminis auctor erit . 
altera causa monet , quoniam succensus amore et meliora cupit qui sua facta legit . 
Saturninus enim martyr uenerabilis orbi , nec latet egregii palma beata uiri . 
qui cum Romana properasset ab urbe Tolosam et pia Christicoli semina ferret agri , tunc uesana cohors domini comprendit amicum instituitque pii membra terenda trahi . 
implicitus tauri pede posteriore pependit , tractus in oblicum dilaceratus obit . 
hac ope de terris animam transmisit Olympo ; o felix cuius funere mors moritur ! 
sed locus ille quidem , quo sanctus uincula sumpsit , nullius templi fultus honore fuit . 
Launebodis enim post saecula longa , ducatum dum gerit , instruxit culmina sancta loci . 
quod nullus ueniens Romana gente fabriuit , hoc uir barbarica prole peregit opus coniuge cum propria Berethrude , clara decore pectore quae blando clarior ipsa nitet , cui genus egregium fulget de stirpe potentum : addidit ornatum uir uenerando deum ; quae manibus propriis alimonia digna ministrat : pauperibus tribuens se satiare cupit . 
indefessa spem Christi per templa requirit , iugiter excurrens ad pietatis opus ; nudos ueste tegit , sitienti pocula profert : se magis aeterno femina fonte replet . 
proficit hoc etiam , quidquid gerit illa , marito , anxia pro cuius uota salute facit , dux meritis in gente sua qui pollet opimis , celsus ubique micans nobilitatis ope . 
sed quamuis altum teneat de stirpe cacumen , moribus ipse suos amplificauit auos . 
ergo pari uoto maneant in saecula iuncti et micet ambobus consolidatus amor . 
Coetus honorifici decus et gradus ordinis ampli , quos colo corde fide religione patres , iam dudum obliti desueto carmine plectri cogitis antiquam me renouare lyram . 
en stupidis digitis stimulatis tangere cordas , cum mihi non solito currat in arte manus . 
scabrida nunc resonat mea lingua rubigine uerba exit et incompto raucus ab ore fragor . 
uix dabit in ueteri ferrugine cotis acumen aut fumo infecto splendet in aere color . 
sed quia dulcedo pulsans quasi malleus instat , et uelut incudo cura relisa terit pectoris atque mei succenditis igne caminum , unde ministratur cordis in arce uapor : obsequor hinc , quia me ueluti fornace recoctum artis ad officium uester adegit amor . 
Celsa Parisiaci clerus reuerentia pollens , ecclesiae genium gloria munus honor , carmine Dauitico diuina poemata pangens cursibus assiduis dulce reuoluit opus . 
inde sacerdotes , Leuiticus hinc micat ordo , illos canities , hos stola pulchra tegit ; illis pallor inest , rubor his in uultibus errat , et candunt rutilis lilia mixta rosis . 
illi iam senio , sed et hi bene uestibus albent , ut placeat summo picta corona deo . 
in medios Germanus adest antistes honore , qui regit hinc iuuenes , surrigit inde senes . 
Leuitae praeeunt , sequitur grauis ordo ducatum : hos gradiendo mouet , hos moderando trahit . 
ipse tamen sensim incedit , uelut alter Aaron , non de ueste nitens , sed pietate placens ; non lapides coccus cidar aurum purpura byssus exornant umeros , sed micat alma fides . 
iste satis melior ueteri quam lege sacerdos , hic quia uera colit quo prius umbra fuit . 
magna futura putans , praesentia cuncta refellens , antea carne carens quam caro fine ruens , sollicitus , quemquam ne deuoret ira luporum , colligit ad caulas pastor opimus oues . 
assiduis monitis ad pascua salsa uocatus grex uocem agnoscens currit amore sequax ; miles ad arma celer , signum mox tinnit in aures , eligit excusso membra sopore toro , aduolat ante alios , mysteria sacra requirens , undique quisque suo templa petendo loco : flagranti studio populum domus irrigat omnem certatimque monent , quis prior ire ualet . 
peruigiles noctes ad prima crepuscula iungens construit angelicos turba uerenda choros : gressibus exertis in opus uenerabile constans uim factura polo cantibus arma mouet : stamina psalterii lyrico modulamine texens uersibus orditum carmen amore trahit . 
hinc puer exiguis attemperat organa cannis , inde senis largam ructat ab ore tubam ; cymbalicae uoces calamis miscentur acutis disparibusque tropis fistula dulce sonat ; tympana rauca senum puerilis tibia mulcet atque hominum reparant uerba canora lyram . 
leniter iste trahit modulus , rapit alacer ille : sexus et aetatis sic uariatur opus . 
triticeas fruges feruens terit area Christi , horrea quando quidem construitura dei , uoce creatoris reminiscens esse beatos quos dominus uigiles , dum redit ipse uidet . 
in quorum meritis , animo , uirtute fideque tegmine corporeo lumina quanta latent ! 
pontificis monitis clerus , plebs psallit et infans , unde labore breui fruge replendus erit . 
sub duce Germano felix exercitus hic est , Moyses , tende manus et tua castra iuuas . 
Si Salomoniaci memoretur machina templi , arte licet par sit , pulchrior ista fide . 
nam quaecumque illic ueteris uelamine legis clausa fuere prius , hic reserata patent . 
floruit illa quidem uario intertexta metallo : clarius haec Christi sanguine tincta nitet ; illam aurum , lapides ornarunt , cedrina ligna : huic uenerabilior de cruce fulget honor . 
constitit illa uetus ruituro structa talento : haec pretio mundi stat solidata domus . 
splendida marmoreis attollitur aula columnis et quia pura manet , gratia maior inest . 
prima capit radios uitreis oculata fenestris artificisque manu clausit in arce diem ; cursibus Aurorae uaga lux laquearia complet atque suis radiis et sine sole micat . 
haec pius egregio rex Childebercthus amore dona suo populo non moritura dedit . 
totus in affectu diuini cultus adhaerens ecclesiae iuges amplificauit opes ; Melchisedech noster merito rex atque sacerdos compleuit laicus religionis opus . 
publica iura regens ac celsa palatia seruans unica pontificum gloria , norma fuit . 
hinc abiens illic meritorum uiuit honore ; hic quoque gesturum laude perennis erit . 
Ardua sacrati baptismatis aula coruscat , quo delicta Adae Christus in amne lauat . 
hic pastore deo puris grex mergitur undis , ne maculata diu uellera gestet ouis . 
traxit origo necem de semine , sed pater orbis purgauit medicis crimina mortis aquis . 
hanc tamen antistes Sidonius extulit arcem , qui domini cultum templa nouando fouet . 
struxit Berthoarae uoto complente sacerdos , quae decus ecclesiae cordis amore placet . 
catholicae fidei splendor , pietate coruscans , templorum cultrix , prodiga pauperibus seminat unde metat fruges , spargendo recondens : terrenis opibus non moritura parat . 
filia digna patri te , Theudebercthe , reformans , rexisti patriam qui pietate patris et comitante fide reuocasti ex hoste triumphos ; sed capti pretio mox rediere tuo . 
ecclesiae fultor , laus regum , pastor egentum , cura sacerdotum , promptus ad omne bonum , cuius dulce iugum nullus gemuisse fatetur , uiuis adhuc meritis rex in amore tuis . 
Martyris egregii pollens micat aula Georgi , cuius in hunc mundum spargitur altus honor : carcere caede fame uinclis site frigore flammis confessus Christum duxit ad astra caput : qui uirtute potens orientis in axe sepultus ecce sub occiduo cardine praebet opem . 
ergo memento preces et reddere uota , uiator : obtinet hic meritis quod petit alma fides . 
condidit antistes Sidonius ista decenter , proficiant animae quae noua templa suae . 
Lucida perspicui nituerunt limina templi , quo capit haud dubiam spem ueneranda fides . 
haec est aula Petri , caelos qui claue catenat , substitit et pelagus quo gradiente lapis . 
sedibus his Paulus habitat , tuba gentibus una , et qui praedo prius , hic modo praeco manet . 
Martini domus est , Christum qui uestit egentem , regem tiro tegens et homo iure deum . 
ecce sacerdotis sacri micat aula Remedi qui tenebras mundi liquit et astra tenet . 
cultor opime dei templum , Trasarice , locasti : has cui persoluis reddet amator opes . 
Turbine sub mundi cum persequebantur iniqui Christicolasque daret saeua procella neci . 
frigore depulso succendens corda peregit rupibus in gelidis feruida bella fides ; quo , pie Maurici , ductor legionis opimae traxisti fortes subdere colla uiros quos positis gladiis armasti dogmate Pauli nomine pro Christi dulcius esse mori . 
pectore belligero poterant qui uincere ferro inuitant iugulis uulnera cara suis ; hortantes se clade sua sic ire sub astra alter in alterius caede natauit heros . 
adiuuit rapidas Rhodani fons sanguinis undas , tinxit et Alpinas ira cruenta niues . 
tali fine polos felix exercitus intrans iunctus apostolicis plaudit honore choris ; cingitur angelico uirtus trabeata senatu : mors fuit unde prius , lux fouet inde uiros . 
ecce , triumphantum ductor fortissime , tecum quattuor hic procerum pignora sancta iacent ; sub luteo tumulo latitat caeleste talentum diuitiasque dei uilis arena tegit , qui faciunt sacrum paradisi crescere censum heredes domini luce perenne dati . 
sidereo chorus iste throno cum carne locandus , cum ueniet iudex arbiter orbis , erit . 
sic pia turba simul , festinans cernere Christum , ut caelos peteret , de nece fecit iter . 
Fortunatus enim per fulgida dona tonantis , ne tenebris crucier , quaeso feratis opem . 
Si Hilarium quaeris qui sit cognoscere , lector , Allobroges referunt Pictauios genitum . 
cum populum regeret diuina mente sacerdos , seruabat legis foedera sollicitus . 
improbus ut uidit plebes quod scinderet error , Graecorum uirus protulit in medium , uipereo promunt semper qui ex corde uenena . 
filius ut dicant quia est creatura dei , quis magis auxilium praestat sapientia mundi , de ingenito genitum quae negat esse deum : quam male complexus , cupiens calcare prophetas , Arrius infelix cum retinet crepuit . 
egregius doctor , ueterum monumenta secutus , quem Stephanus uidit comprobat esse deum . 
uictus amore dei contempto principe mundi intemerata fides pertulit exilium . 
in patre , qui potens deus est , cognoscere natum diuinis tantum uocibus insinuat . 
perpetuum lumen Christum dominumque deumque bis senis populos edocet esse libris . 
Inter Christicolas quos actio uexit in astris pars tibi pro meritis magna , Medarde , patet , qui sic uixisti terrenis hospes in oris , ut caelos patriam redderes esse tuam ; exilium tibi mundus erat caenosa cauenti et modo te gaudet ciue manente polus . 
exutus tenebris , uestitus tegmine lucis post obitum frueris liberiore die , de tellure satus factus possessor Olympi , et matrem linquens cum patre laeta tenes : humani uictor uitii super astra triumphas atque cremans carnem das animae requiem . 
te inter mundanos uepres gradiente fatemur calcatis spinis promeruisse rosas : flore refectus ager suaues tibi fundit odores , balsama , tura replent quae paradisus habet : cauta per angustum figens uestigia callem , sic dedit arta tibi semita lucis iter : lata uoluptatum uia , quae submergit Auerno , dulcia carnis alens mortis amara parat ; hoc numquam sacros flexisti tramite gressus nec potuere tuos praua tenere pedes . 
durum iter ad laudes , grauior uia ducit in altum : quo labor est potior , gloria maior erit . 
quae prius incipiam sacri miracula facti , cum , quidquid facias , omnia prima micent dum fuit ad superos humano in corpore uita , ex oculis fugiens lux tibi cordis erat . 
si caecus uenit , rapuit palpando salutem ; in mediis tenebris fulsit aperta dies . 
qui uoluit furti causa penetrare latenter , te religante sedet , te reserante fugit . 
fur sine perfectu uoto deceptus inani omnia restituens crimina fraudis habet . 
nam semel ut molles carpserunt palmitis uuas , non ualuere gradus inde referre foris , nec potuit raptor pedibus subducere praedam , raptori abduxit sed sua praeda pedes . 
ergo suis laqueis coepit miser esse ligatus : uenerat ut caperet , captus at ipse fuit ; nec tetigit mustum , sed iniqua mente rotatur : antea quam biberet , ebria turba iacet . 
incepit seruare magis quam ferre racemos et datus est custos qui cupit esse rapax , donec , sancte , tuis uerbis iussisses abire ; ut furtum impleret , doctus ab hoste redit . 
quae manet haec animi pietas , sanctissime praesul , laedentem auxilio qui facis ire tuo ? 
Tintinnum rapit alter inops , magis improbus ille , qui iumentorum colla tenere solet , absconditque sinu , feno praecludit hiatum et tenet ipse manu , ne manifestet opus . 
te ueniente , sacer , causas patefecit opertas tinnitu incipiens iam quasi furta loqui . 
nil ualet abscondi , nil claudi nilue teneri : facundo strepitu prodidit omne malum . 
pandebat propriam ueluti sub iudice causam , nil de fure timens liberiore sono . 
indicat accusat conuincit damnat acerbat : te praesente tamen non licet esse reum ; absoluis furem solitae pietatis amore , addens et monitus , cautus ut intret iter , praecipiens querulam se cum portare rapinam , ne uacua tristis spe remearet inops . 
Hinc tamen , ut potero , cum raptus ab orbe fuisses , quae dederis populis signa uerenda loquar . 
cum pia composito ueherentur membra feretro , substratus meruit caecus habere diem : anxius ille sacra lumen suscepit ab umbra , et tua mors illi lucis origo fuit ; dumque sepulchra darent , oculi rediere sepulti et sopor ille tuus hunc uigilare facit ; cum fugis a mundo , datur illi lumine mundus , te linquente die hunc fugiunt tenebrae . 
antiqui uultus lucem stupuere modernam et ueteri fabricae prima fenestra uenit . 
compedibus ualidis alter manicisque ligatus mox tetigit templum , ferrea uincla cadunt . 
tam graue fragmentum ( dolor est uel cernere poenam ) , pondera tot miseros sustinuisse pedes ! 
si conexa forent , elephantum soluere possent nec poterat rigidos ipse mouere gradus ; non minus est illi quae subuertente procella litoribus Libycis anchora fracta iacet . 
poena quidem grauior cecidit crescente triumpho : uincere rem saeuam gloria maior erat : non habuit tot uincla pati miser ille ligatus , sed tua quo uirtus plus mereretur opus . 
cum solidarentur non sic strepuere catenae , ceu tinniuerunt , cum crepuere ferae . 
quae fuit illa prius nimiis male uincta catenis , iam tibi , qui soluis , libera dextra fauet . 
Lignea uincla gerens alter confugit ad aulam , quae simili merito scissa repente cadunt . 
nec mora , uix tetigit sacrati limina templi , fit tonitrus caelis , arma ferendo tibi . 
grandia diuisi ceciderunt pondera ligni , et qui gessit onus corruit ipse simul : expauit subito de libertate recepta atque magis timuit quando solutus erat . 
quae ratio fuerit , cecidit cur pronus in aruis ? 
gaudia magna quidem saepe timere solent . 
dum stupet unde salus laceris est reddita plantis , admirante animo membra soluta fluunt . 
Inde uetus mulier , pariter nascente periclo , uulnere naturae mortua membra tulit : inclusos digitos morbo numerante tenebat nec poterat ducto pollice fila dare ; se cum nata quidem , sed non sua , dextra pependit , corpore iuncta suo res aliena fuit . 
tempore sed tardo est , cum iam spes fracta iaceret , ante tuos tumulos uiuificata manus . 
sic inopinatum commendat gratia uotum : desperata salus dulcior esse solet . 
mobilis ergo uenit digitis torpentibus umor et dispensatus fluxit in ungue uigor . 
arida neruorum sese iunctura tetendit agnouitque suum uena soluta locum . 
apta ministeriis incepit palma moueri , seruitium discens libera dextra fuit . 
nec tantum profugos pietas tua reddidit artus , reddidit et uictum pensa trahente manu . 
Eripuisti aliam simili de peste puellam membraque restituens plus animae tribuis . 
desponsata uiro mortali lege iacebat : nunc thalamis Christi uirgo dicata micat : sponsa quidem radiat cum uirginitate modesta , spe meliore fruens , nupta tenenda polis . 
nec fructus uteri steriles deperdit onusti : flore pudicitiae mater habenda placet ; acquirit cunctos natum quae non habet unum progeniemque sibi gignit amore dei . 
Inde pari morbo deflenda infantia paruae in lucem ueniens membra necata trahit : mors et origo simul misero processit ab aluo , extinctam generans mater anhela manum . 
commendata tuo rediit medicata sepulchro : quod de matre perit , de tumulo recipit . 
Dum iacet alter inops , uisu caligine clauso , caecus , nec misero lumine lumen erat , longa nocte oculos quarto iam mense premebat , in lucem obscurus , uiuus imago necis : uocibus hunc medicis monuisti tempore somni , tenderet ut uelox ad tua templa gradum . 
mox ueniente die , sed non sibi forfice pressa , enituit Christi uertice tonsus ouis . 
detrahit hic crines , nitidos ut haberet ocellos et mercante coma munera lucis emat . 
qui titubante gradu tractus peruenit ad aulam , per biduum recubans ante sepulchra fuit ; tertia lux rediens nocturnas soluerat umbras , et caeco occurrit sic reuocata dies . 
undique limitae cecidere a fronte tenebrae , sanguinis unda rigat , luminis atra lauat . 
sicca lucerna nouo flagrante refulsit oliuo obtinuitque suum lux peregrina locum . 
Quid referam mutis qui uerbo uerba dedisti ? 
quod grauat eiciens quod iuuat omne locas . 
cuncta nec enumero , tua me praeconia uincunt : etsi non potui , uelle fuisse uide . 
en tua templa colit nimio Sigebercthus amore , insistens operi promptus amore tui . 
culmina custodi qui templum in culmine duxit , protege pro meritis qui tibi tecta dedit . 
haec , pie , pauca ferens ego Fortunatus amore auxilium posco : da mihi uota , precor . 
