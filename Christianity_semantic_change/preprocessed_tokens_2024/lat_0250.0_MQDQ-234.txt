Et tetracem , Romae quem nunc uocitare taracem Coeperunt . 
auium est multo stultissima : namque Cum pedicas necti sibi contemplauerit astans , Immemor ipse sui , tamen in dispendia currit . 
Tu uero , adductos laquei cum senseris orbes , Appropera et praedam pennis crepitantibus aufer : Nam celer oppressi fallacia uincula colli Excutit , et rauca subsannat uoce magistri Consilium , et laeta fruitur iam pace solutus . 
Hic prope Pontinum ad radices Appennini Nidificat , patulis qua se sol obicit agris . 
Persimilis cineri deorsum , maculosaque terga Inficiunt pullae cacabantis imagine notae . 
Tarpeiae est custos arcis non corpore maior Nec qui te uolucres docuit , Palamede , figuras . 
Saepe ego nutantem sub iniquo pondere uidi Mazonomi puerum , portat cum prandia Circo Quae consul praetorue nouus construxit ouanti . 
Cum nemus omne suo uiridi spoliatur honore , Fultus equi niueis siluas pete protinus altas Exuuiis : praeda est facilis et amoena scolopax . 
Corpore non Paphiis auibus maiore uidebis . 
Illa sub aggeribus primis , qua profluit umor , Pascitur , exiguos sectans obsonia uermes . 
At non illa oculis , quibus est obtusior , etsi Sint nimium grandes , sed acutis naribus instat : Impresso in terram rostri mucrone , sequaces Vermiculos trahit et uili dat praemia gulae . 
