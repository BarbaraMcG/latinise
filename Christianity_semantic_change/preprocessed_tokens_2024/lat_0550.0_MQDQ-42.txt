Uictoris , proceres , praesumpsi dicere lauros : tempore pacifico carmina festa canam . 
scribere me libuit magnum per bella Iohannem , uenturo generi facta legenda uiri . 
omnia nota facit longaeuo littera mundo , dum memorat ueterum proelia cuncta ducum . 
quis magnum Aeneam , saeuum quis nosset Achillem , Hectora quis fortem , quis Diomedis equos , quis Palamedeas acies , quis nosset Ulixem , littera ni priscum commemoraret opus ? 
Smyrnaeus uates fortem descripsit Achillem , Aeneam doctus carmine Uergilius : meque Iohannis opus docuit describere pugnas cunctaque uenturis acta referre uiris . 
Aeneam superat melior uirtute Iohannes , sed non Uergilio carmina digna cano . 
maxima ductoris quod sum temerarius acta uirtutesque uiri uictaque bella tonant . 
nutat in angusto discors fortuna poetae : laureus inde fauor , pallidus inde timor . 
concitat ad cantus series ditissima rerum : incalui gestis frigidus ingenio . 
ductorem egregium docto non carmine canto , et retinet linguam torpor in ore meam . 
quid quod ego ignarus , quondam per rura locutus , urbis per populos carmina mitto palam ? 
forsitan et fracto ponetur syllaba uersu , confiteor : Musa est rustica namque mea . 
nempe admittenda est dicendae gloria laudi : fraudabor solus munere nulla canens ? 
concitat ora magis pulsus de pectore terror : laudibus immissis sit fauor ore meo . 
quos doctrina negat confert uictoria uersus , carminibus fessum gaudia tanta leuant . 
gaudeat in multis sic si Karthago triumphis , sit mihi rite fauor , sit rogo uester amor . 
rustica Romanis dum certat Musa Camenis , ductorem nostrum fama per astra uehit . 
si placet ut primi recitem mea dicta libelli , tunc meritus iussis carmina prima cano . 
Signa duces gentesque feras Martisque ruinas , insidias stragesque uirum durosque labores et Libycas clades ac fractos uiribus hostes indictamque famem populis laticesque negatos , utraque letifero turbantes castra tumultu , turbatos stratosque cano populosque subactos , ductorem et magno signantem facta triumpho : Aeneadas rursus cupiunt resonare Camenae . 
reddita pax Libyae bellis cessantibus astat , certior et geminis fulget Uictoria pinnis ; iam Pietas caelo terras prospexit ab alto , Iustitia comitante simul Concordia mundum laeta fouens reficit geminis amplexa lacertis . 
has inter medius solio sublimis ab alto , Iustiniane , tuis , princeps , assurge triumphis laetus et infractis uictor da iura tyrannis : inclita nam cunctos calcant uestigia reges laetaque Romano seruit iam purpura regno sub pedibusque tuis uictus prosternitur hostis et gentes fera uincla ligant nodoque tenaci post tergum implicitas stringunt retinacula palmas , saeua superpositis plectuntur colla catenis oraque per centum producant pectora cantus , non mihi sufficerent sensus , non omne canenti ingenium lati uolitans per deuia mundi . 
summatim illa canam : summis haec laudibus apta . 
Africa sub magno nutabat fessa periclo . 
nam fera barbaricis rabies exarserat armis , insidiis ferro flammis populisque superba , omnia succendens direptae moenia terrae captiuosque trahens cunctis e partibus Afros : iam nullum discrimen erat non uatibus ullis parcere nec senibus potuit concedere fessis quisquis honos busti . 
iacuit tunc omne cadauer confossum gladiis . 
natis fas non fuit ullis corpora caesa patrum congestae subdere terrae , uulnera nec lacrimis permissum fundere iustis : dum pater opprimitur , nati coniunxque trahuntur , diripiuntur opes , uirtus premit improba Martis , et pia desertae linquuntur funera terrae . 
nobilis et pauper casu rapiuntur in uno ; luctus ubique sonat , terror tristisque per omnes it metus et diris turbantur cuncta periclis . 
quis lacrimas clades praedas incendia mortes insidias gemitus tormentum uincula raptus explicet aut miseros possit numerare dolores ? 
tertia pars mundi fumans perit Africa flammis . 
iamque pius princeps uoluebat pectore curas pensans et nostras meditans quem uellet in oras ductorem mandare ducum summumque magistrum militiae , tantam cupiens fulcire ruinam . 
cuncta reuoluenti solus uirtute Iohannes consilioque placens , fortis sapiensque uidetur . 
gentibus ipse feris concurrere posse putatur solus et infensas acer prosternere turmas . 
quippe uiri decus et praeclari signa laboris uictaque bella placent regni grauiora superbi : expulit ut Persas , strauit quo uulnere Parthos confisos turbis densisque obstare sagittis ; tempore quo lati manarunt Nitzibis agri sanguine Persarum , Parthoque a rege secundus congressus Nabedes fretus uirtute feroci amisit socias ipso superante cateruas , effugiensque suas actus formidine portas claudere uix potuit , medieque in Nitzibis are Romanus dirupit eques ; uictorque Iohannes Persarum excelsas concussit cuspide portas . 
principis ante oculos discurrunt cuncta fidelis fortia facta uiri . 
pensat uersatque labores : Theudosiupolin ut densus uallauerat hostis obsidione graui : noctis celer ille per umbras ut ueniens dubiae succurrit moenibus urbis hostes per medios portas ingressus amicas : territus utque pedem muris subtraxit ab illis ingens Mermeroes , densisque ut saeuior armis ardua sidereo cingentem moenia muro inde Daras ausus , ductor qua signa regebat , appetere et bello Latias temptare phalangas . 
sed postquam primam uigilans ex hostibus urbem eripuit ductor , fugientes inde secutus occupat ante uias atque omnes uindicat agros , ne popularet atrox aut quemquam laederet hostis , primus et obtinuit celsi munimina muri , nec passus differre diu : nam protinus hosti fortior in medios ausus concurrere campos perculit innumeras felici Marte cateruas egregiosque duces et iunctas foedere gentes . 
Parthorum dominum uictum uersumque fugauit Mermeroen . 
campis Romanum Persa sequentem tunc metuens manibus gladios phalerasque nitentes quisque suas medios fugiens proiecit in agros . 
Medicus in cunctis ensis fulgebat harenis uaginaeque leues , hastae clipeique comaeque corporaque et mixtus sonipes telisque superbi armigeri iacuere ducis . 
iacuisset et ille prostratus campis , ni uiuum prendere uellet ductor magnanimus . 
uictus tamen ardua uidit moenia Mermeroes , paucis comitantibus intrans . 
tunc astans mediis dominum benedixit in aruis Urbicius sapiens , quem primum maximus orbis imperialis apex famulum rebus que fidelem tunc habuit lectumque inimicas miserat oras noscere quae saeui fuerant discrimina belli . 
hic ubi uictores Romanos feruere uidit atque hostes uastos pauitantes ire per agros , extendens geminas pariter cum lumine palmas ad caelum sic laetus ait : " tibi gloria semper , summe deus , uictos tandem post tempora Persas cernere quod merui nostri uirtute Iohannis . 
" hos uersans princeps animo tunc saepe labores hunc solum Libyam oppressam defendere posse matura pietate probat . 
nec plura moratus iussit ab extremis acciri partibus orbis ductorem . 
placidus fines dimittit et hostes occiduas aditurus aquas , celerique iubentis impleuit praecepta die uictorque recurrens aurea Romanae tetigit mox limina portae . 
principis ante pedes gaudens stetit ore sereno . 
respexit famulum . 
pedibus celer ille benignis oscula laeta dedit . 
paucis hunc orbis Eoi acta referre iubet . 
iussus quae bella peregit auribus insinuat placidis . 
gauisus alumno imperialis apex optat sic uincere semper . 
ilicet auxilio Libyam defendere mittit . 
principis imperiis onerantur milite puppes , impensis armisque simul , pugnasque docendus mittitur auspiciis domituri bella magistri tiro rudis magni . 
placidus iam tempore certo carbasa uentus agens maturas fecerat undas , nauigiumque Thetis suadebat prospera nautis . 
maximus at princeps plena pietate magistrum edocuit , haec uerba mouens : " res publica nostra praemia compensat merito condigna labori principe me cunctosque iuuat gradibusque potentes esse facit quoscumque uiros bene currere sentit pro terris populisque suis . 
nunc accipe dicta et causas cognosce libens ac mente teneto . 
Africa sub quantis iaceat miseranda periclis auribus in nostris sonuit . 
succurrere fessae compellit pietas . 
placuit , fortissime , nostris et uisum est animis Libyam te posse tueri . 
signa moue et celsas uelox conscende carinas ac miseros solitis releua uirtutibus Afros , Laguatanque acies armis prosterne rebelles sub nostris pedibus subiectum flectere collum , compressum uirtute tua . 
tu prisca parentum iura tene , fessos releua , confringe rebelles . 
hic pietatis amor , subiectis parcere , nostrae est , hic uirtutis honor , gentes domitare superbas . 
haec mea iussa tenens , ductor fidissime , serua . 
cetera Christus agat , noster dominusque deusque , in melius referens , et te per cuncta gubernet prosperitate sua . 
titulis melioribus auctos pro meritis nos rite tuos uideamus honores . 
" procidit ante pedes diuinisque oscula plantis pressa dedit lacrimisque rigans uestigia tinxit . 
ductorem ipse pater cernens discedere princeps condoluit pietasque animos concussit eriles . 
inde petens classem nautas hortatur ouantes magnanimus ductor . 
deducunt litore puppes ; prima repercussis uerruntur marmora tonsis ; soluunt uela citi , magnis clamoribus urgent , horrisonoque graues laxant stridore rudentes expanduntque sinus . 
placidis iam carbasa flabris aurae impulsa mouent : abscondunt alta carinae et latet angustum centum sub puppibus aequor . 
prospera maturis crebrescunt flamina Coris impelluntque rates . 
aeratis aequora proris proscindunt celeres , sulcantur marmora rostris , spumea sub longis immurmurat unda carinis . 
classis Threicias angusto litore fauces , Seston Abydenis dirimit qua pontus ab aruis , Sigeasque uolat uentis secura per undas et legit antiquae litus lacrimabile Troiae . 
inclita tunc referunt Smyrnaei carmina uatis significantque locos alta de puppe priorum . 
haec Priami sedes , domus haec Aeneia , longe arboribus quae saepta iacet . 
hic saeuus Achilles traxerat Hectoreum curru rapiente cadauer . 
Demoleum hoc uictor prostrauit litore magnum Aeneas proauus , celsae quo moenia Romae nomen et imperii praeclarum auctore refulget atque tenet latum dominantis foedere mundum . 
cunctaque gesta canunt Argiui proelia belli : concidit Hectorea Patroclus fusus ut hasta , utque niger Memnon Pelidae uulnere uictus , fleuit ut Aurora ingentis pia funera nati , corruit ut mediis bellatrix uirgo cateruis Penthesilea suis , Rhesus qua nocte peremptus , Troilus utque puer forti congressus Achilli , uictor Apollinea cecidit qua lege sagitta , quo Paris occubuit confossus uulnere raptor . 
ultima post referunt exhaustae incendia Troiae Aeneaeque fugam , tunc clarum nomine Iuli ut puerum patremque amissa coniuge se cum nauibus euexit tot per uada caerula currens . 
audiit egregius narrantes proelia Petrus . 
audiit ut pueri praedarum nomen Iuli , arsit amore nouo pectus puerile legendi , noscere bella uolens . 
magna pietate mouetur : se putat Ascanium , matrem putat esse Creusam . 
filia regis erat : mater quoque filia regis . 
tunc pater Aeneas , et nunc pater ipse Iohannes . 
haec meditatur ouans : pertemptant gaudia mentem . 
haec patri , haec famulis , haec omnibus ipse ferebat per mare ueliuolum , genitoris gaudia magni unica , Romanis rebus spes altera , Petrus . 
labitur Aegaeum classis secura per aequor , haud secus Hadriacis undis , uentisque secundis ocius alta secat . 
Siculas mox contigit oras , deserit aura rates , uentisque silentibus omne immoto fluctu iacuit mare . 
lenior unda litora nulla quatit . 
siluit tunc Scylla biformis , latratus siluere canum , non ora luporum compulit unda ciens ululantia reddere saxa . 
quamquam hic alternae coeant confinia terrae angustoque freto litus turbetur utrumque , immotos fluctus numquam placata Charybdis continuit , liquidas reuomens nec sorbuit undas . 
lintea laxa cadunt , nulloque tumentia flatu arboribus iunxere suis . 
tunc soluere funes praecipiens sociis " portus intrate quietos " ductor ait . 
iussi celeres super omnia nautae armamenta uolant . 
currens hic uela resoluit , colligit ille sinus , socios hortatur ouantes dulcibus ille sonis et cantu mulcet acuto . 
dant animos clamore uiri : uox ipsa labores adiuuat et uires nautis et gaudia praestat . 
Caucana Sicanii iuxta iacet arua Pachyni litora curua tenens , cuius tunc ancora portus Romanae classis morsu perstrinxit obunco . 
et iam stelliferas maris asperat Hesperus undas inducens terris taetram caligine noctem . 
hic dux magnanimus securus puppe Iohannes carpebat somnos , cautus cum forte magister ipse ratis placidos persensit surgere uentos . 
discurrit puppes pubes festina per omnes armamenta parans , soluuntque a litore funes non expectato iussu ducis . 
omnia nautae uela leuant , totis pandentes lintea flabris . 
iam medium pelagus uentis impulsa tenebat classis et extremo surgebat roscida caelo producens Aurora diem , cum tristis imago ductoris stetit ante pedes : cognata tenebris Maura uidebatur facies nigroque colore horrida et obductis contorquens lumina flammis . 
tunc sic orsa loqui : quas classes tendis in oras ? 
in Libyam transire putas ? 
" cui uerba remittens ductor ait : " cernis nostras transire carinas , meque rogas ? 
" uultu minitans tunc tristis imago , horrida sulfureis contorquens lumina monstris , " non transibis " ait . 
sensit quod mente malignus angelus ille fuit celso deiectus Olympo . 
nec timuit tamen ipse feras imitantia formas ora uiri . 
sequitur fugientem et prendere certat . 
ille manu densas aspergens ante tenebras puluere commixto taetrae caliginis umbra ductoris turbabat iter . 
sed rursus ab alto aspectu placidus senior descendit Olympo , candida sidereis gestans uelamina peplis ac stetit ante oculos quaerentis tela Iohannis , continuitque manum sanctoque haec addidit ore : " non furor in tantas animos sic concitet iras . 
sperne malum bonitate tua ; fuge dira maligni iurgia , ne timeas . 
" cui dux " pater optime " dixit " uirque dei , cernis certantem aditusque uiarum claudere nitentem . 
" senior tunc mente benignus haec ait : " o felix , uestigia nostra secutus me duce carpe uiam . 
" sic fatus lumine magno erexit placidus fulgentes lampadis ignes . 
tunc uero omnis iners dubia stat mente magister et uentis dat terga fugax uictamque fatetur artis opem nescitque miser quo flectere puppem . 
nec breuiata sinu sustentant lintea flatus ; non opus est ullis : deponunt omnia nautae uela , simul uentisque rates undisque relinquunt . 
sparguntur uario diuersa per aequora cursu , quo casus , quo uentus agens , nocturnus et error forte trahit . 
saeuum miseris fortuna minatur naufragium . 
nullam credunt superesse salutem desperantque suam per aperta pericula uitam . 
ingemuit ductor mentemque ad sidera tristis erigit auxiliumque dei pietate magistra , ut metus ipse dabat , lacrimis inquirit obortis , pronus et exorans supplex his uocibus infit : " omnipotens uerbi genitor rerumque creator , principium sine fine , deus , te cuncta fatentur auctorem et dominum , factorem elementa tremescunt , te uenti nubesque pauent , tibi militat aer , imperioque tuo nunc arduus intonat aether magnaque concussi turbatur machina mundi . 
tu scis , summe pater , tu praescius omnia nosti : non auri cupidus , non ullo munere lucri in Libyam compulsus eo , sed scindere bellum et miseras saluare animas . 
haec sola cupido , hic animis amor omnis inest , huc iussio tantum principis alma trahit . 
noster te principe princeps imperat . 
ipse tibi meritum debere fatetur ordine seruitium ; tu illi nos subicis omnes et seruire iubes ; tua sum praecepta secutus . 
aspice , sancte , fauens et nostros cerne labores iam placidus tantaeque pius succurre ruinae . 
sin sua peccantem damnant delicta Iohannem iudice te , quocumque alio me comprime leto , pro Petro nunc parce meo . 
" quo nomine dicto haesit in ore sonus , tremuerunt pectora patris , frigidiora gelu ceciderunt crura manusque , membraque cuncta labant . 
lacrimas tunc fluminis instar fundit et ingentes gemitus ad sidera tollit . 
talibus orantis fletus et uerba recepit suscipiens dominus : ualidis mitescere uentis imperat et clauso monteque procella effugiunt celeres tenuato uellere nubes . 
sol redit et claro rutilanti lampade caelo emicat alma dies . 
explanat marmoris undas iussio certa dei : uenti uenere secundi . 
consurgunt laeti turbantes omnia nautae uocibus et placidis intendunt lintea uentis , implenturque sinus . 
socias tunc undique naues accipiunt , totoque refulgent carbasa ponto . 
iam propius propiusque uolant , et prospera cursu caerula sulcantes impellunt flamina puppes . 
prospexit tandem succensae litora terrae ductor et indomitas Martis cognouit habenas nec dubium ( nam uera ferunt incendia ) monstrum : uoluebant uenti crispantes uertice flammas et fumo commixta uolans super astra fauilla scintillas tenues summam spargebat in aethram . 
surgit et in medium feruet iam flamma profundum , omnia conuoluens succensae robora terrae . 
uritur alma seges cultos matura per agros , omnis et augescit crescentem frondibus ignem arbor et in cineres sese consumpta resoluit . 
uertuntur miserae caesis cum ciuibus urbes cunctaque direptis conflagrant moenia tectis . 
haud aliter Phaethon cunctis e partibus orbis non bene concesso succenderat omnia curru flammiuomis raptatus equis , ni fulmine summo omnipotens genitor terras miseratus anhelos disiunxisset equos , restringens ignibus ignem . 
exarsit ductor miserae succurrere terrae , plus solita pietate fremens , largoque rigauit imbre genas . 
uirtus solitis flagrauit in armis iraque praecipites dictabat tendere gressus in medios fluctus . 
prohibet natura uolentem et mixta uirtute modus , quo cuncta regendo , inclita cum paruis pensans , commissa gubernat . 
ocius adductas ad litora uertere proras imperat et notae laetus successit harenae litora Byzacii paribus non alluit undis opposita tellure salum . 
pars lenior aestu plana iacet : curuis statio est concessa carinis efficiunt portus nimium uada salsa quietos . 
hic uis nulla Noti placidos extollere fluctus mota potest , uentus liquidum nec territat aequor . 
pars pelagi quassatur aquis , ripaque relabens confractum scopulis latrat mare . 
peruia saxis unda sonat nigramque super diffunditur algam . 
illic et Boreas tumidus grauiorque procellis Euru ab extremo conuoluunt aequora fundo . 
tunc pereunt miserae dirupto fune carinae ui pelagi : duros tabulae iacuere per agros saepe ratis putresque simul per gramina prorae . 
hinc est quod metuunt fugiuntque pericula nautae dira loci partisque petunt uada tuta quietae . 
illo Romanae steterant in litore classes tempore quo Libycas tetigit Belisarius oras , Uandalicas capturus opes : quos nomine portus alterna pro parte Caput dixere Uadorum antiqui nautae . 
ueniens hic uela resoluit dux quoque magnanimus simili uirtute Iohannes . 
felix ille locus , statio quo tuta Latinis classibus atque secunda fuit . 
tunc ancora morsu fixa suo tenuit securas litore puppes . 
agnouit portus ductor fortissimus illos gauisusque locis digito monstrauit ab undis et sociis sic laetus ait : " dum prima tenerent ultrices haec arua rates , hoc litore primus ipse solum tetigi fretus iuuenilibus armis : ex ducibus namque unus eram . 
cum sceptra tyrannus Geilamir in Libycis tenuisset perfidus oris , has Romana manus primo pede pressit harenas , hic Libycas potauit aquas , hoc margine fossas tunc posuit primis ueniens exercitus armis . 
ille procul tumulus uicinis proximus undis cernitis ut molli congestus crescat harena mobilitate Noti ? 
ductor Belisarius illic altius imposuit cunctis tentoria signis , quem circum posuere duces mixtique tribuni . 
hoc ego , germano pariter comitante beato , castra loco tenui . 
sors heu durissima fati , humanis inimica bonis ! 
o , gaudia fratrum quanta rapit subito ueniens mors saeua piorum ! 
qua uirtute fremens germanus perculit hostes ille meus , sociosque bonus qua mente regendo continuit , quantumque uirum res publica fleuit ! 
non belli rapuit fratrem fortuna potentem , cum totiens uictor saeuo remeasset ab hoste . 
heu , superas mors dura pios ! 
genitoris imago Pappus eras natique mihi . 
solacia tanti digna mali , uictor Stygias quod despicis undas . 
haec loca me fratris memorem fecere beati et lacrimas mouere meas . 
quae bella peracta prisca uiri ! 
deus ipse mihi meliora secundet . 
sit locus hic felix , illo felicior anno prosperitate dei . 
tamen haec quo tempore castra imperfecta manent tanto in discrimine belli , quot populis subtracta salus ! 
Uictoria signis si faueat per bella meis , ego coepta replebo munimenta loci firmo solidata metallo . 
" sic fatus doluit desertas ciuibus urbes et uacuas iacuisse domos , Libycasque ruinas ingemuit miserans , soluique a litore funes iussit et optatis concessit lintea uentis . 
tertia lux Tyrios oculis post tempora muros obtulit et fessae ductorem reddidit urbi . 
litora uix primis figens uestigia plantis contigerat : campis acies exire iubebat , praecipit atque duces densas componere turmas signaque ferre iubet . 
summus dolor incitat iram . 
terrae quippe dolens quam uiderat ipse ruinam castra mouet . 
iussis parens excita iuuentus deposito torpore micat , omnisque resumptis bella petit miles gladiis . 
tunc aere recuruo aspera raucisoni succendunt proelia cantus . 
iamque nouem latis erumpunt agmina portis cunctaque ferratas effundunt moenia turmas . 
hinc equites ueniunt , peditum pars lenta mouetur mille uiis , cursuque pedum gemit arida tellus . 
qualiter ille fauis pulchri regnator agelli castra mouens apium densas exire cateruas imperat et flauis agmen producere ceris , siue parat pugnas aduersi concitus ira forte ducis fucosue uolens arcere malignos accelerat , iussisque fauens festina iuuentus per cunctos aditus crebris aluearia linquunt exitibus raucisque uocant stridoribus hostes : haud secus in campos tota Karthagine miles exit et erectis gaudet procedere signis . 
hinc seges aeratis horrescit spissa maniplis : hi pharetras arcusque ferunt , his lucida latis arma sonant umeris . 
hastae clipeique refulgent loricaeque graues et stantes uertice cristae . 
uoluitur inde nouus densa caligine puluis , uentilat assiduas conculcans ungula terras , aera sublatae conuoluit fumus harenae . 
ipse inter primos exhortans agmina ductor fertur equo solitisque duces succendit in armis , dum ueteres memorat gestas in Perside pugnas . 
non aliter posset sensus flammare uirorum , ni Martis laudaret opus . 
sic Iuppiter ille , ut ueteres aiunt gentili carmine uates , saeua Giganteo dum staret Phlegra tumultu , caelicolum turmas quid uellent fata monebat : sternere terrigenas posset quo fulminis ictu , cuspide qua Mauors transfixos funderet artus , uerteret in montes uisa quos Gorgone Pallas , Arcitenens crebris quis ferret fata sagittis , quosque leuis torto fixisset Delia telo . 
iamque per extensos properans exercitus agros Byzacii carpebat iter , qua Antonia castra nomine dictus auis locus est . 
hic castra Iohannes mox posuit , legati etiam uenere tyranni . 
hos dux egregius iubet intra tecta uocari atque referre uiros saeui mandata tyranni . 
tunc , cui Romanae fuerat facundia linguae , iussus Maccus ait : " Laguatan gentis acerbae ductor magnanimus tibi nos Guenfeius heros Antalas haec ferre iubet . 
tu nempe , Iohannes , quem nouit Massyla manus Solomonis iniqui tempore , dux nostris fueras qui proximus oris uicinaeque maris quondam seruator harenae , non Solomoniacas audisti Marte cateruas tot pariter cecidisse graui , qua flumina clade implerit Romana manus , campisque perempti quot uestri iacuere uiri , ductoris et ingens exitium per bella tui ? 
tu gentibus audes inuictis inferre manum ? 
non quantus Ilaguas notus Marte tibi , quem tantum fama perennis prisca canit ? 
cuius iam Maximianus in armis antiquos persensit auos , Romana per orbem sceptra tenens Latii princeps . 
tu milite paruo , iam periture , meas audes uel cernere turmas ? 
aut poteris sufferre manus faciemque uirorum aspicies campis , ductor Romane , meorum ? 
quin potius conuerte pedem uel sumpta retrorsum signa refer mortemque caue . 
sin proelia mecum mittere posse putas , si te iuuat ire sub umbras atque dies suprema uocat , cur signa fatigas ? 
uerba remitte mihi , quae sit tua certa uoluntas , et uenio quocumque uoles nec fata morabor . 
haec mandata dedit ductor fortissimus ille . 
tu quaecumque placent animo responsa remitte . 
" tunc placidus grauitate sua nec motus in hostes ductor ait : " mihi nunc saeuo responsa referre non opus est hosti . 
certis sunt ista diebus maturanda mihi saeui mandata tyranni . 
post uobis mandata dabo . 
" sic ore locutus ipsos priuato iussit custode teneri , fortia facta parans . 
illis superesse salutem quis potuit sperare uiris ? 
patientia magni quanta ducis , quanta est pietas uirtusque regendi ! 
barbara corda tument insano accensa furore : hic clementer agit moderans grauitate Latina . 
noluit ulcisci praesenti morte superbos sed uoluit saluare humiles fractosque leuare . 
sic uirtus Romana manet semperque manebit : corripit et saluat , ueniam promittit ab ira . 
extulit ut radiis rutilantes Lucifer ignes Oceani prolatus aquis , tunc castra moueri cuncta iubet ductor densasque exire phalangas . 
signa canens gemit horrendos fera bucina cantus aere cauo dulcesque expellit pectore somnos . 
dant animos socii ( clamor tentoria miscet ) hortanturque parem . 
famuli tunc fixa reuellunt uela solo , alipedes ducunt praesepibus altis ornatos phaleris , atque omnia tela resumunt . 
ast ubi compositis coepit procedere turmis uictricesque aquilas acies ostendere campis , sic bene sollicito dispensans pectore curas admonet ipse duces , causas referensque docensque : " o Romana manus , spes o fidissima rerum , o uirtus orbisque decus summumque leuamen imperiique fides et nostri palma laboris , certa licet uobis quae sit fiducia genti est , ipse tamen memorem insidias fraudesque dolosque , et metuenda canens et quae peragenda resoluens . 
proelia dura dolis numquam caruere malignis : bella per insidias acies Maurusia gessit semper et obscuris fidens subsedit in armis ; solaque Massylas seruat fallacia uires et timidos bellare facit , dum saxa latebras montibus in summis aut altis flumina ripis praestant aut ubi glauca nemus distendit oliua , arboris aut altae frondoso uertice robur efficit occultis acies subsidere campis . 
fraudibus his certat committere proelia Maurus , ut celer incautum subitans exterreat hostem ambiguumque premat fretus numeroque locoque et domitis confisus equis . 
tunc belliger astu mittitur in planos rarus qui proelia campos prouocet et uisos fugiens exaggeret hostes . 
ille leui cursu praefixo hastilia ferro uibrat et incuruo nec cessat flectere gyro cornipedem domitum . 
sed cum properauerit hostis arte fugit , comptas ut spargat callidus alas , dum sequitur numerosa manus uictrixque putatur esse sibi et totos agmen diffundit in agros . 
his agit imbellis fingens certamina Mazax insidiis , donec medios perducat in hostes hostile obsessis conclausum uallibus agmen . 
tunc dolus ille patens saeuas effundit habenas absconsasque ciet tota de parte cateruas . 
quem metus acer agit , primo fugit ille tumultu . 
hunc premit elatus saeuo sub uulnere Maurus : impauidum timor ipse facit . 
sin robore firmo constiterint tunc forte uiri , non ulla sequetur audentes pugnare manus , sed colla reflectunt mollia quadrupedum uersi : sic bella relinquunt . 
sic acies fugitiua cadit , sic firma resistet . 
nam timidos fortuna premet cautosque iuuabit audacesque simul : multos nam saepe reuisit , et quanti ex ipsis palmam sumpsere periclis ! 
ut decet esse duces , cauti fortesque trucesque pandite quisque suas belli in discrimine uires . 
sit labor ille animis . 
acies componite turmis cunctaque dispositis incedant signa maniplis . 
haec sit praecipue summi cautela laboris , has uigiles seruate uices : his uincitis hostes . 
ordine quisque suo praecedant castra tribuni interdumque duces suspectas quaerere ualles et faciles praestare uias . 
exercitus omnis his securus erit : cautum nec praeuenit hostis uallatumque suis . 
at si Maurusia bellum fraudibus occultis acies assueta parabit , nuntius ante leuis nostras deportet ad aures uectus equo cautasque ciat properare cohortes . 
hoc seruate , duces : ueram sperate salutem . 
" dixerat haec ductor , latum cum uocibus agmen consequitur faustis : laudant plauduntque fauentque exultantque animis et laeti iussa facessunt . 
Pellitur interea cunctis uastator ab oris Maurus et aduerso trepidus calcatur ab hoste . 
deserit obsessas fugiens conterritus urbes turbatusque metu montes concurrit ad altos diraque muniuit posuitque mapalia siluis . 
implentur uallesque cauae collesque supini gentibus innumeris camposque et flumina late curua tegunt . 
latuit densis contermina tellus agminibus montesque et celsis frondea siluis tecta latent pendente casa . 
fugit inde ferarum omne genus , saeui reuerens uenabula Mauri , nec potuit miserum tantas euadere pestes , sed iacet affixis resupino in pectore telis . 
non mitis uolucer ramis permissus in altis frondibus aut mediis dulces suspendere nidos . 
arboribus religant congesto culmine cannas omnibus , et nullo est uacuum iam in monte cacumen : qualiter infusae tellus contecta pruinae nube latet campique et montes arbor et omnis albet et ipse suis artatur motibus aer ; eripitur crebris facies certissima rerum imbribus , et nullis noscuntur sidera signis . 
quis mihi tot populos gentesque et proelia uates ordinet arte noua ? 
tu , Iustiniane , fauendo cuncta doce : admisce blanda dulcedine Musam . 
temperet insuetis nutant quae carmina uerbis , tam fera barbaricae latrantia nomina linguae . 
primus init bellum , fraterna morte coactus , Maurorum princeps , Romanis subditus olim principibus , gratus ducibus fidusque magistris , Antalas : duramque mouens in proelia dextram erexit furiale fremens , qua turbidus omnes impulit aeratas bellorum ad praemia gentes . 
finibus in Libycis suscepta pace fidelis ille fuit plenosque decem perfecerat annos . 
heu , ducis ignari quale indiscretio bellum mouit et extinctas fecit recalescere flammas ! 
tunc furor incerti posuit plantaria Martis : perfidiae crimen uel tantae semina mortis ira dedit . 
gentes Libyae commouit amaras acrior et totum turbauit caedibus orbem . 
nunc consanguineis sequitur densissima turmis Frexes et tumida laudat ceruice regentem , fortis gens et dura uiris bellique tumultu effera , seu pedes it campis praesumpta per hostes , siue frementis equi pulsat calcaribus armos . 
inde leues equitum turmae comitante Sidifan arma ferunt . 
saeuus medium uolat ille per agmen fisus equo , armatasque mouet pulsatque phalangas acer , et indomitus latos discurrit in agros . 
hinc Sinusdisae uolitant per bella cohortes , Siluacaeque truces et saeuis Naffur in armis , Silcadenitque ferus , celsis qui in deuia siluis bella dolis metuenda parat , conterritat hostes fraude loci caecisque furens praefertur in ausis . 
qui Gurubi montana colunt uallesque malignas , Mercurios colles et densis Ifera siluis ; quis grauis Autiliten , patris non mollior ausis , praefectus bellique comes nullique fidelis ibat et ingentes scelerum laxabat habenas , succendens praedansque ferox mactansque trahensque ; Siluaizan Macaresque uagi , qui montibus altis horrida praeruptis densisque mapalia siluis obiectae condunt securi rupis ad umbram ; et quis flumineis fontes interserit undis , Silzactae Caunesque leues , qua montis ab alto dirigit incuruis amnem per gramina ripis , Uadara , quem planos currentem fundit in agros ; quas Agalumnus alit , uenere ad proelia gentes , nubibus in mediis celsum qui ferre cacumen cernitur , et lati sustentans sidera caeli Macubius ; grauidis quasque miserrima culmis dumosae nutrit perstringens hordea terrae ; Sascar et accitus longis conuenit ab oris , Astrices anacutasur celianus Imaclas . 
Zersilis artatis aluit quos horrida campis immittit , polluta uiros mox Gallica tristes ; nec cessant populos infausti mittere campi quos Talanteis nutrix suscepit ab aruis Tillibaris iunctasque mari quis tendit harenas Marta mali genetrix . 
tristes quos cernere campos uitasset Romana manus , si fata dedissent , inuida saepe bonis , letalia rumpere fila : sic tibi , summe pater , placuit , sic iussa ferebant . 
nuntius extremas Libyae transuectus in oras conuocat indomitas externa ad proelia gentes . 
conuenit innumeris numquam superatus Ilaguas milibus et totum uolitans conterritat orbem . 
cornipedum saeuus laxatis Austur habenis uiribus hunc sequitur fidens , et fortis in armis et numero superante modum . 
nam belliger Austur , sollicitus dubias campis committere pugnas , collocat astrictis muros fossasque camelis atque pecus uarium densa uallante corona ponit , ut obicibus pugnantes implicet hostes ambiguosque premat . 
currens tunc saeuus Ilaguas mactat in angustis prosternens agmina muris et campos securus adit , sequiturque premitque caede noua miserumque furit uastator in agmen . 
est aries illis infandi machina belli , comptaque dispositis ponunt tentoria signis , horrida gens et dura uiris audaxque triumphis innumeris , nullo bellis quae tempore cessat , impia , crudelis : nullas timet ille ruinas , sed licuit timuisse tantum se iure litebit : paeniteat saeuisse diu . 
nam fortis Ilaguas quondam per latos prostratus uulnere campos iuncta seua dedit , praedis bellisque pepercit . 
Ierna ferox his ductor erat Gurzilque sacerdos . 
huic referunt gentes pater est quod corniger Ammon , bucula torua parens : tanta est insania caecis mentibus ! 
ah , miseras fallunt sic numina gentes ! 
Ifurac infestis uenit consultus in armis : hic pedes insignis clipeo telisque resultat et mucrone potens , saeuum dum tendit in hostem . 
Muctuniana manus calidis descendit ab oris , quae Tripolis deserta colit ; Gadabisque maligna mittit ab arce uiros , et saeuis moenibus horrens Digdiga uicinis acies dedit improba ripis . 
tunc , Uelanideis uerrunt qui stagna phaselis , conueniunt populi , qui currunt arte per aequor , inflexos tremulis iactantes piscibus hamos . 
Barcaei solito curam saeuire furore deseruere suas et nostras quaerere terras incipiunt . 
his arma furor bellumque ministrat et genus acre uiris , clipeos gladiosque minaces , non solito uinctos lateri , sed circulus ambit praestringens modico complexus bracchia gyro , uaginasque aptant nudis pendere lacertis . 
nec tunicae manicis ornant sua bracchia Mauri , insita non ullis stringuntur cingula bullis , discinctique feras agitant in proelia turmas , binaque praeualido portant hastilia ferro . 
horrida substrictis dependens stragula membris ex umeris demissa iacet ; tunc lintea taetrum palla caput stringit , nodo suffulta tenaci , crudaque sub nigra calcatur Maurica planta . 
Marmaridas gentes tot pertulit Africa bellis . 
quis miseram superesse putet ? 
non sufficit istud , o superi ! 
iam audax alternis surgit ab oris aduersa de parte fremens dux ille ruinas , quas illi Romana manus per uulnera Martis ante dedit : tantam inde ferus nunc colligit iram . 
innumerae gentes illum comitantur euntem , quae Gemini Petram , quae Zerquilis horrida rura , quaeque nefanda colunt tristis montana Nauusi desertosque locos , nutrit quos horrida tellus Arzugis infandae ( ueteres sic nomine dicunt ) . 
Aurasitana manus celsis descendit ab oris . 
non pedes illa potest acies in bella uenire , praeualide sed pugnat eques . 
tunc lancea duplex iuniperum ferro ualidam suffigit acuto , caetraque saepe leuis duro iacet horrida dorso aut lateri suspensa cadit , substrictus at ipse mucro fulmineus laeuo dependet ab armo . 
quique Uadis tepidae messes bis tondet in anno Maurus arans , bino perstringit et hordea culmo , heu , furit in sicca Phoebi candentis harena . 
quantus amor praedae ! 
toleratur feruidus ardor sufferturque fames terrarum aestusque sitisque Martis amore feri turpisque cupidine lucri . 
iam fortis properans densos exercitus hostes montibus in summis et collibus esse uidebat , fumantesque locos flammis siluasque latentes agmine condenso nullum monstrare cacumen . 
omnia tecta latent . 
uox undique saeua per auras indiscreta sonat . 
lucos siluasque sonoras tempestate putes nimia ueniente moueri , litore collisas frangentes aequoris undas . 
hinc iuuenum clamor , fremitusque ardescit equorum inde furens . 
tremulis ululatibus aethera matres concutiunt . 
feruet trepido tunc terra tumultu . 
pastorum ecce uenit fugiens e uallibus agmen hostis ab aduentu . 
pecudum per prata balatus consonat et densa puluis succrescit harena . 
iam sonipes campis laxis currebat habenis , primus et armentis praedam rapiebat abactis . 
obuius ecce uenit saeuis de faucibus hostis rarus , et in nulla comptus procedere turma cernitur , aduersos nec poscere feruidus hostes , sed tantum clamore furit . 
tum stragula crebris motibus e siluis acies agitata requirit auxilioque uocat Maurorum more cateruas . 
conuolat ergo celer prima ad certamina Frexes Marte leui , tantumque fugax armenta tuetur : constans nam nullis acies componitur armis . 
nunc tamen inceptum fuso est cum sanguine bellum . 
Geisirith ille potens nam dux praecesserat agmen ductoris iussu , sapiens et Amantius una , hostiles temptare locos , perquirere ualles solito planare uias . 
nunc aggere celso Romanae sistunt acies , gentesque nefandas expectant oculis ; magno quae ferre magistro mente gerunt dubia . 
nequeunt tolerare tumultus nec densos lustrare locos . 
quis cernere posset milia tanta uirum ? 
sic si lucusta sub astris Austro flante cadit Libycos diffusa per agros uere sub extremo , uel cum Notus aethere ab alto in mare praecipitem magnoque a turbine raptam ire iubet : dubiis horrescunt corda pauore agricolis , segetes ne conterat horrida pestis , neu uastet fructus teneros hortosque uirentes , mollibus aut ramis florentem laedat oliuam . 
iamque pedem retrahens ibat Romana iuuentus , ductori responsa ferens . 
hanc proximus hostis circumdat leuitate sua . 
iam dura subibant agmina . 
conueniunt densi de montibus hostes , faucibus e cunctis campos funduntur in omnes Austur et , indomitis ardens quae fertur in annis , Mutuniana manus . 
succedit fortis Ilaguas . 
iamque sub hostiles acies transmissa cateruas innumero currebat equo , turbatque premitque , et magis atque magis densum stipatur in agmen exsuperatque uiros . 
ipsis artatur ab hastis campus et ingenti quassatur terra tumultu . 
sic , ubi compellunt currentia nubila uenti murmure cum ualido , tum crebris ignibus ardet nimbus et aduersa ueniens in fronte procella influit exactis uasto cum pondere guttis grandinis infandae : pluuiis uentisque subactus , tristia summittens iam frigidus ora uiator dentibus infremuit , uictus sic terga reflexit et loca tuta petens siluis tectisque cucurrit . 
non aliter Romanus eques iam uictus abibat hoste premente graui . 
surgens licet inclita uirtus fortia facta petat , nimius tamen imprimit hostis conueniens . 
nec tela uiri nec spicula possunt spargere lenta manu . 
solus uix sufficit ensis pellere Marte uiros , clipeis uix sistere contra uulnera sufficiunt . 
tristis tunc aethera clamor pulsat ; susceptis regemunt obstantia telis scuta uirum . 
infandis agitatur uita periclis . 
tunc Romana acies paulatim excedere pugna nititur aduersosque reluctat prendere colles . 
interea uelox placidas concusserat aures nuntius , ingenti conturbans castra tumultu , descendisse feros siluis et montibus hostes innumeros , campos acies implesse nefandas , obsessosque locos populis armisque coruscis , iam potuisse duces tantae succumbere pugnae . 
ilicet omnis eques campo decurrit aperto : nam cunctos ciuilis amor pulsabat et ardor ductorisque metus . 
compellit terga suorum uoce uerendus agens : interdum pulsat et hasta quos cessare uidet . 
populos excedere castris imperat auxilioque suis succurrere dictat . 
utque leues alas campis produxit apertis praecessitque duces , illos per castra morantes increpat et rauci sonitu conterritat aeris . 
bucina saepe ciens tremulo gemit horrida cantu . 
subsequitur crebris acies collecta maniplis . 
ungula sidereos contristat puluere campos , et solis pallescit honor radiosque micantes colligit , oppositaque polus turbatur harena . 
praecipites ueluti surgunt de montibus Euri Aeoliis feruentque graues , uerruntque procellae litus harenosum , tunc tristibus aera turbant flatibus , aduersis scindentes nubila flabris : sic campos acies densis Romana cateruis turbat , et absentes puluis iam comprimit hostes . 
cautus ab aduersa uenientes rupe Melangus uidit , et ingenti turbans clamore cohortes barbara signa dedit . 
paulatim linquere campos incipiunt et tuta acies per castra recondunt . 
at ueniens fortis , uallatus et agmine , ductor montibus in summis astantes conspicit hostes , incolumesque suos gaudens suscepit ouantes . 
hinc , fera quae saeuis et tristia bella periclis gesserat illa manus , referunt faucesque malignas . 
praecipit ipse uiris fossas et castra locare haud procul aduerso , nimium sed proximus , hoste . 
perficiunt praecepta citi planumque per aequor candida mox niueis figunt tentoria uelis . 
hic Romana manus positis fortissima castris per uarium discurrit opus . 
pars arma reponit alta locis , pensat pharetras arcusque retendit , arduaque excelsis sustentant uela columnis . 
ordine configunt pratis in mollibus hastas atque hastis solite per campos scuta reclinant , loricasque graues et conos pellibus aptant suppositis , glandes et cetera tela reponunt . 
alipedes meritos pars altera colligit ardens , pabula certa ferens . 
epulis uolat ille parandis doctus , aena locans flammis alimenta ministrat . 
hic gelidos fontes puteo rapit , atque per herbas incuruos parat ille toros , et fercula ponit cuncta locis aptans dapibus mundansque fluentis . 
maximus interea curas sub pectore ductor uoluebat diuersa mouens , gentesque locosque captiuosque simul bellum quos gentibus Afros miscuit et miseros praeda raptante subegit . 
aestuat et curis iterumque iterumque uolutat , quid faciat dubius . 
iam nunc committere pugnas uirtus summa parat . 
pietas modo parcere dictat , quippe ne captiuos ullo discrimine quasset , pro quibus arma mouet . 
sensus uigilanter oberrat inter utrumque uolans : animus decernit et obstat . 
pectore pugna furit : pietas occurrit et ira . 
ac uelut agricola immixtis cum sentibus arua ferre uidens fruges , maerenti pectore curat impiger infaustos agris conuellere sentes , sed ( mouet ipsa Ceres ) pauitat damnumque repensat , ne male dimissi perdant aut hordea uepres , aut bene non pereant tristes cum frugibus herbae : sic pater alternas pensabat pectore curas omnia lance probans , animus quo pondere uergat quidue gerat . 
nec stare libet nec dulce sedenti colloquium : tacita geminat suspiria lingua . 
dum curis agitur , pendens dum pectus anhelat , surgit et in mediis mauult confligere castris , itque reditque uias , animum corpusque fatigans . 
hunc paribus curis flagrans comitatur euntem , magnanimus ductoris honor nimiumque benignus consiliique decus , lateri Ricinarius haerens . 
hunc habet in saeuis fidum sociumque periclis , et uirtute uirum et discreta mente leuamen . 
illum etiam summis uicto Mauorte triumphis tot nimios gaudet se cum tolerasse labores Martis et ad summam pariter uenisse coronam . 
et tunc ergo comes curis non impar anhelis ibat et alterno placidus sermone leuabat . 
" nutat in angustis omni de parte periclis sensus " , ductor ait , " curis et pectus anhelat , dum mouet , in dubiis quae sit fortuna salutis . 
maxima damna ferens rerum uictoria non est : aut ea si pereant , pro quis ad proelia ueni , quid lucrum uictoris erit ? 
me namque fatigant omnia mixta malis . 
hinc damnum triste minantur , hinc laudem differre uolunt , partosque triumphos de nostris manibus iussa pietate retollunt . 
captiui pereunt mixti cum gentibus Afri , si pugnare placet . 
quae nostri gloria facti , si miseros damus ? 
nullus iam uincitur hostis . 
consule , quid moueam duri in discrimine belli , atque gerenda refer . 
" placide haec Ricinarius heros edidit et modice plana cum uoce locutus : " omnia dispensans iusto moderamine uirtus haec summa est , haec sola placet , haec uincere gentes ac pacare potest . 
praestat quod , maxime ductor , uirtutem indomitam sancta pietate reuincis . 
quidquid deinde geras , nostrae est uictoria partis : sic ordo , sic cuncta docent . 
modo mittere duro legatos opus est promissa pace tyranno . 
captiuos reuocent . 
nostris discedat ab oris ille furens Austur saeuae seu gentis Ilaguas . 
principis ipse iugum solite sufferre coactus subiecta ceruice uehat . 
si cesserit ille , omnia salua fient . 
ignosces gentibus insons , et placide dabitur nostris uictoria rebus . 
at si fors tumidus steterit ceruice rebellis , tunc armis superandus erit . 
nec paenitet umquam pro miseris : si Marte cadant , peccata Iohannes nulla feret . 
pietas animis illaesa manebit certa tuis . 
" placuere duci consulta fidelis iusta uiri , curisque pater resolutus ab illis nunc uacat : alterna franguntur pectora cura . 
consilium maturus agit , mandata superbo tunc iubet armigerum celerem perferre tyranno , talibus atque docet : " perfer mea dicta rebelli . 
his monitis nostris aures contunde superbas . 
dum gentes peccant , pictas Romana remittit , cunctaque deletis donat delicta libellis . 
perdere non properat quamcumque in proelia gentem , paeniteant si bella tamen , si foedera rerum subiecti ueniamque sibi pacemque requirant . 
sed princeps clementer agens sic omnia mauult esse sua , ut cunctos saluetque habeatque regatque , subiectos releuans , frangens uirtute superbos . 
non tua sollicitus teneat modo pectora terror peccatis obstricta tuis . 
namque omnia prosunt , si redeas , ueniamque tibi pacemque uolentes ultro damus . 
discent quae sit Romana potestas tot populi et quae sit pietas uirtusque regendi . 
quae miserum fortuna tenet ? 
nosterne fidelis semper eras , nostris solitus gaudere triumphis , tunc bene subiectus ? 
quae te mala fata superbum ad fera bella trahunt ? 
tandem iam desere facta turbidus in miseris quae exerces tristia terris . 
quid iuuat , infelix , Romana lacessere signa ? 
quidue paras miseros tanta iactare ruina ? 
uincere nempe putas quascumque in saecula gentes Romanas potuisse manus . 
nos Parthica regna , nos Lazos , Ulmos , Francosque Getasque domamus ; quaeque sub aethereo latum sparguntur in orbem axe ferae gentes , nostris famulantur in aulis , principe subque pio laeti iam Marte relicto iussa ferunt suauique iugo sua colla reflectunt . 
suscipe dicta citus , saluans gentesque tuosque . 
non uelut imbelles nostrae mandata salutis mittimus , aut fugimus pugnas pacemque rogamus . 
captiuis uobisque timet uestraeque saluti prospiciens miseris pietas , quae continet orbem . 
haec , mihi magna , iubet perituris parcere castris : propter captiuos ueniam donare licebit . 
quodsi , dure , meis audes contraria dictis , crastina bella para : cingens munimine fossas funde pecus solitum , rapiendos construe muros , balantum compone greges fetasque capellas et toruis medios clamantes uultibus hircos . 
non ariete cauas adducto spargere turres est opus . 
abducto potius nudabimus hostes , inter ouesque tuas aries praedabitur omnis , et bene direptos ponemus prandia muros . 
sculptilis ille , tuis cuius munimine castris prospera danda canunt , disperso robore Gurzil scinditur ardentesque palam mittetur ad ignes . 
gentibus effusis campo quaeretur in illo montibus et cunctis . 
quodquod Maurusia gessit impietas scelus , hoc tum iusto Marte piabit nostra manus , calidos prosternens aequore truncos uerticibus raptis . 
disces quod proelia possunt nostra magis , miseros ensis dum uindicat Afros et peritura cadunt dispersis agmina fossis . 
" uix ea fatus erat : missus montana terebat . 
castra aduersa tenens media in tentoria transit indubius sedemque feri petit inde tyranni . 
umida nox caelo fulgentia sidera reddit palantesque polo stellas . 
nam Cynthia cornu iam uacuo , obscurae nec praebens lumina te aequore mersa fuit : mensis tenuauerat ignes . 
sed non castra ducum noctis sensere tenebras : lumina densa focis per campos clara relucent , perque altos montes splendet contermina tellus ignibus et densae radiant in nubila siluae . 
quis caelum a terris illa discernere posset nocte , ferens quae stella nitens , quae flamma fuisset ? 
omnia lumen erat . 
flammis hinc terra coruscat , inde polus stellis . 
quotiens scintilla cucurrit igne uolans , sidus labens in nocte putatast . 
quisquis ab aduersis uidit tentoria campis inscius , intremuit crescentia sidera credens insolite esse polis . 
errauit nauita campis aequoreis nullisque modis cognoscere signa tunc ualuit cursusque reflexa puppe negauit . 
peruigil insomnem miles Maurusque trahebat armatus noctem . 
discurrens undique fossas circuit , attonita sonitus explorat et aure cuncta cauens , ne quis fraudes temptaret in usu . 
noctis et in dubiis inferret proelia castris . 
discurrunt uicibusque suis tentoria seruant et uicibus placidum ferrati pectore somnum carpunt inque sinus flectentes colla reponunt . 
hi clipeos , pharetras alii ceruicibus aptant suppositas , hastasque tenent arcusque . 
sedentes ensibus innixi uultus in pectore curuant . 
somnus et auerso uix tangit lumina cornu effugiens : iterumque caput iam iamque remittunt nec releuare ualent , oculos clauduntque mouentque , sollicitoque cadens quassatur pectore uertex . 
dum uigilant uariantque uices cursuque laborant , cetera iam somnos castris secura iuuentus pectore carpebat placido . 
tantum improba Martis facta urgent mentes : animos insomnia turbant sollicitos uariasque ostendunt nocte figuras . 
miles ut in tenero laxauit membra sopore , rore nouo primus madidis mox irruit alis somnus et effuso flauerunt pectora cornu , castra aliena rapit celsis de montibus absens . 
corpore dormit iners , animo tamen ille laborat bella gerens , uincitque trahens aut uulnerat hostem , aut uitat clipeo uenientia uulnera cautus opposito . 
nunc diuiditur sensuque manuque , nunc utrumque mouet . 
siluis bellare uidetur ipse sibi , nam membra uacant languentia somno . 
lumina saepe uident saeuum concurrere Martem , lumina clausa uident certamen . 
it horridus ira , uultque mouere manus : languescunt fessa sopore membra uiri . 
quotiens excusso dextera ferro , dum putat aduersum , socium ferit improba pectus ! 
et risere uiri , referentes proelia , somnum . 
nec non in mediis acies Maurusia siluis praescia iam saeuis agitatur in inuia fatis . 
castra rapi uidet et somnos iam proflat amaros : languet direptosque potest nec flere camelos nec uindex surgit , totis sed currere campis agmina fusa uidet frustraque attollere dextram , ast alios sterni uariis per deuia fatis . 
currere quisque uolet , languescunt membra timore et somni grauitate ruunt . 
perterritat hostis cuncta ferus , saeuum geminans in uiscera ferrum . 
dum uitare parat uiolenti uulneris ictus , coniugis excusso concussit uertice pectus . 
eripitur tunc illa magis . 
nam praedo superbus crinibus abstractam siluis rapiebat ab ipsis . 
sic sibi quisque uidens quassantes pectora somnos horrebant . 
diram referentes nocte quietem terrentur uisis , gaudent sed falsa fuisse , donauit miseris modicum sua gaudia tempus . 
At ducis inuicti iactabant pectora curae , sollicitusque suis nullum per membra soporem accipit , et dulci non claudens lumina somno peruigil in mediis disponit munia castris . 
circumquaque duces uallantes agmine denso consilium pariter summis de rebus habebant , tractatu uario noctem sermone trahentes . 
gaudia militiae referunt tristesque labores quaeque Latinus agit uincens exercitus orbem , nunc bene commissas referentes ordine pugnas , nunc male gesta nouo memorantes bella dolore . 
dum diuersa canunt ductor sic forte locutus : " qualis in aduentu fuerat tunc Africa nostro , o socii , saeuis esset dum maxima regnis ultio missa dei , tristem quae rite tyrannum Uandalicumque genus centeno perderet anno ! 
Geilamir infandus qua ui uexauerat Afros perdideratque nocens , magnus quo tempore ductor sub iuga Sidonias misit Belisarius arces , principibus captum praesentans urbe tyrannum ! 
quam celeri cursu summis tot bella peracta uiribus , aut quae digna uirum fortuna secuta est ! 
ibat in adductas densis exercitus umbras arboribus , rapidi nec solis torridus ardor militiae nocuit , feruens aestate perusta , quamquam autumnus erat , Phoebi candentis et axe tristia bella magis calida inferrentur harena . 
nec minus et capto , facta iam pace , tyranno laeta fuit . 
plenam Libyam cultamque reliqui , inque statu proprio me discedente remansit et melior ( sum namque memor ) : fecunda , redundans frugibus et fructus lumen fundentis oliuae et latices laeti turgens referebat Iacchi . 
pax erat alta locis . 
quae tanta insania belli ? 
quis furor exarsit miseris insanus in aruis ? 
quae mouet immerito quatiens Bellona flagello innumeras gentes ? 
uel quae succedit Erinys et Phaethonteos commiscens gentibus ignes omnia sic mergit , ualida labente ruina ? 
dic age , quisquis ades quaesiti temporis index . 
" Gentius egregius respondens uoce magistro , ipse magister , ait : " digno uenerande fauore , rector summe ducum , nutantis destina terrae , spes Libyae nostrique fauor uirtusque triumphi , impia quae fuerit belli nascentis origo nos latet , abstrusis penitus contecta latebris . 
uester Caecilides illa de parte tribunus , si iussus coepti referat discrimina belli , cuncta docere potest : ciuis quippe omnia nouit in patria commissa sua , gentesque locosque auctoremque mali prisci seu temporis iram . 
" praecipitur placidis Liberatus dicere uerbis . 
paruit ille celer , plana sic uoce locutus : " nitor , summe ducum , causas narrare malorum et iussis parere tuis . 
dum dicere tempto , flamma nocens surgit , gelidus praecordia sanguis turbat et attentae uix prodit fabula linguae . 
praecipis ipse meos iterum me ferre labores , dum refero saeuum quod pertulit Africa bellum . 
sed quia celsa premunt dominantis iussa magistri , hinc procul esto , dolor : magno iam uinceris ausu . 
parendum est iussis humilique pauore sequendum . 
principio geminas iam senserat Africa pestes : nunc iterum geminas sentit miseranda ruinas . 
finibus in nostris orta est , quae creuit in orbe , impietas . 
Guenfan miseris est tristis origo Antala nascente fero . 
nam tempore prisco pax erat in cunctis Libyae tutissima terris . 
gaudebat miseranda nouis ornata coronis Africa . 
nectebant flauis gestamen aristis agricolae , solitoque rubens in palmite Bacchus Paxque sua laetam fulgens ornabat oliua . 
usque ad ter denos Antalae floruit annos nascentis , nostrique potens pars maxima mundi claruit , ut toto praefulgens Lucifer axe stellarum flammas flamma meliore reuincit . 
quae dedit in nostris proles Guenfeia terris , summe pater , capiti ipsorum generique reserua . 
paruulus ille feris mox contigit ubera labris , terribili monitu iam iam flammante Megaera fama uolat metuenda canens . 
namque Ammonis ipse templa petit simulata pater . 
tunc prolis iniquae fata tremenda rogans mactat de more profano horrida sacra Ioui , tristes et Apollinis aras inde petens Phoebi tripodas laurusque requirit . 
funditur horrendis sanguis maestissimus aris , omnigenumque pecus mactat uittata sacerdos , fata mouens : raptis primum quaesiuit in extis inspiciens ( series patuit longissima ) fibras , diraque perpetuis imponit uiscera flammis . 
inde ferox rapitur , subito correpta furore terribilis , mersosque simul per uiscera cultros imprimit ipsa sibi . 
multus de corpore sanguis influit , et crebro geminat cum uulnere ferrum . 
erigit alta comas , tunc flammea lumina torquet subsiliens , saltusque rotat flexusque malignos corporis acta sui . 
rubor igneus inficit ora numinis icta nota ; ludunt ceruixque comaeque inque umeros utrosque cadunt . 
praecordia raucis flatibus alta sonant ; miscentur murmura , uoces tunc dubiae , plenumque agitant suspiria pectus . 
non aliter primos surgens Uulcanus ad ignes follibus obductis tumidos concurrere uentos arte mouet , flammasque ciens Eurosque sonantes asperat , exhaustas renouans fornace procellas . 
tunc mala fata canens dictis respondet iniquis : " Uandalicas , Guenfan , pariter Libycasque ruinas fata trahunt , Maurisque iugum frenosque resoluunt . 
Antala crescente tuo furor omnis et ira horribili miserum turbabunt lampade mundum . 
flammea Tisiphone tortis saeuire chelydris incipit , erexitque rigentes uertice crines aera per uacuum . 
nigris infusa uenenis ora madent , foedant oculis linguisque trisulcis temperiem , diroque horrescunt tempora tabo . 
sanguine Uandalico uideo decurrere riuos montibus . 
en Libycas exurunt ignibus urbes ! 
en praedam exhaustis rapiunt raptamque reclaudunt ! 
cur tamen , o superi , tantum turbare paratis ? 
omnia mixta simul . 
quid multim crescere Mauris ? 
en iterum pereunt . 
quid iuuit tempore paruo uirtute indomita partam meruisse ruinam ? 
hic leuat , hic perdet multas cum nomine gentes infans , et uario rapiuntur tempora fato . 
Africa namque suum factorem fessa rogabit , quem colit ipsa deum , quem fas cognoscere dignos . 
tunc Orientis opes Romani maximus auctor nominis , heu , nostros mandat praesumptus in axes . 
classibus ecce suis totum conterritat orbem . 
iam puer indomitus subito pallore tremescit classis in aduentu : iuga iam supportat anhelus : pondera magna domant : ardet dirumpere uincla indigna ceruice ferens , ruptisque catenis en iterum bellare parat . 
concursus ad illum ecce uenit , mundumque puer subuertere currit . 
quid iuuat hic nimium perituras surgere gentes orbis ab occasu ? 
quid tantum surgit in altum unde cadat rursus ? 
nostris praesumptus ab aruis en spoliis oneratus abit , tandemque reuersus proluit , heu , nostro concretos sanguine campos ! 
" talia dicentis uultus in terga retorsit concussa ceruice furor : subitoque tremescens conticuit uastoque ad terram pondere fluxit , et dubium murmur defessa per ora cucurrit . 
sic , ubi lymphigeros deducit fistula tractus aere cauo , liquidus dum currens funditur amnis rauca sonans : placitum si fluxos sistere ductus , obice contorto patulum celer arte magister obstruit amnis iter , uertex truncatur aquarum obicibus clausis , ad fontem refluit amnis , et reliquus fessa transcurrit riuulus unda . 
responsis sublata nouis gaudetque siletque : namque humilis gens illa fuit . 
tamen omnis in illum spesque metusque coit : sacrum seruantque fouentque , promissoque sibi fatorum munere gaudent . 
septimus et decimus nascentem sumpserat annus , cum puer infaustis admouit bracchia furtis . 
Cacus ut Herculeis cariturus luce lacertis noctis iter metuendus init , raptumque retraxit ductorem patremque gregis colloque leuauit obnixus portatque furens et pergit in antrum . 
strangulat inde premens constricto gutture pugno . 
corruit ante pedes aries prostratus anheli , laniferi spes una gregis . 
tunc ense reclauso deripit astrictam magno cum pondere pellem . 
uiscera nuda patent . 
frustis conciditur altis omne pecus , uerubusque trementes conserit artus . 
uritur horrendum flamma torrente cadauer . 
ignibus in mediis semiustum sorbet anhelans intrepidus totumque fero consumpsit hiatu . 
tempore iam ex illo saeuis adulescere furtis incipit obscurisque fauentes pascere praedis . 
contrahit inde uiros secumque ad furta nefandus in mediis tacitos exhortans ire tenebris arte docet , totumque trahit iam raptor ouile iamque armenta boum . 
celsisque abscondere praedam montibus abstrusisque latebras quaerere saxis et loca tuta parat . 
capta subsidere ualle Uandalicasque latens audet temptare phalangas . 
quantos ille duces , quantos truncauerat hostes obsidione premens mediis in faucibus ense , barbaricasque trahens peruerso numine turmas impius in latis prostrauit cuspide campis ! 
iam tempus miseros fatis urgebat acerbis regnaque centeno properans iam fregerat anno . 
tunc primum in nostris urbes succendere terris et populare casas et campis currere Frexes coeperat , infensasque ausus committere pugnas . 
inde mouens uires [ tunc Naffur anhelus ] atque omni de plebe uiros , tunc Naffur anhelus uicina de parte premit . 
nos linquere terras et dulces terrore lares sors impia pulsat . 
feruet praedo ferox : nullis iam uita salutis certa locis . 
acti fatis urgemur iniquis . 
tempore Uandalici perierunt gaudia regni nostra simul . 
uersos miseris tunc flere penates contigit et tutas indignis quaerere terras . 
Hildimer infaustis gessit tunc proelia signis , insuetus conferre manum : non uiribus ullis uinceret , aut tantis poterat concurrere signis . 
illius aduerso rumpuntur stamina fato montibus in mediis , casus qua terret iniquus : saepe irata piis seruat Fortuna nocentes . 
constiterant iam signa iugis siluisque superba : desuper ab scopulis acies uallauerat hostem , nec spes ulla fugae pressis , nec fidere turbae nec uitam sperare fuit , nec sistere contra iam poterant : tantum scopulis tardatur iniquis illa manus . 
ruptis tegitur gens impia saxis , uallibus et scissis muratus cingitur hostis . 
siluarum in medio locus est nemorumque malignus , undique praecisis munitus rupibus ingens . 
arduus ipse licet summoque cacumine ductus emineat , densisque tegantur saxa salictis , per iuga siderei plano cum uertice campi funduntur : uia nulla patet , uix semita , tortis undique fracta uiis , celsi fastigia campi sola capit . 
densa clauduntur deuia silua . 
Hildimer ut saeptas uidit munimine fossas atque in praecipiti , nullo iam tramite , pugnae stare locos , saeuum timuit temptare periclum . 
tunc acies propriis densas consistere signis ipse iubet , saeptos dubius quo tendat in hostes . 
omnia peruersis ueniunt contraria fatis . 
axe premens medium Phoebus iam lampade caelum feruidus omnis erat : siccis exarserat ardor faucibus et nimius miseros commouerat aestus . 
forte sitis quosdam gelidas deduxit ad undas . 
post tergum rediere uiri : nam longius amnis tunc aberat . 
plenos portabant fontibus utres haud procul inde caua spectantes ualle ministri . 
primus ut infaustas contingens Uandalus undas laudauit cessasse sitim , tunc cetera cursu ad latices iam turba coit : sic fata trahebant , sic Fortuna nocens damnauerat agmina leto . 
signifer ecce super mutandum credere signum ausus de summis reduces contorsit habenas montibus : hunc sequitur densis exercitus armis . 
inuia rupta patent : quaerunt dum prendere cautes , post tergum redeunt . 
fugientes credidit hostis et summo de monte furit . 
perterruit omnes casus et ille duces . 
raptantur signa retrorsum uersa fuga . 
non campus erat quo currere posset liber equus laxisque leuis transiret habenis . 
per rupes scopulosque metu perque ardua montis saxa cadunt seseque suo iam pondere mergunt . 
fata premunt miseros , currens et territat hostis : ardet et insequitur . 
cunctis de partibus ingens turba cadit , seseque suis per pectora telis transfodiunt . 
alii ueniunt in tela cadentum praecipites , alios pondus ciuile repellit . 
sic pariter turbata ruunt de montibus altis agmina densa uirum . 
mixtis uectator et armis fortis equus , rapidi iactatus turbine cursus , confluit et dominum uasto sub pondere frangit : ceu glaucam ueniens grando destringit oliuam arboris excutiens concusso uertice fructus , tunc preceps pariter ad terram pondere nimbi et tener excutitur quassatus grandine ramus . 
non uirtus inimica uiros , sed fata premebant inuida , quae tantam properabant perdere gentem . 
hinc acies confracta redit , regemque trementem , annorum fessum numero casuque pauentem , deicit , et sceptrum saeuo dedit inde tyranno . 
tunc doluit princeps dirupto foedere regni , tunc Libyam solitis quaesiuit Roma triumphis . 
sed tamen in modico perierunt tempore cladis multa satis : dirum senserunt omnia bellum . 
namque inter geminas pressa est tunc Africa pestes : hinc feruens bellum , spolians premit inde tyrannus . 
subtrahit a miseris almae Fortuna salutis praesidium mortemque alterno Marte minatur . 
quem fugiant ? 
qua parte cadant ? 
praedantur ubique , terror ubique uiris . 
saeuas sic tota per illas maxima terrarum est Libye nudata rapinas , ut perit in dubiis puppis , heu , naufraga uentis . 
Poenorum has pestes solito miseratus ademit more pius princeps , Afris solacia fessis summa ferens , uictorque malum deiecit utrumque , Sidonios patres titulis melioribus augens . 
uestra manus miseros mortis de faucibus Afros eripuit fessisque iugum crudele retraxit . 
Africa surrexit uestris erecta triumphis : gaudia post luctus terrae donastis amicae , dum premitis gentes , totum dum uincitis orbem . 
intremuere feri uestra uirtute subacti Maurorum tunc bella duces , tunc proelia quisque uestra pauens alacer frenos et iura cucurrit principis ultro pati . 
florens haec gaudia sensit nostra decem tellus plenos laxata per annos , et , quamuis fuerint fato pellente rebelles , ante magis cecidit quam praedam tolleret hostis . 
non mentis consensit tunc Africa bellum te uigilante , pater . 
spectauit Leucada pugnas uirtutemque tuam . 
pinguescunt sanguine campi , ossibus albescunt , feriuntur uomere rapta ex umeris capita et sparsi per gramina trunci ense tuo . 
cunctis notum est quid gesseris illo Marte , fauente deo . 
tantis signare tropaeis quis potuit campos ? 
ornasti , magne , decorans et Solomoniacos auxisti saepe triumphos . 
aspice ille semul bellum temptauit Iaudas et tulit : ante tamen campos quam uidit apertos et mediis tremuit Romanos currere siluis . 
at Stutias orsus nostra de parte duellum . 
haec rabies , haec ira fuit , haec addita rebus cura nefanda piis : bellum ciuile reuixit . 
tunc Carthago feras dirupto foedere praedas sensit et infandum non aequo Marte periclum . 
sed tamen hic celeri deuictus tempore cessit : hunc Membressa suis uidit concurrere campis , hunc eadem petiisse fugam , cum maximus hostes fudisset modicis uictor Belisarius armis . 
te quoque per medias uidit Uictoria pugnas , fortis et irruptis truncabas agmina castris ense graui , similique uiros uirtute necabas Germano spargente ferum uictumque tyrannum . 
te Cellas Uatari miro spectabat amore , te Autenti saeuos mactantem uiderat hostes . 
tunc facta est nostrae requies pinguissima terrae . 
non bellum , non praedo rapax , non miles auarus rustica tecta subit , temptatur nulla supellex , omnia plena bonis : Libyae pax tuta per orbem . 
tunc fecunda Ceres , tunc laetus pampinus uuis , pictaque gemmiferis arbor splendebat oliuis . 
miles et in propriis laetatur sedibus insons . 
cultor in omni parte suas plantare nouellas coeperat , et ductos iungens ad aratra iuuencos arua serebat ouans , placidusque a monte canebat . 
ausus et ad lunam laetus cantare uiator . 
diues opum pax pinguis erat . 
mercator ubique quisque canit . 
resonant securis carmina terris dulcia uoxque leuis . 
gaudens hinc cantat arator , inde uiator ouans . 
mulcebant ergo Camenae et uariis hominum releuabant pectora musis . 
libertas iam plena fuit , sed tempore paruo . 
inuida sunt misero fatorum stamina mundo . 
cur , Lachesis , hominum tenui pendentia filo fata tenes ? 
leuiter pellis : iam rumpitur orbis fortibus aut aeris referes ferrique catenis cuncta mouens terror premeret , non rumperet ira iamque nouas melior reparauerat Africa uires atque hominum uastare genus mundumque labantem coeperat . 
his nostris ueniens feruebat in oris . 
numquam audita fuit mortis tam tristis imago , non orbis nouitate rudis , non tempore Pyrrhae . 
nam miseros monstris conturbans letifer annus miscuerat superis manes , seseque uidebant uulnera diuinis homines hausisse sagittis , tum uarias pestes ima consurgere terra aspectusque feros . 
iam nullus terror acerbis mortibus : haud leto metuens sua lumina clausit , aetas si qua ruit . 
lacrimis priuatur amaris humanum genus , et plangentia lumina non sunt , dum sibi quisque timet . 
nullus tunc reddidit ullum funeris obsequium : sonuit non luctus in orbe , non sponsus sponsam fleuit , non nupta maritum , nulla parens natos doluit natiue parentem . 
o male corda nouam nusquam plangentia mortem ! 
iustitium meruit , sed nullis lumina tectis effundunt lacrimas : uilis mors omnibus illa . 
iam Libycis uacuae cessabant ciuibus urbes ; rarus et in multis domibus uix unus oberrans diuitias longa quaerebat lite parentis . 
immeritus iam plenus opum , qui mille parentum heres erat . 
non notus auis patrimonia , fructus , argentum uestesque simul flauumque metallum abstulit , et tantis impleuit praedia rebus insaturus . 
magnis cumulata est arca sacellis , et tamen ardor inops numquam satiatur auaris . 
coniugiis caluere nouis , uiduasque potentes accipiunt ; nullis uirgo quaesita maritis : coniugis ob nummos defuncti quaeritur uxor , uirginibus dos parua datur ; sic tempore diro nulla maritales curauit reddere luctus . 
hinc fora cuncta patent , et tristes surgere lites incipiunt . 
saeuit toto discordia mundo iurgia saeua mouens . 
pietas omnino recessit . 
iustitiam nullus compuncta mente secutus . 
inde est quod miseris ira dictante flagella omnipotens genitor , dilato tempore nullo , addidit et lites cunctis iratus ademit . 
erigit a nostris nascentem finibus hostem . 
hic fratris mortem concussa mente dolebat , sed uirtus non ulla fuit qua surgere posset . 
dum tamen occultum conseruat pectore bellum , militis innumeras fatum miserabile sensit diminuisse manus . 
gentes non laesit amaras Martis amica lues : metuens tamen ille cauebat ne mala praedatae caperet contagia terrae . 
ast ubi pulsa lues , Martis succedere feruor coepit et infandas acies ad bella coegit . 
misit ad extremas Libyae sitientis harenas , sole ubi tellurem nimio siccauerat olim fulmine deiectus Phaethon , populosque malignos edocuit nostrisque impleuit cladibus aures . 
iamque ferae gentes Libycum funduntur in axem . 
raptor ubique furens per nostras currere terras et uastare casas ignemque immittere tectis incipit et flammis succendere feruidus urbes . 
ut Solomon uidit tantum consurgere bellum , Romanas acies cunctis de partibus actas contrahit , aduersis properans concurrere fatis . 
ilicet infausto mandatur pagina cursu , et ruit ecce uolans , aequo non Marte coactus , Maurorum ductor , miseri Solomonis amicus , Romanis rebus nimium semperque fidelis Cusina Mastracianos se cum uiribus ingens . 
qui Tripolis tunc ductor erat , conuenit et audax Pelagius : sed gentiles durosque Mecales se cum ad bella trahens faustis non uiribus ibat : Ifuraces fictos suscepit nescius artis . 
mens obscura manet quotiens , Fortuna , minaris . 
heu , Solomon miserande , tuis hos iungere castris debueras . 
tractus uersis contraria fatis semper agit : nullus poterit uitare quod instat . 
ultima iamque dies nostras peruenerat oras : iam Libyam minitans properabat perdere fatum . 
congreditur mediis commiscens proelia siluis impauidus fidensque suis . 
iam uicerat hostes , iamque acies aduersa fugax auertere terga coeperat acta metu , feruens iamque ipse per hostes currit et euersas sequitur per deuia turmas : cum subito dirupta fides . 
Fortuna retorsit uultus retro suos . 
Lachesis tunc stamina rupit , laesaque peruersas retulit Uictoria pinnas . 
inuenere suum tunc tristia fata ministrum . 
Guntarith infelix nostrum conterruit agmen : funditus hic potuit Romanas uertere uires . 
non uictum Fortuna minax , non presserat hostis , non metus acer agens : sed uertens mente maligna signa refert fingitque fugam . 
quem uidit ut omnis uersa cohors trepidum , sequitur campisque magistrum deserit in mediis miscentem proelia fossis . 
haec fors dura nouas tunc hostibus addidit iras uirtutemque simul , nostris letumque metumque obscenamque fugam , turpi quae perdere gentes morte solet . 
sequitur densis iam fortior armis hostis acerba furens . 
ipso impendente tumultu occidit , heu , duris transfixo pectore telis immeritus Solomon . 
tunc omnis uertitur ordo . 
Martis more furens nullus iam rebus amicus mansit , sed praedam rapiens per bella cucurrit omnis amica manus . 
fleuit tunc tristis arator disiunctos fugiens hostes rapuisse iuuencos . 
tunc omnes periere domus , tunc cuncta supellex . 
nec solus pauper casu concussus in illo succubuit : diues pariter cum paupere mersus . 
post Solomonis opes libertas facta rapinis , nec pars ulla fuit belli secura maligni . 
raptor ubique furens urbes succendit et agros . 
nec seges aut arbor , flagrans quae soluitur igne , sola perit : quae peste carent armenta peredit , omnis et a dominis calcata est Africa Mauris . 
pro dolor ! 
in campis acies iam sistere nulla nec potuit clausos miles defendere muros : irascente deo traduntur cuncta rapinis . 
perfidus et Stutias iterum per bella cucurrit Antala dominante suo , meruitque tyrannus omnia sub domino praedans discurrere Mauro . 
ductor iacet infandi nomen memorare tyranni surgit ab internis conturbans ossa medullis durior ecce dolor . 
confusa mente retardor tot clades memorare ducum casusque meorum atque meos . 
miles trepidos non fidus adegit tradere signa malis . 
longum est narrare ruinam : sed memorem certis bellorum crimina uerbis . 
dux erat obsessae seruator Himerius urbis , moenia clausa tuens et celsas milite turres . 
e mediis miseros traxit fallacia muris et Mauris seruire dedit . 
namque urbe sedenti blandior infausto mandatur epistula uersu , nomine scripta ducis , milesque Sinonius intrans esse Iohannis ait . 
legimus mandata tyranni credentes mandata ducis . 
nos saepe per illam hortatur mediis , ceu dux , occurrere campis et pariter sparsas Maurorum euertere fossas . 
attollunt animos confusa mente tribuni . 
signa mouenda damus . 
tacita uelocius aura egreditur dux ipse simul , noctisque per umbram currit eques sociis festinus iungere signa , seque putant tardasse uiri . 
tunc ante cucurrit impius ille Sinon gentesque dolosque parauit . 
extulit igniuagos gelidis ut maestus ab undis Phoebus equos , patuere doli . 
tunc signa tyranni uidimus , heu miseri , nostris occurrere signis et totis rabidos campis feruescere Mauros . 
nos pauidum reuocare pedem : nam sistere contra quis poterat ? 
sequitur pauidas per prata cateruas Antalas Stutiasque furens . 
uia nulla salutis , et densus trepidos urgens circumuolat hostis . 
mors erat ante oculos et opem fors dura negabat . 
( o utinam medio iacuissent funera campo ! 
dedecus indignum nostris procul esset ab armis . 
) ereptus medius felici morte Iohannes occubuit : fastus domini non pertulit hostis sorte pari , enses nec timuit captiuus eriles . 
ergo per extensos fugiens compellitur agros currere fortis equus ( crebro sonat ungula cornu ) atque ferus pauidos urget de montibus hostis . 
ardua castra gerit campis Cebar addita apertis . 
huc miseranda manus frenos deflexit equorum : cum miseris tenuere equites castella tribunis , dux erat et medius . 
nec nobis claudere portas cura fuit . 
tutamus equos pugnaeque pedestri cingimur et tectis uenientes pellimus hostes . 
irruerant gemini turba coeunte tyranni Laguatanque cohors et densis Naffur in armis . 
tunc Stutias , saeuum fingens compescere bellum , in medias acies stricto uolat igneus ense . 
admonet arte feros campis desistere Mauros et cohibet sumptas infandis uocibus iras . 
discessere locis . 
stetit improbus aggere celso ceu placidus , blandis nutantia pectora uerbis impellens . 
at bella simul promittit et urget hortaturque uiros uariis ad bella figuris . 
nunc minitans , nunc blandus adest . 
terrore subacti proiciunt sua tela uiri , genibusque tyranni accurrunt celeres et amica uoce salutant . 
in ducibus iam nulla salus . 
quid cuncta referre ? 
oramus ueniam : datur ilicet . 
egimus hostes per uitam iurare suam : fecere . 
coacti finximus infandis ueluti seruire tyrannis . 
Iustiniana polis saeuis tunc tradita Mauris sorte sub ancipiti . 
sociorum flectere mentes post licuit per uerba mihi . 
Marturius una consilio maturus erat . 
compellimus ambo nutantes animos propriis se reddere signis . 
assensere uiri castris sensere malignis . 
paulatim temptare fugam . 
me noctis amicae eripiunt trepidum turba comitante tenebrae , perueniensque meas uidi cum coniuge sedes . 
deserit infandos fugiens Marturius hostes . 
post sequitur miles . 
uoluit quicumque , remansit . 
Iustiniana polis nocturnis panditur armis : proditione pia ciuis patefecit amicus . 
hic iuga non potuit saeui sufferre tyranni . 
signa tamen clausis seruabant publica muris , nec potuit quisquam , campo congressus aperto , hostilem temptare manum , nec credere ductor iam uoluit sociis Stutia uiuente maligno . 
Africa dum tantis urgetur fessa periclis , Ariobindeis fulserunt aequora proris . 
aduentu stupuere ducis : gens territa cessit Laguatan terris . 
utinam non ille penates Poenorum uidisset iners ! 
tunc Africa clades persensit grauiore malo saeuasque rapinas inter utrumque ducem . 
nescit commissa potestas aequales sufferre duos : consortis amicum saecula nulla ferunt . 
sic nos exempla priorum ipsa docent . 
primi sequitur pes mota secundus crura pedis , ritum capitis sua membra sequuntur , et proprii generis fructum dant arbore rami : mundus adhuc rudis et paruis uix laetus aristis non potuit portare duos , non maxima rerum Roma , nouos proprio quae sanxit sanguine muros . 
aemula diuiditur confusa mente uoluntas , despiciensque parem discors permansit uterque . 
diuiditur geminas inter res publica partes : quisque suos tenuere duces . 
dumque ille superbus se primum esse putat , non se tamen ille secundum , Africa barbaricis planxit nudata rapinis . 
ductorum iussu , merito fortisque Iohannis temptauere feros aequis non partibus hostes , sed uicti petiere fugam : discordia mentis uicit amara uiros . 
rursus dux ipse Iohannes signa mouens densos uadit moriturus in hostes confisus uirtute sua , fortesque tribunos se cum ad bella trahens tantis concurrere monstris non timuit . 
durae contempsit uulnera mortis pro patria contentus amor . 
persensit ut hostis aduentum properare feri , non segnior ille sponte petit mortem . 
campis sua signa locauit et sociis sic fretus ait : ' contemnere uitam pro patria , haec est uita magis . 
mors lege Tonantis humano lata est generi nec praeterit ullum : nam ueniet quocumque modo . 
sed mortis honestae summus honor summusque fauor dulcisque cupido est . 
hostis adest , socii . 
quotiens fugiemus amicum Martis opus ? 
quotiens fugitiuos rideat hostis imbellesque putet ? 
nunc est temptare quod instat , nunc uirtutis opus . 
semper mihi cognita uirtus uestra , uiri , semperque fides . 
consurgite , ciues Romani , pro laude pii , gentesque superbas frangite . 
iam tantum ducibus remouete pudorem . 
fac nos uelle fugam : fugitiuos conterit hostis feminea nunc morte uiros . 
conuertite mentes , et procul a nostris discedat dedecus umbris . 
o utinam ferus ille meis occurreret armis nunc Stutias , ipsumque mihi fortuna dedisset ! 
aut simul alterno patuissent pectora ferro et raperet fors saeua duos , aut corpus harundo uulnere letali fixisset saeua tyranni . 
uel mecum pariter , si sic mea fata minantur , crimine ciuilis careat res publica belli . 
' dum monet ille uiros , inimicis improba signis ecce acies Massyla ruit ripisque propinqui fluminis arte doli longo stetit ordine compta . 
tunc primum uolucres pugnam mouere sagittae : impia pennato figuntur corpora ferro . 
trans fluuium cedens acies inimica retrorsum flexit equos : sequitur , densis et flumina telis perrumpit leuitate sua . 
non ille periclum , non mortem metuens iter irremeabile transit inuaditque uiros . 
ueluti uastator acerbus diripiens armenta leo taurosque feroces hunc fugat , hunc mactat : currit dispersus ubique grex pauitans pastorque fugax : furit ille cruentis dentibus et latos frangit manditque per agros : Massylas acies sic dux uirtute Iohannes turbabat , mediis prosternens funera campis . 
hunc imitata cohors gladiis fugitiua perurget agmina transfodiens . 
uolat igneus aequore toto cum sociis dux ipse furens Maurosque fugaces persequitur ceu uictor ouans . 
iam sanguine multo arma calent : rubrum gestat iam dextera ferrum pugnax militis atque ducis . 
pro sortis iniquae triste nefas ! 
o grande malum ! 
iam cesserat hostis uictus , et aduersas passim per prata cateruas sternebat Romanus eques uictorque necabat , cum subito Stutias mediis e uallibus atrox signa mouens inimica ruit , crimenque Latini nominis Hermogenes pariter Taurusque feruntur . 
hos sequitur Romana manus , non nostra , rebelles . 
tunc iterum miseris pariter concurrere telis et bellum ciuile datum est . 
cognata petuntur pectora , cognatis funduntur uiscera dextris . 
magnanimus Stutiae cognouit signa Iohannes primus , et inflexo contra stetit acrior arcu . 
at socii petiere fugam faciemque furentis nec potuere pati . 
neruo tamen ille sagittam imposuit ductamque graui uirtute remisit . 
perque femur duri transiuit harundo tyranni , confringens os pulsa feri , mollesque medullas contigit , et mersae rubuerunt sanguine pinnae . 
emicat inde cruor uestesque aspergit eriles . 
saucius at Stutias , letali uulnere uictus , flexit equum post terga fugax . 
hunc morte cadentem suscipiunt socii densaque sub arbore ponunt . 
respiciens uictor socios per prata fugaces uidit , et immensus duris dolor ossibus arsit . 
tunc tristis casumque dolens sic uoce secutus : ' quem fugitis , socii ? 
uestra est uictoria , ciues . 
iam Stutias nostra confixus harundine bellum deseruit , prostratus humi . 
conuertite signa . 
quo ruitis ? 
quo uos fatum miserabile ducit ? 
heu , uirtus Romana , peris ! 
' sic uocibus ille culpabat pauidas fatorum sorte cateruas . 
sed nullus post terga redit . 
Maurusia uirtus persequitur trepidosque super tot milia currunt . 
alueus amnis erat mediis praeruptus in aruis , utraque cognatae dirimens confinia terrae . 
incidit hic fugitiua manus mortisque pauore per ripas fossasque cadit . 
miserabile letum nascitur . 
heu , miseros pondus ciuile perurget hostilisque metus . 
multos in tela cadentum impetus ipse dedit , propriis modo pectora contis transfodiunt , dominumque super crepitante ruina fortis equus ueniens immani pondere frangit . 
sic periit miseranda manus uictique tribuni . 
dux simul Marturius illis uix potuit temptare fugam . 
moriturus in hostes cum parua ruit ille manu . 
fortuna salutem praestitit audenti duraque e morte leuauit . 
interea Stutias anima fugiente dolebat . 
paenituit bellasse ferum . 
suspiria ducit cum gemitu seseque dolens sic increpat ipse : ' quae mihi bellandi fuerat tam dira uoluptas ? 
cur rerum ingratus domino numquamque fidelis infelix uirtute mea ? 
modo paenitet ista , dum miserum , mors saeua , trahis . 
reddam , improba , poenas quas merui . 
furiis socius Catilina furentis exagitatus adest . 
uideo iam Tartara findi flammarumque globos et dira incendia uolui . 
perfidiae meritum cum durae crimine mortis haec mihi bella ferunt . 
doleant caueantque Latini has poenas rebus que fidem dominisque reseruent . 
' dixit , et infelicem animam mors impia clausit . 
occidit ut Stutias , quamquam ducis esset acerbus morte dolor populo , Romanis crescere uirtus coeperat et campos acies iam nostra petebat . 
Guntarith en iterum peruersa mente malignus , perfidus , infelix , atrox , insulsus , adulter , praedo , homicida , rapax , bellorum pessimus auctor , ductorem incautum crudelibus occupat armis oppressumque dolo rapuit iuransque fefellit . 
principis haud illum tanti reuerentia mouit , sumere nec timuit bellum nomenque tyranni . 
quas Tyrii clades , quae saeua pericula passi ! 
sub gladio iacuere graui , sed tempore paruo : abbreuiata dies infanda et pessima regni est . 
nam pater ille bonus summis Athanasius Afros consiliis media rapuit de caede maligni . 
hic potuit Libyam Romanis reddere fastis solus et infestum leto damnare tyrannum . 
Armenius tanti fuerat tunc ille minister consilii . 
hunc placidus cana grauitate coegit immitem mactare uirum . 
temptare periclum non timuit genitor pro libertate senilis . 
Guntarith infelix , cupiens fera regna tenere , Armenios enses saeua inter pocula sensit et male consessas maculauit sanguine mensas . 
Africa per tantas periens non ulta rapinas sic mersa est . 
te exspectat inops . 
succurre gementi : namque potes , uirtusque tibi iam nota per orbem est , et uigilant sensus et claris dextera factis . 
' talia commemorans referebat bella tribunus lumina conturbans lacrimis , Libycasque ruinas fataque cuncta ducum luctu deflebat amaro . 
ingemuit ductor concussa mente benignus . 
congemuere duces : animis in proelia surgunt indomitis . 
dolor atque pudor fera corda fatigat . 
tunc maculis tinxere genas , pallentque rubentque , nec latet ore furor . 
cunctantem surgere lucem iam cupiunt tardumque iubar noctemque queruntur . 
caerula sulcabat dirumpens luce corusca Phoebus et errantes radios per nubila uibrans lumina subtremulis spargebat lampadis undis , surgebatque dies miseris gratissimus Afris . 
iamque duces , uariis turbantes uocibus agmen , urgebant fortesque uiros clarosque tribunos . 
quisque suos hortatur agens . 
his castra mouere , arma parare iubent , iussa spectare magistri . 
signa ferunt ornantque uiri gaudentque tuentes prospera discussis ludentia flamina uelis . 
at pater exsurgens compuncta mente Iohannes , corde pio , genibus nixis et poplite flexo , suppliciter geminas tendens cum lumine palmas , ore canens haec uerba refert : ' tibi gloria , Christe , summe parens , hominum linguis et pectore puro rite datur , laudesque libens gratesque resoluo . 
non alium laudare uolo . 
tu conditor orbis , tu gentes et bella domas , tu conteris arma impia , tu nostris solitus succurrere rebus . 
aspice succensas duris a gentibus urbes , omnipotens , agrosque uide . 
iam nullus arator arua colit : lacrimas nullus per templa sacerdos pro populo iam ferre potest . 
nam montibus omnes uincula dura ferunt palmis post terga reuinctis . 
aspice , sancte pater , nec iam tua fulmina cessent . 
sub nostris pedibus Maurorum sterne cateruas , eripe captiuos saeuis a gentibus Afros , Romanosque tuos solite miseratus alumnos cerne pius , nostrosque fauens fac gaudia luctus . 
' haec memorans lacrimis siccas infundit harenas . 
quippe dolor pietasque mouent mentemque benignam conturbant densisque agitant singultibus artus . 
ut bene complacitis consummans omnia uerbis conticuit , tunc surgit ouans riuosque fluentes luminibus tergens placidis iam uultibus heros respicit armatasque iubet properare cohortes . 
ipse capit tumulum , quo summus et altior astans consilio cunctos releuaret more ministros . 
conueniunt lectique duces fortesque tribuni atque suo ueniens condensus in agmine miles . 
undique ductorem uallant stipante caterua . 
non aliter quam examen apes per mutua nexis efficiunt pedibus , regem dum saepe sequuntur ; arboris aut apicem ductor summumque cacumen aut mediam tenuit condensis frondibus ornum ; ipse sedet primusque locum stridore uerendus eligit ; at circum densis exercitus alis colligitur regisque sui praecepta capessunt . 
armiger interea ueniens de montibus altis ecce uolat , densasque uidens astare cateruas et celso medium fulgentem colle magistrum , alipedis celeris dextra contorsit habenas , ductoremque petens uolucres per gramina cursus corripuit , densum et dirumpens concitus agmen fluxit equo pedibusque boni tunc more magistri oscula pressa dedit . 
feruens iamque omnis in illum turba coit , causas cupiens cognoscere rerum responsumque feri referentem audire tyranni . 
et metuunt ne pacem oret , cum dicere iussus paruit et placido Amantius ore : ' omnia quae dominus famulo praecepit adimplens gentibus in mediis portans mandata cucurri , perueniensque ferum uidi sub rupe tyrannum montibus in summis . 
tunc euocat ille rebelles uoce ciens : cursu rapido Maurusia turba confluit et nigrae facies tentoria complent : ut quondam Ditem moturum proelia diuis concilium fecisse ferunt et mille per amplas monstra uias uenisse , Hydram tristemque Megaeram , ac Carona senem deserta currere cumba , Tisiphonem ualidam flammis et pondere pinum quassantem , Alecto tortis saeuisse chelydris , quaeque sub ingenti facies monstrantur Auerno . 
utque ducem ueniens densum circumstetit agmen , obtulit ipse sedens consessum ex agmine dignis . 
ille tamen medius sedit praefectus , et omnes aspiciens rabido tumidus sic intonat ore : ' legatos , proceres , dura et mandata Iohannis suscipiens uos nosse uolo , cunctisque loquentem mandatum monstrare uirum . 
uos auribus illum intentis audite palam , et decernite , si quid est animo fixum , pacem bellumne petamus . 
' permisere loqui digitisque silentia linguis imposuere suis . 
docui praecepta iubentis principis et morem . 
pietas ut magna regentis omnia contineat , crebro sermone cucurri . 
uirtutem indomitam mixta bonitate reuolui . 
saepe minas addens Romanos parcere dixi , sed tamen et gentes semper fregisse superbas funditus et ualidos bello pressisse tyrannos , enumerans quos Roma potens quosque ipse subegit noster ab extremo temptantes proelia mundo princeps . 
asserui bellum , pacemque recurrens edocui tandemque silens responsa petiui . 
illi inter sese fracto sermone furentes latratus uarios , stridentibus horrida linguis uerba ferunt seseque nouo terrore reuincunt : monte lupi medio ueluti , cum nubila latis incumbunt terris , ululatibus aera crebris pulsant perque cauas resonant latratibus umbras . 
ut requies facta est animis , tunc ille superbus talia uerba mihi dictis respondit acerbis : ' ista mihi satis est Romani cognita regni nuper rupta fides . 
ultra nec fallere quisquam Antalan se posse putet . 
iam sufficit istud Armenio licuisse semel . 
quos fingis amicos arte mihi ? 
non uester eram ? 
non saepe cucurri ? 
non iussis merui cautus ? 
non proelia gessi pro ducibus , Romane , tuis ? 
res publica certe fida satis , sanguisque tuus , germane , fatetur , Guarizila , ducis iussu qui fusus iniqui est , Armeniique tui docuit mihi reddita merces , frangere quod , nisus nostra uirtute , tyrannum Guntarith hic potuit . 
paci sic fidus amicae , sic meritus , uestris quod faui saepe triumphis , haec ego digna tuli ? 
uobis quia bella peregi , haecine uestra fides ? 
tales referuntur amici ? 
Artabanum modo grata mihi , fortuna , dedisses , sorte noua fortis pariter cum noster Ilaguas castra regit gentesque feri de finibus Austri ! 
quas tamen ecce parat ductor temptare Iohannes milite cum paruo . 
pacem qui quaerere nostram non humili cum uoce putat , sed callidus arte , poscere quos decuit , uanis terroribus artat . 
tot mihi post meritos subiecto Marte triumphos , dextera quos tribuit , ducibus uirtute peremptis , post Solomona ferum , primi post fata Iohannis , Antalan cuiquam bello temptare licebit ? 
terreat ergo lupum pascens in uallibus agnus et leo iam metuat surgentem in cornua ceruum uiuidus ore canis leporem damamque pauescat et ferus accipiter mitem sub nube columbam ! 
armiger ipse Iouis liquidam tremefactus in aethram effugiat raucamue gruem cygnumue canentem , omnis et inuersis pereat natura figuris ! 
Romanis totiens iterum concurrere uictis ecce placet . 
rursus redeant et proelia temptent . 
' uix ea legatus : media inter uerba cucurrit perque duces uarium perque agmina feruida murmur : turbine ceu ualido , prima surgente procella , aequora pulsa gemunt ruptis crepitantia ripis ; congeminat tunc unda sonos et litora lapsu cuncta fremunt crebroque resultant aspera fluctu . 
imperat erecta motaque silentia dextra ductor . 
conticuere citi intentique magistrum suspexere uiri . 
facies tunc omnis in illum mensque coit cupidique uolunt audire iubentis consilium : apponunt sensus auresque loquelis . 
hortatur placida rector tunc uoce cohortes attonitas , auidasque mouens in proelia mentes talibus incendit dictis et firmat in hostes : ' Romanis , socii , creuit sic gloria rebus resque super totum regnauit publica mundum , dum gentes , dum bella domat . 
non arma ferentes Romanus timuit populos , aut agmina miles , quanta forent , metuens conuertit terga retrorsum , fidus quippe suis et multo peruigil astu et uirtute potens Martis sufferre labores . 
sed quotiens dirupta fides , nec principis ullus uicit honor mentes iam sese ad bella parantes , dum raptus , dum praeda placet , dum praemia miles Martia mente cupit nostris contraria signis , tunc Romana manus propriis conterrita dextris terga dedit gentesque feras uicisse putauit . 
non tamen his longos tetulit Fortuna labores perfidiis , sed laeta ferens meliorque reuisit . 
diligit illa suam fatorum munere Romam . 
hanc propter multos perdens omnino nocentes contriuit rebus que dedit sua gaudia nostris . 
profuit insano nomen quid ferre tyranni Guntarith , Armenia iacuit qui ex caede uolutus ? 
nonne epulas inter uel festae pocula mensae exsoluit meritas pro fracto foedere poenas ? 
quid Stutiam referam profugum , tot partibus orbis errantem ? 
dum multa cupit , dum uana requirit , nomen habere uolens iniusto Marte tyranni , quas Libyae clades , quos gentibus ille furores addidit aut quanto maculauit sanguine ferrum ? 
tardius ille licet , digna sed morte peremptus occubuit crimenque simul poenasque resumpsit . 
cernitis ergo , uiri , quantum Fortuna laboret principibus seruare fidem , quantumque secundo Marte gerat totum Romanis subdere mundum . 
ergo agite , et belli socii ciuesque fideles , pandite quisque suas in aperta pericula uires , Romano de more pii , gentesque malignas rumpite . 
cognoscant populi regesque subacti quae rebus uirtus et quae sit gloria in armis . 
cernite sub quantis nutant nunc signa periclis et uigilate , uiri . 
mediis tentoria Mauris uallantur . 
uirtute salus gladioque petenda est . 
coniunctos lateri nostro quos credis amicos pacatosque putas , casu speculantur in isto . 
si uictor Romanus erit , famulantur , adorant , et sola hos faciet uictrix fortuna fideles conceptusque timor . 
nunc nunc insurgite , ciues . 
haec est quae geminas franget uictoria partes . 
hi gladio pereant , hos uirtus terreat hostes . 
ite , duces , numerosque locis componite uestris quisque suos . 
propriis incedant signa maniplis , et bene compositas acies in proelia ferte . 
' dixerat , et saltu sese super ardua terga composuit sublatus equi . 
sonuere uerendi arma uiri , cassisque nouo splendore coruscans sole repercusso radios in lumina misit , loricaeque iubar rutilum per castra cucurrit . 
non aliter nubes conuexi margine caeli murmure mota nouo , medium dum tangit Olympum , intonat et subito flammas per nubila uibrat . 
tunc omnes saluere duces omnesque tribuni . 
post imitata cohors ualidis incumbit in hastis quadrupedesque premit saliens . 
pars ardua celsi colla retentat equi . 
sonipes celer aequore toto oppugnat frenis , dextra laeuaque per herbas subsiliens : colloque manus dum sentit eriles gaudet et in latos luctatur currere campos . 
direxere acies . 
dextro regit agmina cornu Gentius , electis circumdans signa maniplis . 
ipse magister ouans , rutilato uertice fulgens , fertur equo , cristisque decens auroque coruscus per medias uolitans succendit proelia turmas componitque acies digna fortissimus arte . 
magnanimus iuxta iuuenum Putzintulus ingens arma mouet densasque trahit post signa cohortes . 
belliger ipse super cristata casside celsus loricaque micans et longa pulchrior hasta arduus ibat equo sociosque ex more monebat uoce suos , superans quoniam sapientia forti pectore semper erat . 
felix , si fata dedissent longaeuos in luce dies , maturus ut ille cana aetate foret . 
quantus maturior esset ! 
tertius inde furens rapta Gregorius hasta atque leui clipeo telis fulgebat Iberis . 
Geisirith hunc iuxta numeros et signa mouebat , ante tubam cupiens aduersas rumpere fossas , conscius ipse sui . 
cinctus fulgentibus armis ardua tela gerit . 
ferrato corpore toto ipse nitet : squamas maculis distinguit et auro ; aurea cassis inest commixto flammea ferro ; inde apicem cristasque iuba componit equina . 
cingula gemmiferis stringit fulgentia bullis ; uagina gladius latus exornarat eburna . 
tunc suris ocreas , multo quas uinxerat auro Parthica pellis , habet rubroque indudit in ostro depingens gemmis et multa callidus arte . 
omnia signa placent meliorque et maxima uirtus . 
inde per extensos componens agmina campos consiliis melior fortis Marturius ibat atque tribunicia socios uirtute regebat . 
Marcianusque potens densos perfertur in hostes , mixturus proprio Barcaei sanguinis amnem , nec non egregius clara de stirpe Senator fertur equo comptisque nitet felicior armis . 
hos sequitur fidus , densa stipante caterua , Cusina Massylis deducens agmina signis . 
ille animo Romanus erat , nec sanguine longe , moribus ornatus placidis , grauitate Latina . 
non illum aequiperans iaculis aut uiribus esset uel Ueneri dilectus Adon uel fortis Achilles . 
at parte ex alia , cornu fulgente sinistro , nomine ductoris ductor ruit ille Iohannes iam senior grandisque annis . 
cui cruda senectus et uirtus iuuenilis erat , qua maximus hostes frangere non minimo potuit sudore laborans . 
discolor hunc portat maculis uariatus in albis parte niger sonipes , gemmis auroque superbus , ore fremens , camposque leuis discurrit in omnes . 
ferreus ipse suas componens ordine turmas itque reditque uolans , socios et firmat euntes . 
Fronimuth erectis iuxta mouet agmina signis impiger , et campis socians coniungit apertis . 
ipse licet medius cristis et casside fulgens emineat ferrique nouo splendore coruscans altior aduersi radios et lumina Phoebi suscipiens frangat , densae tamen undique saeptum circumeunt acies clipeis galeisque micantes . 
proximus inde ciens numeros Marcentius urget , iussaque per latos discurrunt agmina campos . 
illius et fuluos cassis premit aurea crines aere rigens cristisque grauis , thoraxque tremendos suspendens umeros squamis fulgentibus ambit , dum sonipes gradibus componit crura superbis . 
lumbis tela gerit , pharetramque arcumque sonantem cinctus et aeratas referens in bella sagittas , signaque terrificis munit uallata tribunis . 
hinc Liberatus erat longa praestantior hasta , hinc Ulitan pulcher , uariis depictus in armis , hic melior pilo , curuo nec segnior arcu . 
flectere cornipedem placidis bene doctus habenis ibat Ifisdaias , gentis praefectus et auctor , quem fera gens sequitur , nato comitante Bitipten . 
gens numerosa uiris et gentis uiuida uirtus , ingenioque ualens fuerat dux ipse fidelis , militiae ducibusque placens magnoque magistro . 
natus et eximius sumptis praesumptior armis , nec genitore minor , iaculis qui uincere posset Persarum teneras neruo pellente sagittas . 
commixtas acies dux Tarasis ante pedestres , ardua signa mouens , uariis componit in armis . 
ipse per obliquas distinguit proelia turmas uectus equo clipeosque suis coniungere dictat . 
tenditur in longum , nexis umbonibus horrens , Martia per latos acies densissima campos . 
murorum in morem celantur corpora densis tegminibus . 
solae apparent post scuta bipennes et summae galeae cristis conisque micantes . 
at super erectis horrescit ferreus hastis campus resplendetque nouis terroribus aer . 
sic pater ipse suae componens cornua pugnae armipotens medius disponit signa Iohannes , ordine cuncta regens aequansque per agmina turmas . 
it bene equo medius , totis pugnaret ut armis agminibusque suis fortis dictator ut esset , arma mouens populi . 
ueluti uigilanter oberrant cauta reluctantis media inter cornua tauri lumina , bellantemque parat qua uulneret hostem parte premens , dextroque rotat laeuoque minatur , uulnera congeminans uariato uerbere , cornu , quoque iubent oculi , configunt cornua uulnus : sic acies ductor , perpensis partibus aequis , bella subire iubet . 
sic disponuntur et arte organa plectra lyrae digitis pulsanda magistri . 
quam mouet ille , sonat contactu fistula uenti : non chordae , non aera gemunt , ni sponte regentis carmina percussis resonent expressa cicutis . 
non aliter iussu ductoris cuncta mouetur discretis acies concurrens ordine signis . 
iunctus erat lateri claris Ricinarius armis fulgens et paribus disponens agmina curis , ipse animo matura gerens , grauitate modestus , magnanimus , mitis , sapiens , fortissimus , insons , armipotens , belli domitor pacisque minister , corde humilis , quod Christus amat , pietate benignus , et qui dignus erat tali properare magistro . 
corpore nam geminos anima iunxere sub una non natura parens , summi sed signa fauoris , castus amor , pietas , bonitas , sapientia , uirtus . 
ergo inter medias acies praeclarus in armis ibat equo et placido socios sermone monebat . 
ipso dispositu felicia signa regentem fortem mirata est acies inimica Iohannem . 
bellorum at princeps nocturno tempore Ierna , sollicitus curis , muros per castra camelis construit , octono circumdans ordine campum . 
inde boues iungit , bis terno cornua gyro cornibus arte ligans , et multo callidus astu implicitas errore parat per deuia fraudes , tutus ut inde uolans currat per proelia Maurus ignarumque premat subeuntis castra per ipsas insidiae formas infensi militis agmen . 
non Labyrintheis Minoia cura latebris flexerat ancipites tantis anfractibus orbes , distorquens errore uias , quas callidus arte inuenit , tento reuocans uestigia filo , Aegides monitus ; pectus tunc ipse biforme ense ferit mixti generis : uomit ille cruorem et ruit obscurae confringens cornua terrae . 
tertia constricti formans munimina ualli circumdat , spargitque pecus uincitque minutum impediens . 
medios densis astringit asellis arte locos , funesque ligans extendit iniquos , et tribulos per castra locat furcasque bicornes , exacuitque sudes et magnas obice cautes . 
Antalas pariter pugnas determinat arte egrediturque suis uallatus cornibus . 
ardet in medium confisus equo , pugnaeque pedestri composuit solido iunctas umbone phalanges . 
sed propius tenuit munitis agmina castris nec pedites uoluit tristes committere pugnas longius , expertus totiens quid terror in armis et uirtus Romana potest . 
tamen ordine certo processit geminis acies Maurusia signis . 
ante uolans sonipes totos concurrit in agros , Laguatanque leuis campos collesque propinquos atque cauas ualles siluasque et flumina complens it , Ierna comitante fero Brutenque superbo . 
ille secundus erat . 
Camalus quos deinde secutus ardet in aduersos multis cum milibus hostes , Hisdreasen Ialdasque ferox et Sinzera feruens , quosque referre parans comprendere nomina nullus mente potest , saeuasque uolens tot dicere gentes . 
his medius , fomes belli rectorque , Sidifan acer erat , dextrosque equites et signa regebat . 
at socians laeuo Carcasan agmina cornu condensas acies campos effundit in omnes , Ifuraces in bella mouens , pariterque Melangus signa regit , Gantal Guentanque , Alacanza , Iutungun dirus et Autiliten uelox fortisque Catubar , et quos mille duces misere in proelia Syrtes . 
iamque propinquabant aduersis hostibus hostes signaque compositis . 
arcus uolucresque sagittas depromunt pharetris et ferrum missile uibrant . 
finierat spatium uacui pars obuia campi , accessumque uiris acies aliena negabat inque suis obstans uenientes fecerat hostes stare locis , pressisque haeserunt agmina frenis . 
prospiciens acies uidit Guenfeius hostis ductorem Antalas media inter signa Iohannem agnouitque procul . 
celso per tela suorum egrediens tunc fertur equo magnique magistri transiit ante oculos . 
hosti tamen obuius iuit congressus uacuis ductor fortissimus armis . 
arripit ille fugam domitum post terga reflectens cornipedem frenis . 
quem dux sic uoce secutus : " quo fugis , Antalas ? 
haec sunt minitantia uerba ? 
milite cum paruo ueniens uocat ecce Iohannes . 
quo uelox deflectis iter ? 
modo iudicet ille , qui caelum terramque mouet , qui fulmina torquet . 
" talia narrantis seseque in bella uocantis erubuit maerensque suis se immiscuit armis : cum magica taurus dimittitur arte Maurorum e medio , taurus , quem Ierna sacerdos atque idem gentis rectorum maximus auctor finxerat Ammonii signantem numina Gurzil , omina prima suis . 
celsis tunc cornibus ille inter utrosque furit , dubius qua rumperet hostes . 
agmina dum trepidant , cursus per Syrtica rupit ingrediens iterumque ferox sua castra poposcit . 
hunc sequitur Romanus eques tremulumque sub armo missile contorquens mediis prostrauit harenis . 
proelia raucisono cecinerunt cornua cantu : tollitur inde nouus fractis ad sidera clamor uocibus et magnis ululatibus ardet Erinys . 
concrepat omne nemus , tunc omnis consonat echo gentibus et uarias imitatur reddere linguas . 
hinc Sinifere uocans acies Maurusia clamat Mastimanque ferum : Mastiman assonat echo . 
inde ferunt Gurzil : Gurzil caua saxa resultant . 
hinc Romana manus conturbans uocibus aethram intonat et quassis regemunt montana pharetris . 
uox ueneranda canit . 
clamatur " numine Christus , Iustiniane , tuis pugnet fortissimus armis . 
principis imperium nostri , pater optime , serua . 
" ad nomen tremuere poli , tremuere gementes , concussa tellure , iugis et uertice siluae commoto paruere quati , montesque lacusque rauca gemunt : orbis tremuit compage solutus , auctoremque suum linguis elementa fatentur . 
additus hinc furor est animique in bella calescunt . 
exhortantur equos , effundunt tela lacertis spissa uiri , densisque iubar pallescit ab hastis . 
sub iaculis nox atra ruit , campisque tenebras et super arma diem ferrum disiunxit utrumque . 
obuia contortis densantur tela sagittis , alterna quae parte uolant . 
tunc tristior omnis obscurusque subit tantis hastilibus aer , quantaque torserunt , totidem modo uulnera partes suscipiunt . 
mortem ueniens telum omne minatur , sed dispar fortuna regit . 
nam missile tortum saepius aduersa uulnus , dum currit , in hasta inueniens , gemino consertum pondere campo corruit , ac duo rapta simul Mars uulnera perdit , inque aliis mors ipsa rubet . 
tunc sanguine mixto terra madet . 
strident missis hastilibus aurae . 
Mars furit et media permixtos caede uirorum exanimes conuoluit equos . 
coit improba uirtus alterna de parte ruens , caecique tumultu atque furore uiri aduersis dant pectora telis : quique aliis inferre parant , in uiscera ferrum suscipiunt dulcesque animas per uulnera fundunt . 
acer in obnixos rumpens Ricinarius hostes irruit aduersasque acies et signa fugauit Eilimare occiso , primus qui proelia miscens Romanas acies ausus temptare petebat , fisus equo fretusque suis . 
hunc maximus heros excipit : opposito uenientis pectora ferro transfodiens fractis rupit uitalia costis , hastaque per tergum magna uirtute cucurrit . 
uertit equos fugiens gelida formidine Mazax . 
insequitur Romana manus turbatque premendo , dorsaque per latos feruens Maurusia campos comprimit et uersos facili iam caede fatigat . 
ut pedites socios stantes a fronte paratos fractus eques uidit , rediens in pectore uirtus flectit equos , campumque feris clamoribus implens currit et in medios aduersi militis enses quaerit iter . 
summis ductor sed uiribus obstat confirmansque suos dictis hortatur amicis : " Romani proceres , rerum nostrumque leuamen , experti totiens belli portare labores , optastis pugnam : tandem data copia pugnae est . 
unius puncti nutat iam causa periclo . 
hoc spatio summis impellite uiribus hostes . 
hic labor unus erit , nostrae uictoria parti quo manifesta datur . 
summos portamus honores militibus qui bella domant gentesque superbas frangunt Romanisque nouant sua gaudia rebus . 
" dixit , et in medium dirumpens concitus agmen pulsat equum magnaque fremens it uoce per hostes . 
consequitur densis acies fortissima telis . 
puluere cuncta latent : at campis ferreus imber confluit et neruis uolitans pulsatur harundo . 
Mantisynan primum ductor transmisit ad umbras , ense caput rapiens . 
nec sensit uulnus acerbum magna uiri ceruix , nec tardus in ossibus ensis sanguine tinctus erat . 
iacuit per gramina uertex luminibus patulis . 
truncum leuis aequore portans currit equus , sanguisque micat quo colla metuntur . 
Laumasan inde ferit ualido per tempora ferro , ossibus et fractis pariter per molle cerebrum ensis abit , galeamque simul pallamque secutus luminaque et longos secuit cum fronte capillos . 
Guarsutiaeque leuem coniecta comminus hasta fundit equum . 
laeuo tremuit confixa sub armo fraxinus et calido currens per uiscera ferro perque pedem dextrum domini conserta pependit . 
corruit ob uulnus sonipes dominumque ruina comprimit ipse sua et letali pondere quassat . 
Manzerasen medium rigido mucrone tremendus diuidit , inque latus gemina defluxit utrumque parte cadens . 
iugulum rapiens deiecit Iarti armatamque manum . 
ferrum tenet illa retractans , frigidus ille cadit . 
terrae tremor ingerit ictus excutiens calidis morientia bracchia neruis . 
Mazana prospiciens feruentem caede Iohannem obuius adducto temptans hastile lacerto irruit , inque uirum ueniens ut missile torsit flectit equum domitans . 
fortis sed uulnera ductor nulla pauens clipeo contentam deuiat hastam suscipiens , ipsumque petit non territus hostem et ferit intrepidus . 
uirides cruor inficit herbas exiliens , tantumque iacet per rura cadauer . 
uiderat ingentem deiectum uulnere fratrem Gardius , exitiumque parans defendere fratris ecce uolat , tectus clipeo telisque superbus , ductoremque petit . 
compellit conscia uirtus germanique dolor . 
ludit dum poplite flexo subsiliens , tremulam per costas accipit hastam tegmine transacto , ceciditque infixus harenae . 
quem bonus affatur uictum iam morte Iohannes : " hoc erat , infelix , quod nos uirtute petebas nescius ? 
an fratri potius comes ire parabas ? 
en perfecta tua est coniuncta sorte uoluntas , dure , magis , praedamque simul mortemque secutus finibus a Libycis pariter cum fratre recedis . 
" protinus aduersa Cullan petit arduus hasta persequiturque diu . 
campos dat terga per omnes Maurus eques magnum fugiens conterritus hostem . 
perfurit ipse sequens , missis configit et hastis terga uirum , multusque infundit sanguis harenas . 
corpora densa cadunt latum reuoluta per aequor . 
terror Ilaguatan impellit Martius hostem : agmina cuncta tremunt . 
inuadit pectora gentis insolitus uirtute pauor : mirantur et horrent effugiuntque uirum . 
sic contremuere Tonantem fulmine deiecti fracta ceruice Gigantes , sic Troiana manus fortem fugiebat Achillem . 
Bruten ut expulsas campis iam uertere gentes terga fuga insolitumque suos auxisse timorem uidit et euersis acies succumbere signis , castraque tuta metu Mauros intrare fugaces , ultima fata suam credens concludere uitam euocat errantesque instigat uoce cohortes , talibus et dictis timidos ad bella reducit : " o miseranda manus , numquam quae uicta recessit , unde metus gelidas , aut qua uirtute , cateruas acer agit ? 
quisquamne fuga defenditur ista ? 
aut castris securus eris , quae Marte superbus rapturus iam uictor adest ? 
qua territa pugna , Laguatan gens dura , fugis ? 
quo uictus ab hoste , Austur equo fidens , tanta formidine curris ? 
non pudet , heu miseri , campis cessisse relictis ? 
o uirtus , o corda uirum ! 
nudosne reuerti desertosque libet ? 
calidas sic cernere Syrtes uaditis ? 
o fugitiua manus , uel prisca memento bella senum pugnasque truces et nobile robur . 
imperium uicere patres : nec uincere nostros Maximianus auos , Romani fortia regni sceptra tenens , potuit . 
turbet nunc agmina perdens militibus quantis aut qua cum plebe Iohannes respicite et tandem uestris succurrite fatis . 
" talibus exarsit dictis Maurusia uirtus , atque acies conuersa redit pugnamque resumit acrior et densis conturbat nubila telis . 
turbine uicta ratis cursu ceu saepe recussa fertur in aequoreas , Auster quo dirigit , undas : dum miseros turbant infensa pericula nautas , obuius optato ueniat si flamine uentus , assurgit laetus magno clamore magister exhortans socios , puppem conuertit et arte , uelaque placatis intendit prospera uentis : sic uictos populos praefectus uoce refecit atque truces animos uerbis ad proelia torsit . 
Bruten in aduersum contorsit missile Paulum , perque uiri calidum transiuit lancea pectus acta tremens rupitque uias pulmonis anheli et ualido geminas confregit uerbere costas . 
ense ferit Ialdas miscentem proelia Largum , Sinzera Crescentem , Seruandum mactat Ilasan ; Marcianumque petens infesto Marte tribunum Hisdreasen summis excussam uiribus hastam torsit et aduersi frontem ferit horridus ira fortis equi . 
sonipes letali uulnere uictus corruit atque hastam nimio sub pondere fregit . 
consurgit uelox magna uirtute tribunus amisso nec fractus equo campisque pedester constitit et galea celsus clipeoque refulsit . 
at ferus Hisdreasen uisu tremefactus eodem continuit sese , solus temptare nec hostem ausus retro redit . 
nudo tunc ense tribunus insequitur . 
domitum ferrata calce fatigans Hisdreasen contorsit equum sociumque per agmen effugiens trepidus densis se miscuit armis . 
ut uero ille sequens auctorem attingere teli non potuit , medium sternit mucrone Merasgun , Suartifanque super : celerem montana Gamasdrum eripiunt , mortemque miser suscepit Isaguas . 
inde furens uictor uictis rapit hostibus arma turbidus , et sociis fugientes conserit hastis acer et intrepidus . 
sternuntur corpora passim densa uirum alipedesque simul , quos missile tortum inuenit , medios casu dum currit in hostes . 
at procul Antalas celso de colle uidebat omnia prospiciens . 
nam se committere primis noluit ante uiris , astu sed proelia temptans auxilio uenturus erat . 
tunc caede tribunum non tulit ardentem . 
Mauris succurrere fessis incaluit sparsasque acies de colle petiuit . 
ergo inter socium dirumpit saeuior agmen Marcianumque petens turmas per prata sequentem . 
ut leo uenantum magno clamore coactus montibus in mediis , stimulis et uerbere caudae aspera terga ciens in proelia suscitat iras , ore fremens , frangitque uiros uirtute potentes : congreditur uiso nec territus hoste tribunus irruit , infensoque uirum mucrone petebat . 
ante sed oppositam transiuit lancea parmam , inque uiri costis lato stetit improba ferro . 
nascitur inde fragor : magnis montana resultant uocibus et fracto crudescit pugna tumultu . 
Antalae uirtus uenientis suscitat iras spemque dedit uictis . 
iterum concurrere certant . 
agmina densantur cuneis aciesque nouantur . 
ipse ubi collectis firmauit robora turmis , per medios enses quatiens acerrimus hastam irruit et densos uolitans perfertur in hostes . 
obuius ardenti primus sese obtulit Ornus , Romulea non gente satus , quem Persia mater edidit ad bellum , rapuit tamen Africa matri Antalae superante manu . 
namque arduus hastam uiribus intorquens clipeum transfixit et hostem . 
protinus infelix , fatis oblatus iniquis , Arsacis occurrit , crudo quem feruidus ense Antalas medium truncat , qua cingitur arcum , extaque per geminas secuit spirantia partes . 
inde ferit pauidum conuersa cuspide Malcum , Attemiumque furens et duro nomine Maurum transadigit socioque infixum deicit ictu . 
Zudius eximiis longe praesumptior armis contempto pedes ibat equo turmasque tribunus hostiles sternebat ouans . 
iamque ille Misantan fuderat et Tiseran : Tiseras de plebe rebelli , Misantas pinnatus erat . 
tunc mittit ad umbras immitem Sangin . 
tumidum compressit Amarum et Garafin Tilifanque duos per uulnera fratres strauit humi . 
frater morientem uidit uterque germanum moriens . 
doluerunt pectora matris tempore tam longo tristes passura dolores . 
hunc procul ardentem cernens a colle Sidifan obuius ire parat . 
tunc Syrtica contrahit arma magnanimumque petit feruentem caede tribunum , quem numerus uirtusque premit . 
circumfluit hostis densus et iniectis proturbant undique telis . 
infigunt feriuntque uirum . 
tunc mille peremptum hostes uulneribus media strauere per arua . 
uerterat expulsis acies per deuia signis , impuleratque duces terror post terga redire . 
sed ductor properans , fidis comitantibus una armigeris , uictos socios uirtute leuauit . 
hic primum ensipotens rumpens inimica Iohannes agmina fulmineo Madden per pectora pilo transfodiens prostrauit humi fortemque Magargun et Taden et Meilan . 
tum toto corpore surgens Ariarith ingentem deiecit uulnere Mestan , ense rotat Magnum , et uertex per gramina collo corruit Altiserae . 
uultus in pectora Zambri percussa ceruice ruunt , stomachoque peremptus flumina rubra uomit Roffas atque ilia pulsans extremis haud iam singultibus ore uacabat . 
haud procul inde Ziper medium currebat in agmen turbabatque uiros cogens in castra redire . 
ille neci Ialdan Tusdrunque Aracanque Nadosque morte dedit uaria , sed ualle strauit in una . 
his celerem coniunxit Ilan , contoque superbum Conunian mediis feriens effudit harenis . 
signiferum uocitans Uitulum Ricinarius ardens compulit in medios signum committere Mauros . 
ipse uolans pariter densos uirtute per hostes effera castra petit . 
sequitur tunc cetera pubes , rescinduntque uias et fossas rumpere temptant . 
quis dolor ille fuit , quo sic Ricinarius ardens ibat in hostiles prosternens agmina montes , rumpere castra parans ? 
non sic uirtute tremendus Alcides miserae turbauit moenia Troiae , Laomedontiadas agitans regemque trementem . 
persequitur mactatque uiros . 
hic caede furentis missile dura ferit contorquens pectora Lanzi . 
tunc mucrone caput terrae deturbat acerbi Masguen et rigida Nacusan ferit eminus hasta . 
Macurasenis equum media prostrauit harena uulnere confossum ualido , dominumque ruentem desuper ipse premit . 
ruptis praecordia uenis purpuream fundunt animam . 
tunc calcibus ipsam tundit humum moriens herbasque et gramina quassat . 
hic Solumuth fortis densos inuaserat hostes . 
is mactat Cullen concurrentemque Iutungun sternit humi . 
iugulat pressum mucrone Meuzzen , Laltin equo deiecit agens , fortemque Sinisgun Uarinnumque ferit , quem necdum fata trahebant . 
tegmina diuisit gladius palmamque sinistram contigit et summos dirupit uerbere neruos . 
uictus at ille fugit pereunte per agmina parma , saucia cum digitis dependet laeua cruentis currentisque cruor madidus uestigia pingit . 
Geisirith ardentem Mificum campisque furentem deicit aduersumque ferit per pectora Ceucrum . 
pinnatum Antifan Dorotis harundine fixit . 
protinus inflexum curuat fortissimus arcum excussaque ferit fortem Maggite sagitta . 
uoluitur ille cadens : cursus seruauit harundo pulsa suos , saeui fugiens per tempora Cambri . 
Cambrus ut infelix , alieno uulnere raptus , corruit in frontem , armigerum Barsippa petiuit protectus clipeo et librata concitus hasta . 
subsiliens dum ludit magnum umbone per hostem , pinnigerum Barsippa leuis per uiscera ferrum suscipit et magno ad terram cum pondere fluxit . 
praecipitem Bulmitzis Acum per bella ruentem consequitur missaque infixit comminus hasta . 
hinc nigrum Manonasan agit sternitque cruentum ense uirum . 
rapto moritur Uascina lacerto Bulmitzis mucrone ferox fortisque Tamazu sternitur et duro confixus Martzara pilo , ast tor acerba furens . 
Germanus comprimit Arzen , at Salusis Meniden , Mestanque in rupe Iohannes . 
Tanala mactat Iten , Uitalis harundine Tizen , Fisculaque ingentem deiecit uulnere Frecten . 
iam grauis incumbens Mauors compulsa timore agmina cogebat fidis succedere castris , miles et in mediis Mauros truncare camelis coeperat obsessasque grauis dirumpere fossas . 
hic uero ingenti concurritur undique pugna , Romanique simul fortes Maurique rebelles pacificique ruunt . 
frater nec cognitus ulli puluere concretus , carum nec notus amicum cernere tunc potuit ciuemue agnoscere ciuis . 
miscuerant acies nullo discrimine turmas Marte graui , densisque incurrunt agmina telis . 
uix sinit obnixas confuso Marte cateruas turba mouere manus . 
confringunt pectore pectus et clipeis clipeos , et conis proxima quassant fortia colla uirum . 
iam nescius accipit hostis saeua per occultos confossus uulnera cultros . 
mortua condensis stipantur corpora turbis . 
funera mille cadunt : sanguis perfundit harenas . 
contiguus riuus pedibus calcatur et amnis purpureus rubroque madent uestigia luto . 
Ierna premit miseros urgens in proelia Mauros Antalasque fremens : compellunt agmina castris e mediis exire suis murosque per omnes arma ferunt . 
mixti senibus densantur ephebi : omnis ad obsessas aetas concurrere fossas cogitur et crescens succendit bella tumultus . 
Romanis uirtus , Mauris locus addidit iras . 
insidiis Martem fallax agit undique Mazax . 
currit et in mediis intrantes castra camelis obseruat surgitque ferox . 
modo comminus hostes missile contorto , nudo modo percutit ense implicitosque premit . 
facto nunc agmine muris egreditur fortesque intentat pellere turmas . 
horrida nec solum uolitans dat uulnera ferrum : nunc lapides torresque cadunt , modo missile robur spargitur , inde sudes et fracti monte molares in galeis clipeisque tonant , modo pondere plumbi corpora dant animas . 
cernuntur fulminis instar saepe faces rutilis ardentes currere flammis , alterna quae parte uolant . 
stat robore summo miles et inuicti fretus uirtute magistri castra aduersa premit . 
certat tamen hostis acerbus expugnatque uiros et fossas uindicat arcens . 
at socios ductor pulsans firmansque Iohannes uoce tonante iuuat . 
conturbans territat hostes ille sonus , faciemque uiri uocemque tremescunt . 
horrificos ueluti cum Iuppiter excitat ignes aethere commoto , et tonitru conterritat orbis omne genus fractisque tremunt praecordia nimbis : Marmaridas acies sic magni uoce Iohannis conturbat gelidus quassato pectore terror . 
agmina mota pauent : conuertunt terga retrorsum . 
insequitur Romanus agens sternitque per ipsos corpora densa locos . 
hortatur rumpere fossas ductor ouans laetisque incendit pectora dictis : " uicistis , socii . 
faciles nunc rumpite muros ensibus et gentes gladiis truncate cruentis , uindictae dum tempus adest , dum letifer hostes terror agit , uirtus animis dum maxima uestris . 
nunc tempus : pretium , iuuenes , deposcite belli . 
hostibus extinctis praedam sperare licebit . 
iussa per imperii ( uideam sic lumina Petri incolumis dilecta mei ! 
Carthaginis arces cernere sic uictor merear ! 
) mercede laborum omnia militibus donamus castra uolentes . 
non mihi , non ulli ductorum auferre licebit de praeda sociis . 
habeat sua gaudia raptor miles et in propriis laetetur fortior ausis . 
eia agite , o iuuenes ! 
hominem , pecus , obuia quaeque impediunt , mactate truces et limite largo implicitas planate uias . 
ego primus inibo , quod uidet ut faciat securus miles in hoste exemplo iam quisque meo . 
" sic fatus , et ipse castra petens primus magnum ferit ense camelum , qua pedibus uis cuncta feri latet insita neruis . 
tunc per utrumque femur uulnus transiuit acerbum et geminas secuit conciso robore coxas . 
retro ruit reuolutus humi stridore camelus horribili geminosque impressit pondere Mauros ossaque contriuit quassis male mixta medullis , qui ducis horrifico celsam terrore sub aluum condiderant sese . 
cecidit resupina duobus cum genitis Gaetula iacens , supraque cadentes sarcina lapsa ruit . 
cecidit lectusque lapisque quo Cererem frangit . 
dirupit uincula pondus dissoluitque moras . 
turbantur castra repente atque uno scissi patuerunt uulnere muri : subductis ueluti moles excelsa columnis cum sonitu deiecta cadit resolutaque saxis fabrica magna iacet latos diffusa per agros . 
Gentius aduersas alia de parte cateruas sternit humi et ruptos condenso milite muros turbat acerba furens . 
pariter Putzintulus ardens horrida fulmineis sternebat corpora telis . 
ceu duo turbantes currunt armenta leones , persuadet quos dira fames , sic saeuus in hostes ibat uterque suam dirumpens uulnere partem . 
Fronimuth oppositum scindens ruit impiger agmen , castraque cuncta mouet . 
densis Marcentius armis ardebat mediis prosternens agmina fossis , atque simul feruens roseo furit ense Iohannes . 
aduersas alia truncabat parte cateruas Cusina Romanis consanguinitate propinquus atque fide . 
largum fundens super arma cruorem corpora per latos sternit Maurusia campos densis missilibus . 
duro rotat ense lacertos collaque multa uirum neruosque obtruncat equorum . 
rescindunt fossas omni de parte tribuni . 
Tarasis in medios contra furit arduus hostes : pectora dux fractis undantia costis uiscera rupta natant calidoque in sanguine torpent . 
fortis Ifisdaias summis cum uiribus ardens ibat et aduersas acies per prata necabat , Syrtica prosternens feruenti funera ferro . 
accendit socios ductorum maxima uirtus conceptusque furor . 
gladiis tunc cetera miscent , dirumpunt mactantque uiri , rapiunt feriuntque , efficiuntque uias sternuntque cadauera passim atque truces currunt . 
feriunt discrimine nullo . 
non aetas animos , sexus non mitigat insons : omnia prosternit Romanus corpora miles . 
fit sonus armorum : fractis montana resultant tegminibus . 
gemitus raptis dant pectora membris mixtaque per latos densantur funera campos . 
qualiter antiquae sternentes robora siluae innumeri agricolae steriles succidere plantas certatim insistunt , tot per nemus omne bipennes congeminant ualidos siluis regementibus ictus : sic fera dirupit Maurusia castra Iohannes cum sociis . 
cunctis stridunt de partibus enses atque cruore rubent . 
animas in uulnere reddunt cum gemitu , mixtique ruunt per prata cadentes nunc senibus iuuenes , nunc pressae pondere matres ardua cum natis inter pecuaria paruis . 
innumeros fundunt gladiis feruentibus hostes , sternit et innumeras morientum lapsa ruina . 
crinibus abductae pauitant fera uulnera Maurae , dum trahit hostis ouans . 
infantes ille reportat direptos ex hoste uolans mandatque ministris , et redit ad medias conculcans funera fossas . 
ille camelorum gaudet dirumpere uincla , diripit ille boues , ouibus redit ille reductis , hic pulsat tardos conuersa cuspide asellos . 
omnia iam pereunt : Maurorum tarua nusquam . 
solus eques currit iam campis nudus apertis . 
effugit ille ferus confracto robore Ierna et simulacra sui se cum tulit horrida Gurzil . 
huius et auxilio sperans se posse tueri cornipedem infelix geminato pondere pressit impediens mortemque sibi miser ipse resumit . 
quisquis is est , quem , uane , colis , quod gentibus ille praesidium , quae digna tibi solacia praestat , dum tu morte cadis , dum frangitur ille per hostes , dum conflant nitidum flamma soluente metallum ? 
Syrtica per latos fugiebant agmina campos , quae circumfusus densis exercitus armis insequitur , sternens uariis per deuia fatis . 
nec potuit quisquam Romanos ferre sequentes Marte graui faciemue fugax oculosue retorsit . 
proiciunt enses gelido terrore subacti praecipitesque cadunt . 
facili iam caede trementes miles acerbus agit . 
Solomonis signa retollunt prisca uiri Iernaeque simul captiua reducunt . 
horrida per cunctos sternuntur funera campos : per ualles scopulosque ruunt . 
iam flumina complent corporibus densis supraque cadauera calcant quadrupedes quassisque rubet leuis ungula membris . 
dant gemitus miseri . 
sanguis per gramina currit , in manibusque uirum concretos gluttinat enses aspersus super arma cruor . 
ferrum omne rubescit . 
occubuit princeps multa inter milia Ierna . 
Marmaridum rex ille ferus quondamque superbus confossus iacuit mediis bene nudus harenis . 
ille dies cunctis supremus gentibus esset , si mora praecipitem tenuisset prospera solem , fecit ut ante semel . 
iam pronior ordine certo axis in occiduis summersus flammiger undis ex oculis gentesque fuga bellumque tenebris eripuit fortesque acies in castra reduxit . 
uictores placidam Romani nocte quietem non omnes petiere simul , sed castra uicissim conseruant lecti uigiles nec lumina claudunt . 
laeta per insomnes discurrunt gaudia mentes . 
militis indomiti nullus post proelia membris torpor inest : quassos reficit uictoria neruos , uirtutemque nouat captae spes addita praedae , et releuant animos fidi promissa magistri . 
Maurorum interea noctis defensa tenebris agmina currebant cunctis per deuia terris , sparsa metu . 
nox ipsa iuuat , nox ipsa fatigat . 
eripuit mediis cunctos de faucibus Orci occultans obscura uiros : sed rursus easdem sollicitat dubias incerto Marte cateruas . 
effugiunt pauidi nullo post terga sequente . 
dum trepidant , strepitusque suos sonitusque suorum esse putant hostes , turbatique ardua quassant ilia cornipedum . 
crebris montana flagellis nocte silente crepant . 
socium terroribus agmen exagitat solidum quatiens leuis ungula campum . 
altera Phoebeos cogebat currere cursus Oceano reserata dies . 
turbatur anhelis aequor et ardet equis , feruescunt stagna profundi , aestuat unda tumens et sacros parturit ignes . 
consurgens solita primum pietate magister laetus agit grates , dominum uirtutis adorans et meritas reddens tali pro munere laudes . 
tunc lecti uenere duces fortesque tribuni et primi procerum . 
medius quos ipse magister sic prior alloquitur : " quae gens durissima uestros corruit ante pedes , socii ! 
sic mortis amicam , sic iugulos inferre neci , sic currere in hostes non Albis populos , saeua non Perside uidi . 
nam quotiens uictos hostes dare terga subegi , intrepido totiens uultu rediere minaci cum fremitu saltuque fero . 
tamen ordine summo et nostri uirtute dei confracta recessit . 
nunc Libycos fines solito custode tueri accelerare placet , felicia regna referre . 
ocius in proprias numerosque reducite sedes et munite locos . 
celsos indagine montes , antra , nemus , fluuios , siluarum saxa , latebras cingite et obsessas cauti concludite fauces . 
tempore sub modico periet gens impia Mazax deficietque fame : aut nostris se protinus armis subiciet pacemque petet , si milite pulso non ualeat populare casas , aut ultima mundi appetet arua fugax et nostras deseret oras . 
Byzacii geminis ducibus sit maxima cura . 
Massylas acies acie turbare sequaci sollicitas , tristes gladiis urgere phalanges , et procul a nostris expellere finibus hostes . 
" dixerat , et cuncti dicto parere fatentur . 
digressus proprias florens exercitus arces inde petit : subeunt urbes castella locosque . 
soluitur a longo miserabilis Africa luctu et placidum gaudens cantat uicisse Iohannem . 
plausibus assiduis felix Carthago magistro Iustiniana fauens geminis excepit in ulnis . 
panduntur portae multo iam tempore clausae . 
ingreditur uictor populo gaudente triumphans urbem per mediam . 
palmas laurosque uirentes Sidonii patres referunt ; concurrit ab omni turba uia , expectans acies intrare Latinas ; conueniunt fessique senes pauidaeque puellae uisendi studio ; stantes per moenia matres aspiciunt uariisque modis per gaudia plangunt contingunt animos saeui tot tempora belli . 
feminea pietate dolent casusque priores commemorant narrantque feri malefacta tyranni : gentibus ut dubias patefecit in ordine portas foedere dirupto , miseram qua mente fefellit perfidus aut quantis turbauit cladibus urbem . 
laudibus immensis pueri iuuenesque senesque imperiale canunt ductoris munere nomen exultantque animis . 
omnis miratur et aetas bellica signa uidens , concretas puluere uestes , terribilesque uiros quos fecerat aspera caedes . 
loricas , conos , clipeos gladiosque minaces , cingula , frena , comas , arcus pharetrasque sonantes pilaque purpureum spectant gestantia ferrum sanguine Massylo . 
captiuas cernere Mauras ire iuuat , celsis inscripta fronte camelis ut pauidae sedeant paruosque sub ubere natos contineant . 
aliae geminis ambire lacertis sarcinulas super et parui cunabula lecti ( heu miserae matres ! 
) uultu maerente laborant . 
impia corda gemunt : miseris modo matribus Afris iam seruire uolunt . 
didicerunt corda dolores impia paenituitque malum . 
sensere quod essent bella cauenda nimis . 
damnant sortesque deosque . 
nec color ipse fuit captiuis omnibus unus . 
concolor illa sedet cum nigris horrida natis , coruorum ueluti uideas nigrescere pullos matre sedente super , solitas cum porrigit escas ore cauo pansisque fouens complectitur alis . 
horribiles uultus paruis ostendere natis dum patres matresque libet , sic limina templi magnanimus ductor signis comitantibus intrans orauit dominum caeli terraeque marisque , obtulit et munus , summus quod more sacerdos pro redituque ducis pro uictisque hostibus arae imposuit , Christoque pater libamina sanxit . 
Syrticus interea Carcasan agmina ductor finibus e cunctis , terror quae sparserat ingens , contrahit et tristes lacrimis affatur obortis : " non ita deiectos sperabam cernere Mauros , indomitae gentes . 
numquam superatus Ilaguas nudus adest uictusque redit . 
matresque nurusque perdidimus natosque simul . 
quid denique restat ni mors sola uiris ? 
quid nunc placet ? 
esse quietos ? 
an melius bellis armisque lacessere duri militis arma placet ? 
turpe et miserabile crimen confractos cessasse semel . 
non omne deorum sublatum auxilium campis discessit in illis . 
non ita uult Ammon , non iam qui numina Gurzil sic uiolata dolet , non sic fortuna minatur , quae uoluit seruare uiros . 
pecuaria tantum perdidimus , nam robur adest . 
discernite quanti occubuere uiri . 
ueluti cadus hauriat undas aequoris Oceani : numquid decrescere possit aut damnum sentire Thetis ? 
tot et igne recusso astra cadunt : signis plenum tamen omnia caelum sidera semper habet . 
sic nostram laesio gentem contigit , haud tamen omnino fortissima sensit . 
consulite et rebus celeres succurrite uestris . 
" Bruten ut emissas persensit ore querelas , mente ferox rapuit bellum . 
" pater optime , " dixit , " ingeminans bellum nostro reparare labore uxores natosque potes : nam fundere uitam et bellis finire placet . 
quae fama per omnes gentis erit populos , si nostrae iniuria caedis indefensa manens latum referatur in orbem ? 
absorptas melius subito telluris hiatu mors rapiat gentes , extendant Tartara fauces et nigrae pallore domus , Proserpina regnum patris inops teneat nigri per bella mariti . 
sunt acies , sunt arma tibi : surge , arripe bellum . 
te duce confisus ponam sine crimine uitam . 
haec est certa salus . 
tu nostrae gloria gentis , tu uirtutis honor , tu spes fidissima Mauris . 
" uix ea Bruten ait , cuncti clamore sequuntur Carcasanque fremunt , Carcasan omnibus unum gentibus esse ducem linguis animisque fatentur . 
ille ut conceptum populis auxisse furorem uidit et insani rabiem succrescere Martis , Marmaridum fines , habitat quo corniger Ammon , inde petit , durique Iouis responsa poposcit . 
semper amat miseras deceptor fallere mentes Iuppiter hic quem , uane , rogas : in sanguine gaudet horridus et cunctas quaerit disperdere gentes . 
asper in aduersa percussus fronte bipenni taurus ut occubuit , manibus tristissima uates tympana rauca rapit saltusque altaria circum cum strepitu lymphata rotat . 
salit ardua ceruix , igne micant oculi , consurgunt fronte capilli , ac facies testata deum feruore rubescit . 
nunc maculat pallore genas , nunc lumina torquet , nunc caput , alta fremens , saeuos dum colligit ignes . 
ut uero toto percepit pectore numen , suspicit excelsam nocturno tempore lunam lumine sanguineo , scrutatur fata recensens , ardet , anhelat , hiat , pallet , rubet , aestuat , alget , fatidicum dum quaerit iter . 
uox improba tandem prodidit ore fero fatorum arcana sub auras : " uictor Ilaguatensis acerbo Marte Latinos conturbabit agens . 
aeterno tempore Mazax Byzacii campos magna uirtute tenebit . 
tunc erit alma quies . 
celsas Carthaginis arces Carcasan ductor portis ingressus apertis , altior et placidus , populo comitante feretur urbem per mediam . 
uultus mirabitur Afer terribiles . 
lauros current palmasque ferentes huius in aduentu . 
felix Carthago per omnes dicetur populos . 
Carcasan terror acerbas subiciet gentes , et foedera pacis amabunt . 
" dum canit haec uates , conturbans spiritus ora obstruit et miseras mentes errore fefellit . 
his gentes fallax decepit fraudibus Ammon Massylas , dum uera canens caligine uestit insidiasque parat . 
nam Mauri tempore cuncto Byzacii tenuere quidem semperque tenebunt ossibus arua suis , magni uirtute Iohannis quae modo fracta iacent . 
celsas Carthaginis arces Carcasan ductor populis comitantibus altus per medias ibat , tunc cum ceruice recisa infixum rigido uidit caput Africa conto . 
mentis inops nimium responsis fisus iniquis horrida bella parat . 
discurrens fama per omnes it populos , regnum cecinit quod gentibus Ammon . 
excurrunt celeres calidis a Syrtibus alae inuitantque feras regni sub imagine gentes . 
barbara turba coit : numeris augetur et armis . 
tunc equites peditesque ruunt altisque camelis Maurorum qui more sedent . 
nec solus Ilaguas aut gentes tantum , egerunt quae bella priores , conuenere sibi , sed si quis Syrtica rura asper arat Nasamon , si quis Garamantidos aruis proximus arua colit , pinguis qui margine Nili stagna bibunt , uenere uiri . 
quis dicere gentes aut numerare queat ? 
numeres aut aequoris undas nimborum aut guttas , aut quantas litus harenas alluit , aut pelagus pisces aut terra uolucres omnis habet , uarius quot gignit campus aristas uere nouo , uel totum ornant quot sidera caelum . 
uiribus inde suis bellorum ductor arene se tutum fortemque putans simulacra nouauit signaque , et extremis acies commouit ab oris , plus solita uirtute fremens , ac pergit in hostem . 
uictus ut Herculeis Antaeus saepe lacertis contacta lassum reparabat corpus harena , sponte cadens , uictor donec Tirynthius artem nosceret et summis complexus uiribus hostem pensasset pronum cum magno pondere corpus guttura saeua premens : ut terram tangere matrem non potuit , uictrix miseri mors lumina clausit : sic uictus uires Carcasan innouat omnes Syrtibus a propriis , sic et moriturus in hostem nescius arma parat . 
tunc liquit pectora terror Martis et obscurae tot saeua pericula noctis . 
peruolat ecce leuis , magno mandante Rufino , nuntius et fama Libycas conterritat urbes iam placidas , uictas iterum bellasse cateruas , finibus occiduis equitum iam currere turmas et Tripolis uastare casas , Carthaginis altae Carcasan ductore feras ad moenia gentes ire docens nomenque sibi promittere regni . 
missus Sidoniam miles uix contigit aulam , ductori mandata ferens : concussit acerbus corda furor narrante uiro . 
sed mentis honestae uirtutem indomitam melior sapientia uincens consilium quaerit . 
uoluuntur pectore curae , nec mouet obtutus . 
mentis discurrit acumen omnia prospiciens : pensat discrimine causas et uidet infandum cuncta de parte periclum . 
tunc proceres de more uocans consulta requirit , talibus et dictis animos curasque retexit : " uictus bella mouet rursum uincendus Ilaguas , o socii , expertis audens concurrere signis . 
hic Tripolis iam rura premit praedasque rebellis diripit , in nostros promittens tendere fines . 
signa mouere paro , tot gentibus obuius ire , externis cupiens committere proelia terris et procul a nostris prosternere ruribus hostes , Africa ne saeuis iterum concussa ruinis plus pereat . 
turbant animos impensa locique difficilesque uiae : sterilis nam cernitur annus . 
perdidit ipsa suas bellis prouincia uires , heu nimium defessa iacens . 
exercitus ingens non poterit sufferre famem . 
si admittimus hostes Byzacii extremos tantum contingere fines , iam properare uolent , disperdent cuncta rapinis , atque iterum fessam turbabunt proelia terram . 
consulite et dubios animos firmate docentes . 
" uix ea ductor ait : populis placet omnibus ire longius , atque ipsos Libyae sufferre calores occiduos se posse ferunt ; promittit et omnis turba manus mentesque feras , magnosque labores pro patria temptare uolunt , gentesque rebelles despiciunt animosque truces [ acies uirtute feroci ] . 
ductor ut erectas acies uirtute feroci uidit et intrepidas sese promittere bellis , signa mouenda canit . 
tunc raucos bucina cantus aere gemit : ciet armatas uox saeua cateruas . 
conueniunt cunctae propriis a sedibus alae et pedites iussi , comitesque ducesque Latini , Massylasque trahens acies in bella magister Cusina , Romanis semper fidissimus armis . 
pergit in australem ductor fortissimus axem , qua feruens loca sicca dies sub sidere Cancri sole perusta tenet nimium semperque labora . 
arua siti Zephyrisque calent . 
namque Africus illic omnia flammiuomis exsiccat rura procellis : illic et sitiens calidis exerrat harenis Afer anhelus , inops , Stygias rimatur et undas . 
Fama per innumeras spargens praeconia linguas ante uolat fortem referens properare Iohannem cum ducibus cunctis . 
Laguatan gentis ad aures improba tendit iter . 
fines iam raptor iniquus Byzacii uastabat eques . 
sed pectora rumor nominis incutiens magna uirtute Iohannis terruit : innumeras acies post terga reflexit . 
iam super esse putant acti terrore magistrum expertique tremunt ; uultus memorantur acerbos signaque cuncta uiri . 
siccas superare Gadaias nec dubitant tristesque locos , quis nullus eundi uiuendique modus . 
non illis finibus ulla aera per calidum tranat suspensa uolucris . 
armiger ipse Iouis , portat qui fulminis ignes , uix impune potest feruentis margine caeli flamina posse pati , quae terror iussit adire . 
ductor ut hostiles sensit cessisse cateruas per deserta metu , solita uirtute fugaces insequitur , calidas terrae sitientis harenas acrior ingrediens . 
iussit tamen omnibus undas ferre suis Cereremque sibi . 
praecepta magistri perficiunt celeres . 
sed quantum posset in illis tot populos satiare locis , quantisque diebus agmina tanta aleret ? 
uacuantur fontibus utres , iamque Ceres nusquam . 
siccis tunc faucibus ardent deficiuntque fame . 
heu , miles bacchatur anhelans et solis feruore rubens exaestuat , ardens ignibus immensis : sed nullis flumen harenis inueniens scrutatur aquas uanumque laborat , ut Danaum quondam Thebanos inclita campos agmina dum peterent , siccatos numine Bacchi expauere lacus fontesque , et flumina ductor Adrastus latis sitiens quaesiuit in aruis . 
deposuit miseras et rumpens uoce querelas miles amarus ait : " si tristia fata minantur tempore nunc uno Romanam perdere gentem , sunt enses , sunt bella , ferae sunt gentibus irae : lancea transfodiat , ueniant uel fulminis instar omnia tela simul ; contortum uiscera ferrum transeat atque animas tantum per uulnera fundat . 
cur nos dira fames ardorque sitisque coartans segnibus heu fatis , longa sic morte fatigat ? 
sit gladiis sacrata manus . 
conuerte retrorsum signa . 
rogat ieiuna fame haec te , o summe magister , turba simul . 
miserere pius nostrique tuique . 
respice , magne , tuos . 
macies iam contrahit artus ossaque nuda rigent siccis tenuata medullis . 
stringuntur nerui , cutis aret , lumine merso infectae pallore genae . 
iam mortis imago corpora nostra tenet , sitiens et spiritus ardet . 
" uix ea uulgus inops : populos pater ipse dolentes continuit fessosque bonus sermone refecit , talia saepe monens : " o spes Romana decusque atque salus patriae , nimios ne sperne labores . 
uince sitim diramque famem . 
nunc dura memento facta patrum . 
uires populi sensere priorum . 
sic domuere patres propriis uirtutibus orbem , aspera dum tolerant . 
summa est patientia uirtus . 
hanc metuunt gentes . 
alios haec territat hostes , dum necat hos . 
geminis acies inimica laborat exitiis : hinc sicca sitis feruorque famesque exagitant , hinc terror agit Romanus et instat . 
solis iter temptate truces partesque negatas . 
uestros zona rubens referet testata labores confirmante polo , a magnoque Catone secundum me temptasse legent quoquo hanc scripsisse minores . 
uincat amor patriae mentem , et sitis improba cesset numine pulsa pio , ac uester satiabitur ardor . 
" sic Latias placida mulcebat uoce cohortes egregius ductor , uerbis ceu flumine dulci pectora cuncta rigans , epulis aut uiscera replens . 
accidit infelix rebus fortuna Latinis , quassato ualidas fregit quae robore uires . 
quadrupedes cunctis quaerentes pabula campis errabant . 
nam dira fames atque ardor habebat omne genus . 
non herba uirens , non frondibus ullis arbor erat , densis subito cum palluit herbis campus et aduersi rubuerunt floribus agri . 
longius optatas cernens grex improbus herbas ( pulsabat nam dira fames ) discurrit et omnes tondet ubique locos . 
nudas iam lambit harenas , nec potuit satiare famem , mala gramina pastus , quadrupes : ipsis nam cecidit densissimus aruis morte noua , pressans gelidis sub dentibus herbas . 
funere cornipedum fracta est Romana iuuentus . 
concidit ira ferox : it tristis et anxius omnis miles , et ingentes conturbant pectora curae . 
corruit hoc uno nimium conterrita casu uirtus magna uirum . 
primo tunc castra tumultu turbauit fortuna nocens : hoc pondere pressit . 
uidit ut hic ductor tantam euenisse ruinam et uires minuisse suis , ad litoris oras castra mouens pergit , cupiens releuare dolentes et reparare uiros . 
facilem iamque aera sentit miles et adpropians uitales inuenit herbas , flumina nulla tamen . 
siccis tunc faucibus ipsos impressant flores sucisque ardentia tingunt ora nouis epulisque famem uiridantibus implent , nec tolerare queunt . 
captato tempore noctis innumeri redeunt . 
alii sparsere per arua , pabula dum quaerunt ; alii pro fontibus errant ; saeua fames alios diuertere terga coegit , cunctaque destituunt contempti signa magistri . 
castra locat ductor monstrati ad fluminis undam . 
incubuit ripis sitiens Romana iuuentus et liquidis solatur aquis . 
huc undique miles confluit ad latices et dulcia flumina potat . 
panis inops tondet flores herbasque uirentes : his cupiunt satiare famem . 
mandata per urbes litoreas dux ire iubet , deducere puppes uectantes alimenta suis . 
pro tristia fata ! 
aduersos habuere Notos . 
fors dura negauit puppibus aequoreas uelis transire per undas . 
proxima se iunxit , sed tunc male fida , Latinis Urceliana manus , Romanis addita fatis . 
Astrices illis longo iam tempore terris horrentes habuere domus , gens aspera bellis et numerosa uiris multosque illaesa per annos . 
haec ubi persentit uenientis signa Iohannis finibus esse suis , aduentu territa primo mittere legatos humilis pro pace cucurrit . 
accipit hos placidus media in tentoria ductor . 
poscentes ueniam , pacem gentique salutem summissi fudere preces : " tua , maxime rector , fama potens animique uigor uirtusque fidesque ante uolans gentes pariter conterruit omnes et gratas ad iura trahit . 
ceruice reflexa subicit ipsa tuis sese , fortissime , iussis Astricum gens clara uirum . 
tua foedera patres gentis amant optantque simul : seruire uolentes ad iuga colla parant . 
poscentibus , inclite , parce . 
oramus pacem et placidam post bella quietem . 
" has inter uoces ignari murmura uulgi in castris sonuere ducis : " quonam usque necabit agmina inulta fames ? 
uitae spes nulla salusque . 
conterimur miseranda manus . 
" ductoris ut aures contigit ille sonus , grauiter commotus in aurem sic Ricinari ait : " infaustas nunc arce querelas militis ignaui . 
quaenam dementia cordis praecipitat miseras confusa mente cateruas ? 
cernunt legatos : poscunt mea foedera gentes , stant humiles precibusque rogant . 
hi nostra retexunt intima secretumque malum . 
pro pessima uentrem turba colens ritu pecudum uel more ferarum ! 
" ilicet egrediens placidis celer omnia uerbis murmura compressit , referens praecepta magistri . 
postquam facta quies , legatis gnauior ipse ductor ait : " noster quas nunc exercitus iras fuderit , audistis . 
cupit aspera proelia miles : per gentem transire parat . 
sed nostra potestas parcere subiectis semper studet . 
arma tenentes conterimus populos , humiles ascimus amicos . 
ite , uiri . 
si certa fides mea foedera poscit , tradite uestra meis natorum pignora castris et pacem retinete meam . 
genus omne manebit securum Astricum nostro sub principe pollens . 
" haec fatus donis onerat . 
seruire fatentur Romano imperio , natos pro pignore pacis polliciti praestare suos . 
uirtute Latinos et pietate probant . 
laudant uiresque fidemque principis atque ducis . 
composta pace recedunt . 
at procul in campos squalentes fessus Ilaguas errabat sitiens nec tantos ferre labores iam poterat diramque famem . 
uia nulla salutis et nullum monstratur iter . 
post terga Iohannes , in faciem nimius solis calor . 
undique gentis mors erat ante oculos : nec tendere rectum nec potis est reuocare gradum . 
confusa periclis anxia turba gemit : mortem orant . 
ire retrorsum persuasit fortuna nocens gentisque nefandae infaustum diuertit iter . 
redit improba Martis Syrtica sorte manus , telis non proelia poscens , sed dubiam temptare fugam . 
explorator ubique Romanus currebat eques mixtusque Latinis fidus erat Mazax , pariter uestigia gentis inquirens qua parte forent . 
nec fama nec ullus proximus hostis erat , taetra cum nocte repente ardentes uidere focos , dubiique uolutant Astricesne forent an retro uersus Ilaguas . 
fluctibus Oceani nigros Aurora iugales tristior extollens radios tendebat in axem , luctificum Titana trahens et fata ferentes impia Solis equos . 
abscondunt nubila cursus obscuratque diem squalenti lumine Phoebus . 
nuntius ecce uolans retulit sub nocte silenti se procul a fossis late uidisse suorum innumeros lucere focos : seu fessus Ilaguas conuersus post terga redit , seu proxima tendit Astricum gens castra locis , manifesta relatu non fuerat uox illa suo . 
dum pectore ductor perquirit sollers angusto tempore causas et stupet in dubiis , ueniens super ecce repente Cusina fidus adest multa stipante caterua atque duci sic laetus ait : " fugitiuus Ilaguas huc furtim transire parat defectus inermis , languida castra mouens . 
tempus uenit arripe signa , maxime ductorum fessam modo perdere gentem . 
namque est militiae facilis labor . 
amnis opacus alluit umbriferas uiridanti margine ripas , arboribus saeptus uariis et harundine glauca . 
huc gentes tendunt . 
primi ueniamus ad undam atque omnes teneamus aquas . 
" placuere loquentis uerba uiri populo . 
ductor tamen ire uetabat defessi retinens iamdudum murmura uulgi pectore sollicito . 
sed quis praecepta iubentis certa dei superare queat uel sistere contra ? 
castra mouens ductor comptas iubet ire cohortes per numeros turmasque suas . 
it puluis in altum conglomerans nubes atque aethera turbat harenis . 
infandum carpebat iter , collesque malignos tristis et infaustos monstrabat Gallica campos . 
conscendens Titan altum flammabat Olympum curribus igniferis , medium cum fluminis alueum alternae posuere acies . 
sed Syrticus hostis continuit terrore gradum retroque reuertens deseruit ripas optataque flumina liquit . 
praecipit hic ductor fossas et castra locari ac Martem differre mora , pugnamque sequenti luce mouere parans labentia flumina tantum et sumptis latices iussit defendere telis . 
utile consilium , si nunc Romana iubentis implesset praecepta manus . 
miserabile fatum audaces dedit esse uiros , passimque iuuentus per campos diffusa ruit , primique lacessunt agmina prima uiri . 
concurrunt ordine nullo , non acie compti solito clamore Latini . 
non tuba belligeros cecinit clangore tumultus praeceptis contacta ducis , non ardua pugnae signa locis statuere suis . 
incompta per hostes , heu , male fisa manus fatis currebat iniquis . 
territa cesserunt primo certamine retro agmina Marmaridum . 
sequitur Romana iuuentus , aspera condensis permiscens proelia telis . 
corpora certamen fugientum conserit hastis per campos Latiaris eques figitque premitque et subigit uictos inter timor ire camelos . 
at procul armipotens munibat signa Iohannes ordine cuncta suo , fossasque et castra locari praecipiens seruandam tantum ob fluminis undam rectores iuuenum hostes expugnare iubebat . 
composuere acies . 
dextrum latus ipse tenebat Cusina , Massylis saeptus telisque Latinis . 
Fronimuth hunc iuxta , Romanis fortis in armis , et dux ille potens , felici nomine comptus ductoris felix non sorte , Iohannes . 
at laeuum tenuere latus Putzintulus ingens , Geisirith arcitenens et celsis Sinduit armis . 
ipse loco medius ductorum maximus auctor stabat et in cassum socios sermone monebat , iam fato incumbente graui . 
quem Tarasis ante condensas peditum cingens umbone phalanges ueloci uolitabat equo turmasque parabat . 
nuntius interea uenit celer ecce magistro , turbatos hostes referens iam uicta per agros uertere terga fuga . 
sed non his uocibus illum consilio iuuenis ualuit depellere iusto : mens immota fuit . 
sed non sic iussa tremendi nunc uoluere dei . 
cunctantem bella subire armigeri suasere ducem , fortissimus olim Ariarith et Ziper melior , duo maxima belli fulmina , Massylae quos tunc tremuere phalanges , et uirtute pares et fatis compar uterque . 
tunc Ziper sic orsus ait : " succurre Latinis , maxime ductorum : socii fera proelia campis miscent , sed denso rari turbantur ab hoste . 
imprimit hos numerus : socios in bella sequamur . 
arma cape et succurre tuis . 
" hic fortis amore Ariarith exarsit pugnae cogitque morantem signa mouere ducem . 
fidi qua uoce ministri ductoris compulsi animi . 
gemit horrida cantu bucina letifero turmasque in proelia cogit . 
it bene compta manus frustra , quia fata premebant . 
sic placitum tibi , summe pater , dum laedere uelles peccantes Libyae populos . 
delicta fuere tanti causa mali , fuerat non culpa regentis . 
Carcasan longe glomerari puluere nubem prospiciens proprium Nasamon ciet impiger agmen , talibus et dictis trepidantia pectora firmat : " indomitae gentes , quarum me cognita uirtus Romanas acies armis temptare suasit , haec est illa dies , uobis qua corniger Ammon promisit fatale solum . 
nunc ite per hostes intrepidi telis : patrias modo pandite laudes . 
quisque manu pugnate truces et fidite fatis . 
numina magna iuuant : dabitur uictoria uobis , credite , certa , uiri . 
turpem remouete pauorem et solitas uires animosque in proelia ferte . 
" uix ea Carcasan : clamor per castra cucurrit Syrtica terrificus saeuo crepitante tumultu . 
Marmaridae fremuere acies . 
sors dura furores incitat et saeuas stimulat Bellona cateruas , barbara sanguineo compellens terga flagello . 
tunc rabie fera corda tument . 
iam linquere castra coeperat innumerus sonipes camposque tenebat . 
amnis erat medius bellorum fraudibus aptus Massylisque dolis . 
densum nemus impedit arma frondibus implicitis : steriles tenuere myricae inuisas ualles foliisque oleaster amaris . 
Marmaridae hic acies , acies in parte Latinae aduersa stabant et tristia bella ciebant . 
militis arma nemus ferrumque uolatile ramis impedit oppositis , tenuis nec transit harundo praeualida compulsa manu , nec flectit in hostes liber equum domitor , longo nec ludere pilo implicitus strictis miles ualet undique ramis . 
sollicitos locus ille duces cautumque magistrum abstinuit bellis aciesque stare coegit . 
continuere gradum : non se committere quisquam ausus in abrupta tenuit uestigia ripa . 
ductor adit uirtute locum armigeris temptare parans qua ualeat transire uia condensos saltus occultus Nasamon et tutum seruatur iter fida manus compressa fuga aduentu properante feri nec missile torsit . 
aduersum Nasamona uidens fugit ilicet Austro ocior et somno uisa non tardior umbra . 
certior ecce uolans magno tunc fama magistro pacificos retulit iam linquere proelia Mauros , compulsos terrore graui . 
iussuque Iohannis auxilio Paulus sapiens et Amantius una accelerant releuare uiros . 
uestigia nusquam Maurorum tunc uisa : metu nec proelia Mazax respexit fugiens , faciem nec torsit in hostem . 
tunc uersi fugere duces , pauidique tribuni discedunt cuncti dimisso ad bella magistro . 
insequitur sparsas acies tunc uictor Ilaguas . 
clamor it alta petens . 
tunc pars inimica resoluit uallibus e cunctis per latos agmina campos . 
dirupto credas subito telluris hiatu surrexisse uiros . 
circumdant signa ruentes hinc atque hinc , sparsosque super tot milia currunt densa duces , iactisque dies excluditur hastis et campos late noctis pressere tenebrae . 
dat gemitum miseranda manus telisque cruentis per campos funduntur equi : furit impiger hostis asper et immitis . 
posset genus omne Latinum illa dies una pariter quassare ruina , ni pater omnipotens caelo miseratus ab alto , Romanas acies tanta inter milia seruans , saluasset magni fugientes uoce Iohannis . 
namque uidens socias campis desistere turmas talibus ore tonans dictis exaggerat iras : " si morimur , socii , si fors suprema Latinos sorte trahit saeuisque parat prosternere bellis , feminea cur morte cadam ? 
si uita superstes , cur timidus fugiam ? 
frenos iam flectite , ciues . 
figite signa , uiri : furias contemnite gentis et pugnam temptate truces . 
aut uincimus hostes , si deus ipse uolet : uel si delicta resistunt partibus aucta meis , propria non laude caremus dum morimur . 
reuocate fugam : iam stringite ferrum . 
me faciat quod quisque uidet . 
" sic fatus acerbo dentibus infremuit uultu capulumque coruscum corripuit gladiumque furens ad uulnera traxit . 
ad uocem pars certa redit . 
tunc proelia surgunt aspera et assiduo discurrit lancea nimbo . 
loricae galeaeque tonant , gemit ictibus umbo aereus , et ruptis inter praecordia uenis purpuream fundunt animam . 
uirtute superbus Ziper acerba furens ibat per tela , per hostes , Syrtica letiferis prosternens agmina telis , et Solumuth pariter , fato sed dispar uterque . 
pectora multorum contra uenientia longis transfodiunt contis . 
trepidum iecur inserit hasta corque uirum : uolucri findunt caua tempora ferro . 
diripit ille caput , magnum femur amputat ille . 
non aliter geminos spectasses ore leones in medios saeuire greges . 
nunc unguibus atrox diripit hic praedam , nunc dentibus ille cruentis frangit molle pecus tepidoque in sanguine gaudet . 
at parte ex alia Bulmitzis et Ariarith ingens Dorotisque ferox atque armiger ipse Iohannes funera per latos contra uenientia campos uulnere fundebant uario . 
mucrone superbus ille furit , pilo melior ualet arduus ille . 
hic torquet rigidas neruo stridente sagittas , hic fremit arte potens et telis pugnat utrisque . 
ipse inter medios ductor mucrone coruscat fulmineo , hostiles arcens terrore phalanges . 
carmine non aliter referunt per bella Gigantas armatum tremuisse Iouem , cum fulminis ictus perderet horribiles flagranti uulnere fratres . 
uinceret illa manus , ni nunc fortuna negasset successus irata suos . 
iam crescit iniquis innumerosa manus : peditum uenere cateruae Marmaridum . 
densum circumuolat undique ferrum stipitis et grauidi robur , lapidesque minaces fulminis instar erant . 
latet atro puluere campus : uix sua tela potest pressus iam cernere miles . 
obnixus ductor contra omnia tela resistit , uertere terga uetans . 
magno impendente tumultu armigeri cecidere duo : cadit Ariarith ingens missile non uno et centum per uulnera Ziper magnanimus . 
durus uenientis comminus ictus ductoris transfixit equum : quod missile dextra acris equi rapiens fortis de corpore ductor fregit et in faciem furibundus dirigit hostis . 
hic fusos socios et iam sua uulnera cernens infremuit ductor : tunc se super ardua terga composuit sublatus equi uultuque minaci terribilis densum dirupit concitus agmen . 
efficit ense uias inimica per agmina ductor cum sociis : acies pulsae terrore magistri post tergum redeunt . 
spatium sibi uindicat heros atque suis , iter in medios tunc dirigit hostes , disponens per signa uiros , arcetque sagittis Massylas acies . 
nulli temptare furentem iam potuere uiri . 
sequitur quicumque magistrum , uulnera conuerso redeuntia suscipit arcu . 
aduersus quis forte petit : per pectus anhelum longius erecta transfixus funditur hasta . 
qui lateri iungunt , iaculis uolitantibus acres dant animas : utrumque latus diffindit harundo . 
tunc metuens Nasamon ductoris iungere signis cessat , et in latos feruens indagine campos spargit equos , illosque necat qui signa fugaces deseruere uiros et primi Martis acerbas extimuere minas ac uersi terga dedere . 
dux erat egregius , ductoris nomine fulgens , nec uirtute minor , Romanis clarus in armis . 
hunc procul ut ductor fugientem proelia latis prospexit campis , tali sic uoce secutus : " haec est uestra fides ? 
sic proelia mouimus , " inquit , " ut pereat Romana manus ? 
nunc deseris arma ? 
quo ruis , infelix ? 
per te miseranda iuuentus famaque nostra perit . 
" ductoris uocibus ille erubuit durisque dolor simul ossibus arsit . 
tunc pudor infaustus gentes spectare sequaces impulit . 
hostiles cupientem rumpere turmas urgebat mors saeua uirum . 
defendere certat oppressos socios : uictor iam sternitur hostis , eripitur uictus , mutantur fata cadentum . 
audentem fors prima iuuat : iam caede superbus perfurit et uariis prosternit corpora fatis . 
mater ut Hyrcanos catulis furit orba per agros tigris anhela suis , raptos quos forte cubili Caucasio subtraxit eques spectacula Persis regibus ille ferens ferrata calce fatigat cornipedem pauidus similis tunc illa marito et leuior Zephyro teneros dolet aspera fetus atque uolat : sic dux populis concurrere certat . 
huic rapit ense caput , morientis missile torquens eminus hunc sternit , ualido per pectora conto percutit hunc , minitans tremula transuerberat hasta alterius clipeum pariter palmamque latusque . 
ille femur moriens despectat uulnere raptum parte cadens iuxtaque dolet sua membra superstes . 
saucius ille iacet casu confractus equino confossusque super sonipes : cruor emicat alte spumeus et tepidis currens miscetur harenis . 
mille modis feruens spargebat uulnera uictor fortuna praebente uias . 
iam lassus anhelans fumat equus cursusque negat . 
Maurusia crescit adueniens acies : Camalusque Cerausque sequuntur Stontaus atque ferox . 
ingens exercitus hostem ambit et anterior conturbat lancea campos densa uolans . 
iaculis clipeus uenientibus obstans aere gemit raucumque tonat . 
clamoribus instant conturbantque uirum . 
fixus contexitur umbo missilibus densis . 
ipso iam tegmine sudat , pondere telorum premitur , fessumque fatigat silua grauis , turbaque superueniente laborat . 
paulatim excedens uicinas litoris oras arte petit dextrumque latus sibi uindicat undis aequoreis , laeuum gradiens umbone tuetur tergaque , tunc telis faciem defendit iterque . 
ut leo uenantum trepida uallante corona impauidus uirtute fremit rictuque tremendo murmura conuoluit saeuus , dum concutit iras erecta uirtute furens , nec currere contra est animus uirtusue uiris , sed uocibus hostem et tantum iniectis pertemptant longius hastis : non secus ille furens turbis compressus abibat , litora curua tenens clipeoque hastilia uitans . 
est locus in mediis longe praeruptus harenis , fluminis in morem pelagi quem margine fluctus alluit atque undis agros concludit amaris egrediens : quibus alga locis limusque relabens atque altum tremulo putret sub gurgite caenum . 
huc ubi peruenit , nigras equus horruit algas et pauidus post terga redit . 
tunc naribus afflans erexit geminas ( signum formidinis ) aures , datque latus fumatque ferox oculosque retorquet prospiciens , nec dirum audet temptare periclum . 
finierat spatium uitaeque uiaeque repugnans dux , heu , magnanimus . 
sequitur clamoribus hostis densus agens turbansque uirum . 
tunc calce frequenti pulsat equum geminans et magnos concutit armos . 
exsilit impulsus sonipes cursuque negatam temptat adire uiam , absorptusque uoragine mersit ipse cadens , dominumque super gluttiuit hiatu terra nefanda fero , rapuitque ex hoste receptum suscipiens fortuna uirum , ne staret inermis aut humilis precibusque rogans , tribuitque sepulcrum , ne nudum in Libycis iacuisset corpus harenis . 
interea ductor munitis agmine signis iam tutum carpebat iter , sociisque reductis successit paruae defessus moenibus urbis . 
hic populi satiata fames . 
post bella salutem hic licuit spectare uiris . 
hic ardor equorum pulsus aquis tristisque fames per pabula cessit . 
fouit equos olim sitiens per flumina miles optatis gauisus aquis , casusque priores commemorans gelidis infundit corpora lymphis . 
percipiunt epulis paruas post tempora uires laetificumque bibunt post tristia bella Lyaeum . 
nox terris nunc atra ruit mundique labores distulit , obscuro confundens omnia caelo . 
hanc sequitur madidus curis solacia somnus dulcia iam referens , tacitisque amplectitur alis . 
soluerat effuso nutantia lumina cornu noctis amica quies . 
tunc corda oblita malorum atque sui iacuere uirum , nimioque labore cetera defessis proflabant corpora membris . 
dux tamen insomnem turbato tempore noctem protrahit , innumeras uoluens sub pectore curas . 
concussus pietate pater , tot funera deflens , ingemuit lacrimasque dedit . 
Ricinarius illic solamen ductoris erat sociusque laborum . 
hic mala mixta bonis pariter semperque ferebat , non humili cum plebe iacens , grauitatis amicus et uirtute potens , animam qui ponere numquam pro patria timuit . 
nouit ferus omnia Perses facta uiri , ingenium , uires , consulta , labores , Martis opus clarum , pacemque fidemque benignam ; nouit in infensis quae fecit et Africa Mauris , nouit et ipse pater se cum tolerasse labores saepe uirum . 
sic creuit amor , sic grata uoluntas inter utrumque manet . 
patrem putat ille Iohannem , ille putat genitum proprium de sanguine natum . 
ergo inter sese tristis narrabat uterque peruigil , infausti referens pia funera campi . 
dux prior haec : " uana est hominum uigilantia certe non uigilante deo . 
propriis non uiribus ullus uincere bella potest . 
solus qui conterit hostes omnipotens , qui cuncta mouet uertitque ruitque . 
non tamen excelso nimium Romana propago inuisa est domino , tanta inter milia pressos quod uoluit saluare meos . 
reparare ruinam accelerare placet , pugnam temptare repente , dum uictor securus adest uictumque fugacem esse putat . 
uicti quotiens uicere superbos Marte uiros ! 
datur et paucis uictoria maior . 
consule , care , magis nostris quid competat armis . 
" tunc placidus grauitate sua Ricinarius ora soluit , amica duci referens consulta iubenti : " diuinum spectare pium est , o summe magister , auxilium . 
pugnas iterum temptare quid instas ? 
uirtus nota mouet magnaeque potentia dextrae ? 
non tamen ambiguis caput obiectare periclis nunc opus est . 
hostes fecit fors saeua superbos audacesque iuuans . 
fugientum proelia semper frigent corda metu . 
mortis confracta pauore uirtus magna timet . 
belli sufferre tumultus paucorum est , post bella magis quae caede recenti concussere uiros . 
sparsa est pars maxima nostra , sed manet incolumis . 
hanc fortis collige , ductor , et uires reparare iube gentesque require alterna de parte ciens , quae nostra fideles foedera semper habent . 
has motis praecipe cannis et signis aperire suis . 
exercitus omnis conueniens sic tutus erit , uenalia quippe inueniens quaecumque uolet . 
pecuaria se cum multa trahunt gentes . 
uenient ad litora puppes et Cererem Bacchumque ferent . 
iam tempus apertum aequor habet . 
quassas reparabunt agmina uires oblitaeque metus renouabunt proelia turmae . 
" consilium placuit : fidique magister amici optima dicta tenens celeres mandata ministros ferre iubet cunctis . 
sonipes discurrit ubique ductoris praecepta ferens , gentesque suosque praecipitanter agunt . 
nullus per bella repulsus sic potuit renouare celer fera proelia ductor , quiuit ut egregius uigilanti corde Iohannes . 
non illum fortuna prior Mauorte secundo inflatum erexit nec tunc contraria fregit , immotum uirtute sua . 
iam roscida surgens Oceano gelidas Aurora remouerat umbras . 
ductor ut albentem uidit consurgere lucem , lauit aquis geminasque manus uultusque gerentes puluere concretos hesterno Marte capillos orauitque ferens palmis haec uerba supinis : " omnipotens genitor , uirtus et gloria rerum , certa salus mundique sator , qui foedere certo omnia disponens uertisque regisque mouendo : tempora permutas nec tu mutaris in illis , quattuor explicitum uoluens successibus annum bis senisque diem claudens aequalibus horis : ordine cuncta nouas nec tu renouaris ab ullo , idem auctor dominusque manens et conditor orbis . 
credo , summe pater , tua sit quod magna potestas , et fateor : miseras gentes sua pessima fallant numina quae credunt . 
permittis saepe probari ipse tuos , pietate tamen celer erigis idem . 
appropia fessisque tuis solacia praesta . 
erige Romanas acies , prosterne superbas Massylas , quae bella uolunt , nostraeque ruinae festinus succurre , precor , et consule rector . 
" haec orans uultus lacrimis implebat inundans concussus pietate pater , Libyaeque periclum sollicitus pensans iterumque iterumque gemebat . 
hic pater omnipotens , lacrimas et uerba dolentis suscipiens , Latias uoluit reualescere uires . 
adueniunt socii , Martis quos sparserat horror hostilisque metus . 
multos tunc esse magistro incolumes referunt , Iunci spectare sequentem . 
gaudia parua salus sociorum audita creauit solamenque mali . 
ductor tunc contrahit omnes aere ciens . 
rara trepidi cinxere corona . 
circumstant tristes lacrimasque in pectore fundunt . 
quos bonus affatur miti cum uoce magister , exhortans releuansque uiros , et talibus infit : non lacrimis , iuuenes , animos confringere fortes est opus in bello . 
numquam Romana iuuentus frangitur aduersis . 
nimium cur fletis , amici ? 
en socii ueniunt mediis ex hostibus omnes incolumes , alios Iunci superesse docentes . 
si uiuunt socii , nihil est quod quisque sub hoste amisisse putet . 
praedam quam forte doletis nunc uobis rapuisse uiros , seruata manebit augeturque magis . 
tumidos quos cernitis hostes caede leui , discent grauiter quid proelia possunt Romanusque uigor . 
tunc uestras tollere praedas Maurorumque simul solita uirtute iuuabit . 
soluite maerentes animos , expellite curas indignosque metus uestris arcete , Latini , pectoribus . 
ueniet rebus uictoria nostris . 
" laetificans alios referebat talia ductor : ipse dolens uultus hilares simulabat amicis . 
spem dabat aspectu , curas nam corde premebat . 
inde petens Iunci Romanum contrahit agmen , disposuitque duces , numeros fortesque tribunos in proprios remeare locos , reparare fouendo quadrupedes fessos , pugnam sperare sequentem . 
corripit ipse uiam , gradiens per litoris oras , quo socios posset uictu reparare diurno . 
inde superna petit contemptis moenia ripis . 
urbs Laribus mediis surgit tutissima siluis et muris munita nouis , quos condidit ipse Iustinianus apex , orbis dominator Eoi occiduique potens , Romani gloria regni . 
huc socios ductor celeres occurrere iussit atque duces gentesque sibi , quas ipse fideles nouerat esse suis primo in certamine signis . 
nuntius infelix Tyriam concusserat urbem , proelia dira ferens et saeui funera campi . 
obstupuere quidem : sed spes fidissima rebus una fuit , saluum retulit quod fama magistrum . 
coniugis interea miserae peruenit ad aures haec eadem pinnata ducis . 
stupefacta relinquit corda calor subitoque tremens oppalluit ore . 
mox miseranda cadit : caelum terramque tenebris eripuit cum luce dolor . 
tunc mortis imago clausa diu tenuit resolutis lumina neruis . 
accurrunt famulae dominamque leuare cadentem nituntur celeres , refouent et pectora palmis . 
spiritus in gelidis tenuis recalescere membris uix potuit . 
manibus erecta resedit , nec mouet obtutus , amens et saucia luctu immemor atque sui . 
mentem mox fessa recepit ceu dubiam , primo luctus sic orsa dolore est : " cor dolet , et nullas effundunt lumina guttas . 
cur miserae nullas prorumpunt ora querelas ? 
luctibus in tantis animis dolor excidit ardens ? 
an dolor ipse magis lacrimas et uerba negauit ? 
mene peregrinam sors haec miserabilis urgens in Libyam duxit , pelago terraque secutam coniugis arma mei ? 
cur non per bella cucurri ? 
nunc pariter miseros caperent fors saeua sepulcri clausa duos ruptae subito telluris hiatu . 
dulcia consertis strinxissem pectora palmis miscuissemque simul corpus complexa mariti . 
dulce mori miseris : iterum comes ire per umbras atque utinam fatis cupidae licuisset amanti ! 
ah miserande , iaces aeternum clausus harena , quem gentes tremuere ferae . 
uirtutis adegit causa mori . 
quidnam populo fugiente redire solus et innumeras uoluisti pellere turmas , heu nimium confise tui quo uersa recurram quoue ruam ? 
auxilium cuius captiua rogabo ? 
tu miserae requies , tecum transire profundum non timui secura mei , cum feruidus Auster iactasset trepidas fluctu surgente carinas . 
te sine per diras potero remeare procellas , infelix coniunx , tanto uiduata marito ? 
o mihi si medios rupissent prospera luctus fata trahente die , tantos nec ferre labores passa diu mors saeua foret , sed sorte recenti manibus ore mei fruerer sociata Iohannis . 
" Sidoniam tantis implebat luctibus urbem cum lacrimis miseranda gemens : ululatibus augent ardua tecta sonos . 
cunctorum lumina salsos effundunt fontes , gemitus pia pectora rumpunt . 
at pater alternans Athanasius ordine curas , sollicitus rerum patriaeque suaeque salutis , agmina cuncta mouet latis incedere campis et forti properare duci . 
ueneranda senectus euigilanter agit populos : reuerentia tanti pulsat amorque uiri . 
grauitas seniumque laborque uerbaque blanda iuuant tristes mulcentia mentes . 
ergo tot impensas genitor tunc ire iubebat et socios urgebat agens , fortique magistro consilium gratus senior mandabat amicum . 
nec non egregius dispensans omnia Petrus , ceu foret ille senex , magno mandata parenti ferre iubet celeres iterumque referre ministros . 
quam , reuerende puer , Libyen cum patre tueri an patris pietas animum mouet ! 
hoc ego quidquid esse putem dicam ueratus mirabile signum est , has puer ut tenero discernas pectore curas . 
iam gentes rumore tuo pauitantque tremuntque deficiuntque metu , palmis oculisque timorem audito parui signantes nomine Petri . 
at famuli pariter cura praestantius omni pro rebus magnoque laborant magistro , pellentes dubias exire in proelia turmas , hortanturque uiros flectuntque mouentque docendo . 
hic prece nunc socios , asper nunc increpat ille . 
odit amare moras angusto in tempore ciuis . 
quippe dolor pietasque uirum magnique Iohannis pulsat amor mentes . 
placidos modo pectore uultus uersat et absentes animis auditque uidetque sollicitus , dominumque rogat pro nomine tanti proque salute ducis . 
pauitat secumque uolutat , atque animis tam dura putans pia corda fatigat , quo pater ille modo , quo nunc Ricinarius una . 
scilicet infando tristantur pectora casu . 
ardet adire uiam , dilectas cernere turmas , oscula uel plantis optans libanda magistri , cunctaque disponit cura bene cautus in omni . 
plaustra gemunt onerata uiis altisque camelis feruet iter : ferrum resonantia concutit aera . 
omnia per latos conuectant horrea campos armaque multa uiris more expendenda Latinis . 
iamque duces hinc inde ruunt fortesque tribuni uictricesque ferunt aquilas atque agmina densant . 
mittitur et sollers geminas componere partes Stephanides iuuenis discreta mente Iohannes . 
namque inter sese duri iam semina belli saeuus Ifisdaias et fidus Cusina iunctis tunc habuere odiis . 
bellum iam corda futurum coeperat alterno succendere barbara motu , inuidia geminante iras . 
hunc ergo magister inter utrumque iubet placidam componere pacem et sedare uiros ipsasque arcessere gentes subsidio rerum . 
nec duras flectere mentes aut animos alius posset placare feroces . 
hic poterat rabidas uerbis mansuescere tigres atque feros facili mulcens sermone leones serpentumque malum dictis arcere uenenum . 
distulit ille tamen alterna parte furentes compressitque nefas et pactum gentibus auxit arte noua . 
quos saepe metus , quos ille labores inter utrumque tulit , tantas dum flecteret iras ! 
pro patria libuit tot saeua pericula ferre . 
composuit gentes pariterque ad proelia mouit . 
conuenit ergo fremens , uariis ornatus in armis , innumerasque acies Maurorum in proelia ductor Cusina fidus agit . 
commotis omnia cannis arua gemunt : solidant latos uestigia campos . 
ille duces proprios triginta fortior armat : et quamuis numero milleni quemque sequantur , Romanis gaudet sese tamen esse magister militibus medium , quos princeps maximus orbis ipse dedit pacis socios pugnaeque ministros . 
illis fretus erat gentesque et bella domabat . 
uenit Ifisdaias centum cum milibus ardens , Arsuris et latos impleuit tarua campos : sed numerus uirtute minor . 
tamen ornat in armis , hostiles acies uisu terrente , per hostes proelia dum miscet densis asperrima telis . 
auxiliumque dedit rebus famulatus Iaudas , cum nato comites bis senis milibus armans . 
omnia castra simul praefectus Bezina ducit conueniens agrosque suis pecuaribus implet . 
ductor ut innumeris firmauit robora turmis , signa mouet gentesque feras diffundit ut amnes , proelia dura petens . 
campis Mammensibus Austur rustica funereis sternebat corpora telis , Byzacii partem rapiens praedamque secundam . 
Antalas rursus proprium tunc iunxerat agmen partibus aduersis seseque in bella ferebat . 
nuntia pinnatis uentos transuerberat alis , Syrtica castra petens , uenientis fama magistri . 
cuncta per ora uolat . 
tumidos modo territat hostes aspera uerba canens , tantasque ad proelia gentes praesidio uenisse ducis ; modo concitat iras , dum ferus imbelles Antalas esse cateruas Maurorum , signis qui se iunxere Latinis , arte refert solita . 
Carcasan obuius ire tunc uoluit feruens . 
reuocat Guenfeius hostis consiliis uerbisque docens . 
haec insuper addit : " uincere si quaeris Romanos , maxime rector , accipe dicta libens , quae sint peragenda , salutis . 
non opus est istis committere proelia terris . 
fortis adhuc miles nullis concussus et asper exitiis per bella furit . 
nec Marte furentes ferre quibus populis poteris nec stare Latinis ante famem . 
sed castra moue retroque fugaces finge uias . 
sequitur nostras exercitus ingens quippe fugas . 
quaecumque uirent , attriuimus arua . 
ast illi nihil inuenient . 
aut spargitur hostis aut fame deficiet . 
fera tunc si proelia temptes , uictor eris uictosque fames ferrumque necabit . 
" consilium infelix placuit , fossasque leuauit . 
insequitur fortis fugientia castra magister , ingeminans iter omne suum . 
iam proximus hosti proelia temptabat iunctis committere signis . 
sed quia ductori necdum concesserat horam , distulit arma deus melioribus apta triumphis . 
namque per extensos pergebant agmina campos , puluis et aduersi apparebat certius hostis haud procul esse uiris . 
uirtus crescebat acerbis mentibus et pugnam iam iam temptare parabant , cum subito calefacta dies . 
nam Phoebus anhelis altior ibat equis , medio libratus in axe , uindicat umbra duas breuior quo tempore plantas . 
Africus igniuomus terras exurere flabris incipit et populi uires furiasque resoluit . 
flamine cuncta rigent igniti corpora uenti : aret lingua uiris , facies rubet , altus anhelat pectora pulmo ciens mittitque e naribus ignem . 
aspera subtracta feruescunt ora saliua et furit exustus siccis in faucibus ardor . 
omnis ab internis umor fluit anxius extis perfunditque cutem , quem mox exsiccat iniquus aeris ipse calor tepidumque a corpore sumit . 
uidit ut hoc ductor , dilato Marte Iohannes castra super dulces posuit sitientia fontes . 
confluit ad gelidas ardens exercitus undas , incumbuntque siti . 
quo more canalibus horti innumerae densantur apes , cum sole sub alto iam sese e pastu referunt riuoque fluenti mellificum bibit agmen aquas : sic igne perustum per ripas ruit omne genus . 
non frena retardant cornipedes domitos , non quae super ora camelos uincula rara tenent . 
mixtum genus omne bibebat undiuagos latices . 
ardent sitiuntque bibentes . 
hic genibus fixis , manibus bibit ille cauatis , pronus aquas alius lambit de flumine lingua . 
ille cadum potans , pateram tenet alter et urnam . 
flumina iam minuunt . 
ipsis impressat harenis belliger ora , super foedant quas saepe mouendo quadrupedes , mixtasque fimo nec respuit undas turba siti feruens : miseros sic flatus agebat . 
Syrtica castra tamen , nimio turbata pauore , saeua sub alternis urebat flamma periclis . 
namque super uento grauior timor ipse fatigans ingeminansque sitim gentes pellebat amaras ire procul : retinet sed uictos Africus igne impediens populos . 
captiuos comprimit Afros horrida mors . 
miseros praedo urget , flamma retardat , lancea terga ferit miserorum , pectora turbat Africus igne calens . 
campis prostrata cadebat turba gemens : moritur uariis per deuia fatis . 
hic uenti flammis , hic saeui uulnere ferri , hic ab utroque cadit : gladiis nam corpora fundunt halitus in summo tenuis quibus ore remansit . 
iam grauior flatus ueniens Maurusia turbat corpora , morte premens . 
mixti per prata cadebant fessi quadrupedes : uitam sors saeua negabat . 
sed tamen infensas urgens timor ire cateruas per deserta iubet . 
nec iam sua castra locare permittit terror , sed longas pellit ad oras Massylas gentes . 
bis quinis Africus ingens auxerat igniuagis exurens cuncta procellis : tot fugiens hostes acies inimica diebus se procul a fessis posuit terrore Latinis . 
ductoris iussu hostes explorare tribunus Caecilides numero pariter comitante feroci uectorum egreditur , quibus hic uirtute placebat . 
forma uiri magno fuerat iam nota magistro , non minor Herculeis prosternens uiribus hostes . 
hic leuitate celer , nimia uirtute tremendus , consilio maturus erat . 
Maurusia quamquam obsidione uias gens aspera clauserat omnes , ille tamen melior cautis percusserat armis saepe feras gentes . 
tremuit prostratus Ilaguas Marte uirum , tremuit Frexes et Naffur anhelus . 
Uandalicae gentis timuit hunc ille tyrannus , diligit hunc fortem nimium pater ipse magister . 
ipse laborantem propriis prospexit in armis saepe uirum : captos suscepit Marte rebelles illius e manibus . 
nouit Romana iuuentus fortia facta uiri , tantis gauisa tropaeis . 
ergo missus abit . 
Iunci populator iniquus arua tenens uicina mari , securus et errans omnia summissis urebat praedia flammis . 
ceperat ille suas noctis per opaca latebras , sollicitaeque celer successit moenibus urbis hostes per medios : tanta est fiducia ferri . 
non ignota cano . 
timuit non ille periclum pro patria superare sua . 
sic iussa magistri perficere et tantos potuit sufferre labores . 
ingreditur portas , hostis secreta requirit , circuit hostiles digressus in ordine fossas , cognoscitque locos per amica silentia lustrans . 
hinc redit ad socios : magnum petit inde magistrum . 
iamque per innumeras euaserat ipse cateruas praedonum impauidus . 
postquam tentoria longe Marmaridum uidit saeuaeque pericula gentis non super esse suis , et passim comperit hostes deuastare locos , animus consurgit in iram , et sociis sic orsus ait : " si dicta feremus sola duci , non plena fides est . 
nam loca tantum quae teneant fossae , cuncti nos scire fatemur . 
consilium gentis summo perferre magistro utilitas haec rebus erit perfecta Latinis . 
tempus adest , socii : rarus iam rapiamus ab hoste , dum locus est , qui cuncta duci manifesta resoluant Carcasan arcana sui . 
" nec plura locuto obuius ecce uenit Uarinnus , belliger ille terribilis quondam , tristi stipante caterua . 
hic pinnatus erat , non quem lacerauerat ante ensipotens Solumuth . 
generis tamen asper uterque sanguine proximior sese per bella ferebat . 
hunc ubi prospiciens contra Liberatus euntem uidit et erectis temptantem proelia dextris , irruit ipse prior turmasque inuadit equestres . 
inde ferum Ueuman ualido per pectora pilo transadigit , Marzinque neci nigrumque Lamaldan et Zeias dedit ense graui , fortemque Tifilan et Burcanta Nathunque ferit Sarzunque Tilinque ensiferumque Nican : comites quis mittit ad umbras terribilem Masan et uibrantem missile Dextrum . 
audacem Petrus Tafaran confixerat hasta , quem petit infensis luctantem Iammada telis . 
hunc tamen exceptum Petrus mucrone peremit , uerticis alta rotans truncatis tempora uenis . 
Stephanus Altisan , Tarah ferit ense Iugurtam , Muriferum Priscus Ielidassenque Carosus , Siluutis Zembrum , Grorgius inficit Auspur , uulnere perfodiens contortae cuspidis inguen . 
uicta phalanx uersum dederat Maurusia dorsum : uictorum sequitur pubes ueloxque tribunus . 
surgit ad aethereos nubes densissima campos , puluere facta fugae . 
duro sonat ungula cornu et latet aspersis campus coopertus harenis . 
cornipedum fodiens densis calcaribus armos hostis uterque uolat . 
sequitur tunc agmina puluis significatque uias . 
dirupto carcere uentus non aliter teneras flatu conuoluit harenas , cum tumidus Boreas , Scythica iam liber ab aula , perfurit in campos : turbo uolat horridus ante contortus uirtute Noti gyroque coactus uerrit harenosas conturbans aequora terras . 
iamque secutus erat miles fugitiua per agros agmina Marte furens , bellatricesque cateruas spargebat tepido fundens per gramina ferro . 
despicit ipse tamen dedignaturque tribunus sternere caede uiros , uiuos sed prendere certans ueloci uolitabat equo , pilumque retorquens grandia percussis iactabat corpora membris . 
quattuor electos rapiens ex agmine Mauros uinxit et implicitis praestrinxit bracchia nodis seruauitque uiros , magno secreta magistro qui referant linguisque suis arcana resoluant . 
Uarinnum prensis rapuit uirtute capillis et suspendit equo . 
tremuit dextraque pependit infelix Nasamon . 
quem protinus ille remissum strauit humi ueloxque super fera pectora sedit , descendens leuitate sua , tortisque lacertis aspera per geminas substrinxit uincula palmas . 
ducitur hinc uictus , manibus post terga reuinctis , cum sociis Uarinnus atrox , uultuque remisso ductoris stetit ante pedes . 
tunc omnis in illum turba coit currens studio Romana tuendi Massylique duces , cupidi condiscere causas et quae sit manifesta fides . 
uictorque referre Caecilides sic iussus ait : " tua maxima seruans optime iussa ducum , Christo pugnante cucurri per medios hostes et castra feralia uidi , quae fixere uiri miseris Iuncensibus aruis . 
ingressus trepidam bellis cingentibus urbem condolui . 
illic magna tamen miracula uidi : namque iacent nullis circumdata moenia muris , praesidio munita dei . 
non turribus illam ardua pinnati defendunt culmina tecti . 
mansuescit gentes uerbi uirtute sacerdos : sic parat indociles caelestis gratia mentes . 
ille potest monitis rabidos lenire leones et placare feras . 
mansuescunt corda luporum atque auidis teneros non laedunt morsibus agnos . 
hortaturque simul iubeas properare sequendo , proelia Romanis confidens prospera rebus , si uenias . 
lacrimis non desinet ille precando pro populis armisque tuis castrisque Latinis , exorans iugiter nostros ut conterat hostes omnipotens humiletque sua uirtute superbos . 
hos ego digressus nimio sudore rebelles detinui , qui cuncta tibi secreta resoluant gentis iniqua suae doceantque ex ordine mentem . 
" finierat dictis quae gesserat acta tribunus . 
at ductor uinctos iam dudum lumine toruo despiciens iratus ait : " qui mentibus ausus ? 
dicite , furciferi . 
quae uos sors dira coegit hinc Libycos bellis iterum remeare per agros et uetitas temptare uias solitisque rapinis Poenorum spoliare domos gentesque Latinas ? 
Carcasan uicisse putat ? 
quem tempore certo subiciet per bella deus uinctumque uidebit plebs Romana suis captiuatumque sub armis . 
ante tubam memora quis mentem terror adegit insidiis , uestrosque dolos fraudesque tuorum . 
" tunc Nasamon pinnatus ait : " me cuncta fateri iussio dura premit . 
mortem licet ipsa minentur uerba mihi meritam , narrans tamen omnia dicam . 
Carcasan nostris dux est fortissimus armis . 
huius in auspicio nostri spes maxima regnist et manifesta manet . 
cecinit sic gentibus Ammon fatidicus nostris , donans per proelia Mauris Byzacii campos , Carcasan ire superbum per Libycos populos et pacem reddere mundo . 
Ammonis his dictis gentes Bellona coegit innumeras uestros iterum remeare per agros . 
ipse quidem ductor tecum committere pugnam iam uoluit . 
uertens animos Guenfeius hostis distulit arma uiri mentemque a Marte reflexit , consilio sed ualde graui . 
tu quippe fugaces quos populos nunc rere magis , non terror acerbus hos agitat uictiue pauent . 
ut uestra fatiget castra fames , finxere fugam , uobisque labores arte parant . 
gentes nostras ne crede fugaces , si ueniat princeps totumque exhauriat orbem se cum ad bella mouens . 
nec Maximianus apertas his potuit conferre manus , cum sceptra teneret Romani princeps populi uictorque per omnes Poenorum gentes bellis transiret acerbis . 
at modo , cum donet responsis certior Ammon prospera bella suis , Laguatan cedere suis aut fugisse putas ? 
uelles hoc , ductor acerbe . 
sed non sic tua fata uolent . 
" tunc uerba furentis indignans saeuire diu , sic ora resoluit : " ut magis hos nostros teneatis certius agros . 
" sic ait et quinque erectis iubet ordine lignis stipite suspendi morientum colla bicorni iussu praecipiti : celeres fecere ministri . 
postquam consilium ductor cognouit iniquum atque omnes patuere doli gentisque nefandae persensit crudele nefas , tunc cuncta reuoluens obtutu tacito mentis discurrit acumen per partes uarias , quae sint peragenda requirens . 
uincere quippe grauis melius sapientia gentes quam uirtus armata potest . 
moderamine iusto percenset uarias relegens celer ordine curas atque animo per cuncta uolat . 
sic praepes hirundo inquirens teneras pullis circumuolat escas : proximior terris uirides modo conspicit herbas itque reditque locis , ramos nunc arboris altae explorat , tacitis proscindit et aera pennis . 
tandem consilium pacata mente resedit et sociis sic ductor ait : " non uiribus audet Carcasan nostris fretus concurrere telis , arte sed asper agit , Latias uexare cohortes et fugere inde parans . 
fugiat licet improbus astu , non tamen effugiet : tanta superabitur arte . 
castra locanda mihi mediis Iuncensibus aruis , quae modo raptor habet . 
si fors committere pugnam ausus erit mecum , planis fundetur in aruis : nam melius miles campis concurret apertis liber equo , pilo feriens uel harundinis ictu . 
sin fugitiua locis gens impia cesserit illis , litora praecipimus nullasque exire iubemus impensas terris . 
perient nihilominus hostes nec poterunt sufferre diu , gentesque nefandas concutiens obscena fames sine Marte necabit . 
at nos aequor alit , uenalia tempore certo cuncta ferens , Cereremque simul Bacchumque ministrat . 
castra mouete , uiri , comptisque incedite signis . 
" uix ea fatus erat : campos contexerat omnes altus eques lentusque pedes , rumpuntque per agros agmina densa uirum fremitusque increscit equorum . 
senserat hoc cautis Carcasan monitus alis Antalasque ferox . 
subito crepitante tumultu castra mouent . 
timidi planis consistere campis deseruere locos fossasque in montibus altis constituere metu et celsis cinxere camelis . 
litora Romanus densis exercitus armis occupat et latos implent tentoria campos , Massylique duces medios posuere Latinos . 
hinc atque hinc cunctos cannas fixere per agros atque omnes tenuere uias . 
tunc litore ab omni contrahit ipse rates portuque stare Larisco iussit et impensis socios gentesque leuauit dispensans per castra pater numerosque Iohannes . 
dum trahit ille dies digna fortissimus arte et gentes cruciare parat , consurgit oborta seditio , populosque furor per castra Latinos insanis urget stimulis . 
iam murmure crebro exacuunt dubias contra sua pectora mentes . 
pro dolor ! 
armatas reuocant in uiscera dextras quisque sibi propriisque parant ceruicibus enses . 
quis furor ille fuit , quo sic exarserat omnis funditus ipse suas Latiaris perdere miles tunc acies ? 
mentes miseras sors saeua trahebat . 
non metuis , Romane , ducem ? 
tot bella , tot hostes , quos circum fossas certum est posuisse , caueto . 
en Libyam per bella paras cum gentibus una uertere et infensis miseram petis , improbe , telis . 
heu pietas ! 
ubi sancta fides ? 
fors saeua laborat de manibus partos populis auferre triumphos . 
coeperat obliquo ductorem lumine miles respiciens iam dura loqui sociumque quietos exagitare animos auresque implere susurro . 
nec iam odiis posuere modum , sed uoce nefanda impia uerba ferunt . 
siluam uelut ignis adurit appositus primaeque mouent incendia flammae , cum tenuis scintilla leues succendere frondes incipit aut fragiles crepitant cum fomite culmi : fumum atrum primum paruamque exire fauillam saepe uides , mox se uacuas Uulcanus ad auras erigit et densos tedunt mala flamina colles : sic caeci mentes paulatim acuere furore , sic rupere minas : " quonam , miseranda iuuentus , hunc sequeris per bella ducem ? 
quo fessa trahuntur agmina ? 
quo rursus miseris mors saeua paratur ? 
heu , uiles animas uario discrimine fundit et merces non ulla datur . 
nos Marte cruento mortibus affecit : Romanus sanguis harenas proluit et mixto nigrescunt aequora tabo . 
nos sitis atque fames , flammis nos Africus ussit , et meritis non ullus honor . 
concurrite , ciues . 
saxa , faces , gladios , quidquid furor , ira ministrat , diripite : infando careat pars nostra labore morte ducis meriti . 
" diro sic castra tumultu exagitata fremunt atque impia murmura crescunt . 
contrahitur furibunda manus coetuque coacto exacuunt dubias feruoribus iras decernuntque nefas . 
clamor tentoria miscet horrificus , saeuis resonat clangoribus aether , non aliter dubiis quam ferret proelia fossis omnia conturbans Nasamon . 
ductoris ut aures contigit ille sonus , " quisnam crepitante tumultu exagitat mea castra furor , perquirite , " dixit " et celerem remouete gradum . 
" dux Tarasis ante egreditur trepidus rerum condiscere causas . 
ut strepitus sensit dubios murmurque uirorum , accessit placidis populos sedare loquelis . 
nec ducis hos facies nec uerba precantia flectunt nec Romanus honor : animis reuerentia cessit . 
ausi quin etiam lapides temptare minaces . 
urgebat sors saeua uiros fatumque futura morte premens miserosque dies suprema trahebat . 
uertitur ad dubium pedibus celer inde magistrum nuntius , et saeuas insani militis iras exarsisse ferens bellum ciuile repente ortum ait . 
infremuit ductor telumque uerendus corripuit , fossasque furens et castra reliquit egrediens uirtute sua , comitesque secuti atque duces et fida manus . 
tunc aggere celso constitit atque graui populos sic uoce furentes admonuit metuenda : " ferum me nempe putabas , miles , acerba furens ? 
si fas ciuilibus armis iusque datum est , en sum : propera , si bella uetari me pereunte putas , si Martis causa Iohannes . 
ciuibus haecne fides ? 
si sic Romana recessit ex animis pietas , certe iam gentibus istis bella geram . 
noster fortis semperque fidelis Cusina rebus erit , gentes comitesque ducesque . 
uos ignaua manus nostris discedite castris . 
uadite . 
iam ueniat commotis Cusina cannis : noster Ifisdaias propriis cum gentibus assit Bezinaque et uelox acies famulantis Iaudae . 
uix ea fatus erat : densis Maurusia signis agmina per latos ruperunt undique campos auxilio uentura ducis . 
tunc saeuior arma corripuit Romana manus , fossasque per omnes ferrati micuere uiri : nec torpor acerbas percussit mentes aut densus terruit hostis . 
hos tamen aspectus proprii terrorque magistri atque monens placido sapiens Ricinarius ore coeperat attonita restringere mente furores . 
deposuere minas : tristis discedit Erinys . 
paenituit furuisse uiros : summittere colla nunc humili cum uoce uolunt , non gentibus acti , sed rerum memores . 
mouit pietasque fidesque principis atque metus , grauitas uirtusque magistri et placidis reuocans Ricinarius agmina uerbis . 
praecipit alternas acies astare parumper pace sub ancipiti mandatque haec uerba Latinis : " cernite quot gentes rerum pia iussa sequantur , et pudeat uoluisse nefas . 
sin forte paratis aspera bella sequi mentemque implere malignam , dicite . 
cognoscam , quaenam suprema uoluntas uestra manet : socios saluem perdamne rebelles ? 
" nec minus ut Caesar medio impendente tumultu Romanos potuit uerbis terrere superbis : erubuit stupefacta phalanx , humilique magistrum sic pia uoce rogat : " paucos furor impius egit hoc sceleris temptare genus , quos iusta nocentes ultio rite manet . 
sontes sua poena sequatur : nos humiles ductoris eri praecepta sequemur . 
" has inter uoces auctores criminis insons turba trahit uinctosque duci pro crimine tanto tradidit et culpam deuota mente piauit . 
facta quies populis : sceleris uindicta nefandi composuit mentes . 
ductoris maior in omnes hinc gentes terror : sedato milite laetus ingreditur fossas . 
deuota mente fatentur nunc hilares socii dictis parere iubentis . 
ilicet inde iubet rauco stridentia cantu aera ciere acies . 
commotis litora signis deserit et campis posuit sua castra Catonis . 
Syrticus at raptor munitis tuta tenebat castra locis . 
sed dira fames iam coeperat omne Marmaridum turbare genus . 
pecuaria tantum sunt epulis , nam nulla Ceres . 
cognouit ut ingens Romani ductor populi , concludere gentes obsidione parans certis tunc signa diebus abstinuit siluisque acies exclusit iniquis . 
iamque dies alterque dies dilatus ab armis arte ducis . 
gentes dubias se credere campis efficit ipsa quies . 
certum putat esse pauorem infelix Nasamon : in planis ponere terris castra soluta iubet . 
nimium iam morte propinqua audaces animos et saeuas sumpserat iras . 
conuocat e mediis deducens agmina fossis consilium ductor . 
stetit aggere celsior ipse . 
tunc lecti uenere duces fortesque tribuni , atque suo ueniens condensus in agmine miles per numeros turmasque ruit , rebus que fidelis contrahitur Massyla manus sic mixta Latinis , ceu Romana ferox . 
cunctos amor ipse magistri terribilisque metus campis occurrere iussit unanimes : habitus gentes discernit utrasque . 
his tunicas ferrum , his , nudis de more lacertis , purpura picta dabat uario permixta colore . 
hos clipeus , hos caetra tegit . 
stat casside celsus miles et implicitae Maurus uelamine pallae : ast alius longos remouens a fronte capillos , missilibus nixus geminis et poplite flexo aut dura solidam defigens cuspide terram . 
quos ductor medius dictis affatur amicis : " Romani comites , fessae spes unica terrae , certa salus Libyae uestris nunc pendet in armis . 
iam bellum finire decet durosque labores : pugnandum est . 
" gauisae acies gentesque Latinae signa mouent . 
uox una fremit , populique ducesque Massylaeque manus magno cecinere fragore . 
promittunt animos curritque per agmina laeto murmure cuncta sonus . 
non sic agitata resultant aequora uenturos longe signantia uentos . 
sensit ut egregius populorum uota Iohannes , consilio meliore docet quae prima salutis causa fuit rebus que data est uictoria summis . 
ut fremitus pressit dextraque silentia iussit , attoniti siluere uiri , faciemque loquentis suspiciunt : animi iussis auresque parantur . 
affatur socios clara sic uoce magister : " haec , socii , transacta dies : nec crastina pugnae apta datur , domino quoniam sacrata per orbem est . 
quare agite , o proceres , Christo famulemur ouantes . 
praesidium lacrimis humiles oremus ab illo , et ueniet , confido , citum : gentesque malignas confringet uirtute deus nostrosque labores respiciet nostrisque dabit noua gaudia rebus . 
ast ubi perfectis caelestia munera sacris obtulerit domino uenerandus rite sacerdos uotaque Romanus persoluerit ordine miles , ponemus mensas . 
ne longe pascite campis quadrupedes , epulis quoniam de more receptis castra mouere placet , non tristia mittere bella , sed tantum properare locis , ut luce sequenti , mox primo mundum consurgens margine Phoebus flammiuomis continget equis , committere pugnam uicinis liceat feruenti caede Lataris . 
nec longum quassabit iter , sonipesque pedesque fortis erit , gentesque feras uirtute necabit . 
" assurgunt clamore uiri plauduntque fauentque exultantque animis . 
redeunt in castra cohortes . 
nec minus et Nasamon diuersa in parte rebellis , consilium infandi faciens pro tempore belli , impia cognatae contraxerat agmina turbae , atque alias Libyam bellis quas scindere gentes compulerat praedonis amor sortisque nefandae extrema iam morte dies . 
Guenfeius una , aspera bella ciens , animo consulta reuoluit , impatiens differre diu . 
tamen ordine primus Carcasan sic orsus ait : " uicina Iohannis castra premunt et saeua fames iam comprimit omnes . 
gentibus una salus celerem committere pugnam , dum solidae uires membrorum robore constant . 
nam pecudum spes sola epulis et lymphiger amnis sustentat suprema uiros . 
iam farris ab omni defecit Nasamone genus . 
memorare Lyaeum non opus est : iuuat unda fluens . 
si uincimus hostes , omnia Maurus habet , prostrato milite castra diripiens tot plena bonis . 
immota manebunt securo responsa mihi , quae corniger Ammon sorte dedit , Latias bello superare cateruas . 
" " crastina festa dies populo peragenda Latino est " excipit Autiliten . 
" Romanus proelia miles nulla pauet solitis sacris . 
tunc arma mouere nostra iube . 
incomptos subito rumpamus in hostes , dum medio calet hora die , dum cuncta sub umbris corpora fessa iacent nimio lassata calore . 
praeterea geminas tantum rescindere fossas est uirtutis opus . 
duri primum ipsa Iohannis castra tene , densasque simul fortesque cohortes audacesque duces collectis elige signis , et Latias sic posce manus . 
ibi sanguine multo certandum est . 
reliquas acies , quo castra nefandus Cusina ductor habet , condensas Guarsana ducat . 
hic quoque certa manus Romani militis ardet . 
est etiam dux ipse ferox , disperdere gentes Romana pro parte parans , dum plaudit honorum inflatus titulis , dum dicitur esse magister , dum consanguineus , genitus de matre Latina . 
hac sibi laude placens fortis fidusque uideri uult inimicus atrox . 
alios nec nominet hostes his uictis Nasamon : cuncti tua castra sequentur . 
sic dabitur nostris fortis uictoria signis . 
" consilio assensere uiri gentesque nefandae infremuere animis acuuntque in proelia mentes . 
condidit unda diem Oceano : nox atra secuta est . 
tunc Phoebus disiunxit equos , tunc Cynthia iunxit , dum renouat nostras uires . 
haec surgit ab undis , mergitur alter aquis . 
placidam per membra quietem accipit omne genus , dulcique impressa sopore cetera per campos fessis animalia membris somnus habebat iners , pecudes uariasque uolucres horribilesque feras gelidosque in litore pisces , cum uigil insomnem , flagrans iam Marte , Iohannes ducebat noctem cautoque in pectore sollers uoluebat magnas dispensans ordine curas . 
quem iuxta sapiens Ricinarius horrida bella pectore pensabat placido sensuque sagaci percurrens uarias relegebat in ordine causas . 
alternis animos releuabant uocibus ambo mutuaque ex oculis arcebat fabula somnos . 
o quotiens adiere pares dominumque potentem pro rerum , populi , Libyae propriaque salute cum lacrimis petiere diu ! 
nec fundit inanes tristis uterque preces . 
orantes uidit ab alta sede pater , terrarum orbem qui fulmine terret , et finem imposuit tanto per bella labori . 
Marmaridum interea nocturnis dedita sacris castra fremunt , statuuntque aras et inania poscunt numina . 
producunt pecudes altaria circum et fundunt miserum riuis per prata cruorem . 
hi mactant Gurzil , alii tibi , corniger Ammon ; hi Sinifere colunt , quem Mazax numina Martis accipit atque deum belli putat esse potentem , Mastiman alii . 
Maurorum hoc nomine gentes Taenarium dixere Iouem , cui sanguine multo humani generis mactatur uictima pesti . 
pro scelus infaustum ! 
gemitus miserabilis , auras undique concutiens , clamoribus aethera pulsat . 
imprimit hic ferrum iugulis et uocibus ipsum numen agit dubiasque uocans exire per umbras solis iter temptare iubet . 
tunc more profano diripiunt pecudum fibras et fata requirunt . 
presserat ista deus , surdumque ad carmina numen omne fuit : nulli retulit responsa sacerdos . 
Phoebus ab extremi resplendens margine caeli Oceani rumpebat aquas meliorque resurgens lumine fulgentes radios tendebat in orbem felici nascente die . 
iamque ordine certo Christicolae ueniunt populi , Romana iuuentus magnanimique duces signis comitantibus una . 
dux ubi distensis habuit tentoria uelis una cum primis media inter castra Iohannes , hic magnum statuit uelans altare sacerdos et solito sacris circumdedit undique peplis more patrum : instituuntque choros et dulcia psallunt carmina deflentes humili cum uoce ministri . 
ast ubi sacrati tetigit dux limina templi ingrediens , gemitus populi rupere dolentes . 
lumina confundunt lacrimis : uox undique caelos pulsat et infensis tot conscia pectora pugnis percutiunt . 
" delicta patrum dimitte , rogamus , nostraque , Christe " gemunt et tensis aethera palmis suspiciunt dominique sibi solacia poscunt . 
ipse inter primos , genibusque et corpore flexo , pro populo exorans motus pietate Iohannes ex oculis lacrimas fundebat fluminis instar , percutiensque suum geminato uerbere pectus talia uoce rogat : " mundi sator , unica rerum uita salusque , deus , terrae , maris , aetheris auctor omnipotens , caelum et terram uirtutibus implens undiuagumque salum uel quidquid gignitur orbe , aeraque et taetrum populi pallentis Auernum , imperium tu solus habes , tibi summa potestas et laus et regnum magnaeque potentia dextrae . 
respice iam tandem Romanos , respice , summe , atque pius succurre , pater , gentesque superbas frange , precor , uirtute tua : dominumque potentem te solum agnoscant populi , dum conteris hostes et saluas per bella tuos . 
nunc sculptile damnat omne genus , uerumque deum te , magne , fatemur . 
" haec memorans terras oculorum fonte rigabat compulsus pietate pater , Libyaeque periclum mente dolens rerumque graues populique labores . 
nec minus umectans iuxta Ricinarius ora luminibus fundebat aquas supplexque Latinis auxilium populis uultu maerente rogabat . 
magnanimique duces umecto pectore fletus ad caelum misere suos fortesque tribuni , atque omnes pariter lacrimosa uoce cohortes ante deum fudere preces . 
summusque sacerdos munera pro populis , onerans altare , Latinis obtulit atque aras lacrimarum fonte rigauit . 
tunc precibus placidis patrem benedixit honorans et solitas reddens Christo dedit ordine laudes . 
munus erat summi domino acceptabile caeli , sanctificans mundansque simul genus omne Latinum . 
adiungens ducibus " fortis Putzintule , " dixit " cum numeris signisque tuis , quo Cusina fidus signa tenet , propera . 
pariter tu , Geisirith ingens , iunge uiro socios : dignum releuare fideles . 
at tu contractis iuuenum modo , Sinduit , armis , fortis Ifisdaias ubi gentem et signa locarit , Romanas coniunge acies . 
tibi proximus ille Fronimuth acer erit numerosque et signa iuuabit . 
" imperat ille uiris : et iam sua quisque secutus signa per extensos acies construxerat agros miles , et hostiles properabant undique turmae . 
primaque Marmaridum clipeatis agmina campis cum magno clamore ruunt hastasque reductis mittere temptantes uibrant in bella lacertis . 
Zabeas hic , hic Bruten erat , quos deinde secuti mille duces . 
celsum subtexens lancea caelum densa uolat : clipeis uenientia uulnera uitant . 
militis aera gemunt . 
inter tot tela furentum Romano nullum maculatum est sanguine ferrum . 
primus init Martem fortissimus ipse Iohannes hastam concutiens mediosque irrumpit in hostes et ferit aduersi conto caua pectora Sasfi . 
ille cadit reuolutus equo , fluuiumque cruoris dat specus irruptum siccasque infundit harenas . 
protinus Ifnaten sequitur , quem cuspide longa auersum post terga ferit , qua spina sedentis colligat incuruas nodorum robore costas . 
ossibus haerentem recipit dum feruidus hastam luctaturque diu ducens , uenit ecce superbus Mirmidonis tremulumque intentat mittere telum . 
ille tamen rapiens morientis missile torsit , conixus uirtute sua , mediumque per hostem transadigit tetigitque nouo praecordia ligno . 
arduus ingenti Tameneum perculit hasta et deiecit equo . 
Narti rapit ense sinistram cum clipeo , iugulumque premit mucrone Samasci , colla secat Fileti , transuerberat ilia Palmi , per faciem Calamena ferit naresque genasque dentibus infractis ferro rapit : horrida quassant membra solum et uasta gemuerunt arua ruina . 
nec procul aduersum pilo ferit obuius Ancum , et calido figit Manti mox pectora ferro , Mastumaeque latus transuersam compulit hastam per geminum uirtute fremens , Salpinque supinum sternit humi conto : morientem desuper hostem percutit acer equo . 
nigro de corpore sanguis emicat alta petens calidasque irrorat harenas . 
ocius Autiseran sequitur , quem cuspide fixum impellens deiecit humi , Caggunque Taninque Altifatanque necat pectusque impressit Anesti . 
mucrone Autufadin iugulat piloque superbum conserit Ontisiren . 
Canapi caput ense rotauit et rigido Tubian strauit per gramina ferro . 
compulsat post terga acies Nasamonis iniqui . 
has sequitur Romanus eques fortesque tribuni armigerique ducis : medius uolat ipse magister . 
inuadunt turbantque uiri fugitiua per agros agmina Marmaridum , mactant sternuntque premuntque . 
hinc redit expulsus Nasamon atque agmine facto , Cusina qua proprias permixto milite turmas signaque fida regit , cuneum facit . 
obuius ille ire parans dictis iuuenes affatur amicis : " Romani comites et gens o nostra fidelis , nunc fortes monstrate animos uiresque fidemque . 
Laguatan sufferte minas : nec terreat hostis uos ueniens . 
iam uictor adest , en , cuncta Iohannes signa mouens Romana simul . 
uos ite per hostes . 
dum ueniet , laudet fortes rebus que fideles . 
nota uiri uirtus : oculis placuisse magistri laus uobis o quanta , uiri . 
" sic Cusina mentes incendens dubias socios ad bella coegit irarumque simul per cunctos semina fudit . 
moti animi pro laude uiris . 
fortissima campis irrupit Romana manus mixtusque Latinis Maurus eques , densosque uolat dux ipse per hostes militibus medius feruens , fortesque tribuni arma Latina ferunt . 
Nasamonum more cateruas excipiunt hastasque parant et spicula tendunt . 
aspera tunc primis miscentur proelia turmis . 
it clamor caelo , puluis simul aethera complet obscurans cum sole diem . 
subtexitur aer missilibus densis neruoque uolatile ferrum spargitur et crebris discurrit lancea nimbis . 
corpora pars , pars arua capit : feriuntque caduntque hinc atque hinc gentes . 
magna uirtute premebant Marmaridae : sed spes uenientis fida magistri sola ducem comitesque simul populosque leuauit . 
ductor ut agnouit fama uolitante Iohannes Cusina quod fidus camporum in parte prematur Marte graui ualidoque armorum pondere nutet , talibus ipse suos uerbis accendit in hostes : " Romanum imperium , gentes quascumque fideles subiectasque uidet , ciues putat esse Latinos . 
hac pietate placens totum sibi subdidit orbem , dum releuat uirtute humiles humilatque rebelles . 
Cusina bella gerit , nostris fidissimus armis , Marte sub ancipiti : quem si non laeserit hostis , nomen erit nostrae mansurum in saecula famae . 
cernatur Romana fides uirtusque laborque . 
eia agite , o iuuenes , tanto in discrimine Martis auxilio releuate uirum gentesque superbas deicite et uestros , socii , saluate clientes . 
" sic ait , et motis ruperunt agmina signis . 
terga dabat iam fida manus Maurusia campis , Laguatan iam uictor erat . 
Putzintulus una Cusinaque et uictis cedebat Geisirith armis . 
respiciunt subito uenientis signa Iohannis percipiuntque animos et mollia colla retorquent alipedum : celeres pugnam uirtute reposcunt . 
acer in aduersos feruens Putzintulus hostes ante uolat rupitque prior . 
tunc sternit Imastan uulnere confossum ualido , fortemque Nifaten ense ferit nigrique secat fera colla Mamonis . 
diuidit aduersi ferro caput obuius Irti , sanguis et immixto perfundit membra cerebro . 
proximus infensi ueniens per guttur Amanti transadigit ualidum letali uulnere telum . 
uocis iter clausit : fluitans cruor inde per ora per geminumque micat subducta cuspide uulnus . 
hunc procul ardentem media inter tela suorum Ifuracum uidere duces : tunc agmine facto aduersum pariter ferrum tot milia torquent quisque suum . 
clipeo uenientes suscipit hastas . 
uulnera nulla pauens loricam tempserat ille , confisus uirtute sua . 
dum lancea circum densa uolat , dirum sentit sub pectore ferrum dux , heu , magnanimus . 
nec fractus uulnere tanto sic socios hortatur ouans : " uictoria , ciues , uestra manet . 
pugnate , uiri , gentesque nefandas inferiis mactate meis . 
si uincitis hostes , tum uideo , tum uiuo magis , gaudensque per umbras Laguatan gentes propriis aptabo triumphis . 
at uos incolumes uno minus ardua celsis excipiet portis summo Carthago triumpho . 
" talia dicentem comites iam uulnere fessum suscipiunt hilaremque animis in castra reponunt . 
hic socius Deciis infernas ibat ad umbras felix morte sua . 
nomen post bella beatum semper erit semperque manet memorabile letum , dum fera bella legent aeuo ueniente minores . 
at Romana manus iussu ducis horrida turbans agmina per cunctos fertur , cornuque reflexo stridula raucisonis compellit spicula neruis : condensos ueluti fundunt caua nubila nimbos grandinis et latos destringunt culta per agros : sternitur alta seges , uiridis nec pampinus uuas uindicat ipse suas , arbor nec densior ulla defendit teneros foliorum tegmine ramos . 
horrida tum neruis uolitans pulsatur harundo , uulnera certa ferens : nullum sine sanguine telum corruit aut campo uolucres cecidere sagittae . 
nunc fortis sonipes , densus nunc sternitur hostis : omne rubet tepidum Massylo sanguine ferrum . 
succedit pilata manus , cunctosque per agros corpora felici sternebant caede tribuni . 
militis arma calent : nullum est sine sanguine Mauro Romani ferrum populi . 
dolor excutit iras . 
quis tot acerba ducum dederant quae funera campis , quis uarias mortes aut dictis explicet hostes prostratos captosque ferens , quosque ipse magister deiecit uirtute uiros ? 
sine nomine plebes Marmaridae periere simul . 
sed carmine paucos e multis signabo meo , quos fama priores attulit ad cunctas uolitans ex hostibus aures . 
armipotens , hostes cernens obstare , Iohannes irruit in densas acies turmasque rebelles letifero mucrone secat , ceu messor acuta falce metit segetes maturo tempore sollers : et modo cum teneris culmos compressat aristis laeua manus , nunc dextra secat , nunc fune tenaci colligat innumeros gaudens per rura maniplos . 
Syrticus Altilimas ductoris uulnere uictus corruit , execto fusus per gramina collo . 
tunc Alacanza ruit magnum pinnatus in hostem missile uibrato , conturbans calce frequenti celsum cornipedem : sed nil conterritus ille amputat ense caput . 
truncum uidere cadentem lumina fessa suum : morientis lingua loquelam rumpere non potuit , sonuit tamen . 
inde furentem deicit Esputredan Tamatoniumque , Iugurtam congressus uirtute premit Tursumque trucidat . 
Audilimanis equum retro ferit : horrida neruos ossaque dura pedum secuerunt uulnera ferri . 
uoluitur in tergum sonipes , nec corpore toto : nam celsos necdum terrae summiserat armos . 
fortis adhuc rectaque ferus ceruice laborat : surgere pertemptans dominum deturbat harenae . 
uulnera congeminans uictor per membra Iohannes uenit in obnixum stricto mucrone uerendus , ( en tumidum ) frontemque quatit . 
tunc aspera ferrum sanguine confuso permiscuit ossa cerebro . 
hastam deinde tenens campo uolat . 
horrida Flacci perfodit hic minitans transacto pectora pilo tergaque dura uiri . 
sanguis per uulnus utrumque emicat et calidae perfundit gramina terrae . 
celsior aduersi conto fodit ardua membra Cernisai trepidique celer praecordia Derci . 
tunc mucrone latus Grachi ferit , inde Minisae colla metit saeuumque secat per tempora Cutin . 
uiuentem Camalum pressit : rapit ipse capillis captiuumque trahit , propriis quem deinde ministris tradidit , atque alias sequitur per deuia turmas . 
Labbas infenso torquens hastile lacerto nisus magnanimum telo temptare magistrum : sed postquam uires ueniens persensit iniquas , infelix ueniam summissa uoce rogabat : " ossa per Euantis digno bene compta sepulcro , quae talem genuere uirum , per maxima Petri facta futura tui , cuius iam fama per hostes tanta uolat gentesque feras et regna fatigat , perque tuae uirtutis opus , quo uictus Ilaguas , huic animae concede , precor , post crimina uitam meque tuis , uictor , serua post bella triumphis . 
nam tali seruire iuuat . 
" qua uoce reflexus uulnera continuit : uelox tamen illigat ambos post tergum implicitos mordaci fune lacertos . 
mitis in immitem Ricinarius irruit Urtanc perque uiri pectus rigidam celer impulit hastam . 
corruit ante pedes , belli pars magna nefandi , magni animi iuuenis , numquam placabilis Urtanc , atque solum diro foedauit sanguine . 
Meilan deinde petit ualida quem cuspide uictor deicit impulsum tepidaeque infigit harenae . 
fulmineo caput ense metens obtruncat Alantas et nigrum Sacoma ferit . 
per prata cadentem horruit acer equus mollemque obtriuit harenam ungula pressa metu , uoluitque in terga redire . 
sed leuis excusso Ricinarius alta flagello ilia concutiens latis pauidum impulit ire cornipedem campis . 
ui postquam corpus ademptum transiit impulsus sonipes , tunc Marte secundo funera conuoluens et telis Syrtica miscens agmina per latos uolitabat feruidus agros . 
tunc celerem prosternit Afun fortemque Nicandrum , asperaque infixo geminauit uulnera Sucro . 
inde necat Tanadum fortemque sternit Erancun , ense ferit Tinudum piloque infigit Enipten . 
Bulmitzis Tumudan conto premit , inde Licurdan fortis agit campis : telum per terga rebellis , per fibras pariter discurrens pectora rupit . 
celsus equo fidens fertur super agmina Succur . 
hunc Solumuth sequitur . 
quem dum non prendere posset , fraxineam torquens per campos eminus hastam alipedis ualido transuerberat ilia ferro : uulnere quo uictus sonipes grauitate ruinae confregit dominum . 
belli sine uulnere Succur infelicem animam Stygias transmisit ad umbras . 
non illum saluauit equus leuitate per hostes , quo sibi fisus erat , nec fractum conscia uirtus eripuit fatis aut sacro numine Gurzil . 
armiger ense caput ductoris nomine Uarti amputat ex umeris , palineque astit enerdi mee tiluzant Dorotis ferro necat execuit cornipedem Anzatal tum currens Fastita fixit missile contorto . 
fugit ilico mille per hostes permixtusque suis Carcasan , tanta concussus caede suorum , per medios hostes ductoris signa retorsit milia multa trahens . 
uenientem uidit heros magnanimus . 
felicia tela Iohannis armigeri rapit ipse manu piloque superbus irruit aduersumque petit per uulnera pectus et ferit intrepidus . 
sanguis per tela cucurrit uulnere summa fluens uestesque aspergit eriles . 
extemplo turbatae acies pereunte tyranno Marmaridum petiere fugam . 
iam nullus in hostem contorsit telum , sed laxis fertur habenis currere compulsus sonipes . 
nec fidere castris iam potuit Nasamon : latos moriturus in agros currit eques mixtusque pedes . 
Romana sequuntur signa ducesque simul , numeri fortesque tribuni : et laetus pariter felici Marte Iohannes ante uolat densas sternens per prata cateruas . 
planus erat campus , liber quo currere posset miles et infensas telis effundere turmas . 
inuadunt mactantque uiri gentilia passim corpora Marmaridum . 
poenas dat uictus Ilaguas Ifuracumque acies et mixto Naffure Frexes . 
dant animas gladiis . 
Romani militis ira ey p l condun per ramosque sedent . 
ibi feruidus in ceu uenator , aues uisco qui fallit et arte . 
