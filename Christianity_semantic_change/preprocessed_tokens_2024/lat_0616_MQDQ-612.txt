Tu forte in lucis lentus uaga carmina gignis Argutosque inter latices et musica flabra Pierio liquidam perfundis nectare mentem . 
At nos congeries obnubit turbida rerum Ferrataeque premunt milleno milite curae , Legicrepae tundunt , latrant fora , classica turbant ; Et trans Oceanum ferimur porro usque niuosus Cum teneat Uasco nec parcat Cantaber horrens . 
En quibus indicas , ut crinem frondea Phoebi Succingant hederaue comas augustius umbrent ! 
En quos flammantem iubeas uolitare per aethram ! 
Quin mage pernicies aquilas uis pigra elefantum Praecurret uolucremque pigens testudo molossum , Quam nos rorifluam sectemur carmine lunam . 
His tamen , incuruus per pondera terrea nitens , Dicam , cur fesso liuescat circulus orbe Purpureumque iubar niuei cur tabeat oris . 
Non illam ( ut populi credunt ) nigrantibus antris Infernas ululans mulier praedira sub umbras Detrahit altiuago e speculo , nec carmine uicta Uel rore Stygis aut herbis terrae aericrepantem Uincibilemque petit clangorem ( quippe per aethram , Qua citimus limes dispescit turbida puris , Inuiolata meat ) ; sed uasto corpore tellus ( Quae medium tenet ima polum ) dum lumina fratris Detinet umbriferis metis , tum sidere casso Pallescit , teres umbra rotae dum transeat himen Aggerei uelox cumuli speculoque rotanti Fraternas reparet per caelum libera flammas . 
Sed quia mira putas , cur , cum uis maxima solis Bis nouies maior clueat quam terreus orbis , Non circumcingat terrestres lumine metas , Sume ratum rationis opus . 
Namque aspice Phoebum , Quam sublimis eat conuexa per aurea mundi Quamque humilem terram collustret cursibus altis : Hic ingens , utcumque libet , cum desuper ignes Sparserit , obliquo uel cum radiauerit axe , In terram radii franguntur . 
cetera solis Lumina , qua maior iaculis radiantibus exit , Nil obstante globo tendunt per inania uasta , Donec pyramidis peragat uicta umbra cacumen . 
Per quam cum Phoebe gelidos agit uda iugales , Infima uicinis nonnumquam decolor umbris Fratre caret uacuoque exsanguis deficit ore . 
Cur autem sola spolietur lumine luna , Nil uero mirum est . 
quippe illam lucis egentem Lux aliena fouet ; quam cum pars proxima metae Inuidet , expectat radios male caerula fratris . 
At chorus astrorum reliquus non tangitur umbris , Et proprium cunctis iubar est , nec sole rubescunt . 
Sed sudus radiis astralibus impete celso Porro ultra solem rapitur cum uertice caeli . 
Iam cur semenstri non semper palleat orbe , Inflexi praestant oblico tramite cursus . 
Namque uagans errore rato cum deuia tortos Colligit anfractus , metam sol eminus exit Intorquetque peplum noctis radiatque sororem . 
Haec eadem ratio est , subitis ubi frangitur umbris Augusti solis rutilum iubar , indiga lucis Quando inter terram et solem rota corporis almi Luna meat , fratrem rectis obiectibus arcens . 
