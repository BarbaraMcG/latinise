AD LEONELLUM FERRARIENSEM PRINCIPEM ET HUMANI GENERIS DELICIAS . 
Cum istuc Ferrariam appulissem , visendi salutandique tui gratia , Princeps illustrissime , non facile dici potest quanta fuerim detentus voluptate , urbem tuam pulcherrimam , civesque tuos modestissimos , teque ornatissimum humanissimumque Principem intuens . 
Intellexi quidem quanti intersit in ea republica vitam degere , in qua per ocium et animi tranquillitatem , optimo et legum morumque observantissimo Patriae Patri obtemperetur . 
Sed de his alias . 
Accessit ad voluptatem hanc , quod istic pergratam , mea pro consuetudine exercendi ingenij , praestitam occasionem offendi : quam quidem libentissime tua meaque causa suscepi . 
Nam cum instituissent cives tui parenti tuo equestres , magnificentissimis impensis , ad forum statuas ponere et in ea re optimi artifices contendissent , me qui pingendo fingendoque nonnihil delector , tuo iussu , arbitrum cognitoremque delegere . 
Mihi idcirco iterum atque iterum opera ipsa , miro artificio facta , spectanti , in mentem incidit ut non de pulchritudine modo et lineamentis , verum et de omni equorum natura et moribus diligentius cogitarem . 
Occurrebat quam essent equi ad omnes hominum publicos privatosque usus , ad vim bellorum una et pacis ornamenta accomodati : namque sive ex agro quaeque ad tecta aedesque constituendas , quaeve ad educandam familiam pertineant deducuntur , sive ex castris acieque gloriae amplitudo libertatisque decus parantur , profecto in his rebus exequendis horum animantium ope et opera homines plurimum utuntur : ita ut salutem dignitatemque sine equorum adminiculo obtineri posse non arbitrer . 
Quid , quod est hoc unum animans ipsis etiam superis usui atque ornamento ? 
non ferme ceteri omnes dij satis pro eorum maiestate ornati aut pro rebus agendis compositi viderentur , nisi suos in primis ad currus equi advocarentur . 
Gratum aspectu animans , in quo admirere tantas adesse et corporis robur , et animi vires coniunctas incredibili quadam cum mansuetudiune , tamque concitatis in pectoribus , tam placidum docileque considere ingenium . 
Tenui ductatur loro is quo quidem irati hostis ferreum pectus proteratur . 
Quin et didicit equus in acie ad symphoniam et cantum , coaequatis gradibus tota cum phalange progredi , et nullum praeter unicum herum sessorem perferre , et huic tela ex humo collecta porrigere , quo victor ovans ad suos redeat . 
Longum esset recensere quanta in suos principes equi beneficia contulerint ut profecto equis non immeritus honos tumuli a divo Augusto et a civibus Agrigentinis pyramidum insigne et a Caesare dictatore statua apud aedem Veneris et ab Alexandro Macedone maxima exequiarum pompa et pro tumulo tituloque in suum nomen condita urbs fuerit retributa . 
Itaque mihi haec et huiusmodi pleraque omnia , cum in mentem venissent , quod non indigna videretur matetria , in qua ingenium experirer , quod item viderem te meis rebus legendis vehementer delectari quodque et ipse essem ociosus , institui per eos dies , dum istic apud te adfui , his rebus conscribendis pro mea consuetudene exerceri . 
Ea de re quos potui auctores nobiles et ignobiles , qui quidem quippiam de equo scriberent , multa industria collegi ; atque ex singulis , quicquid elegans dignumque adfuit , in nostris libellis transtuli . 
Hi fuere auctores , qui quidem ad manus nostras pervenere : Graeci Xenophon , Absyrtus , Chiron , Hippocrates et Pelagonius ; Latini Cato , Varro , Virgilius , Plinius , Columella , Vegetius , Palladius , Calaber , Crescentius , Albertus , Abbas ; Gallici praeterea , et Etrusci complurimi , ignobiles quidem , verum utiles atque experti . 
Quin et ex optimis medicorum ea deduxi , quae quidem ad rem ipsam facere viderentur . 
Ceteri , dum nos legerint , velim sic deputent : non me ad fabros curatoresve pecudum , sed ad principem , eundemque eruditissimum scribere , eaque de re fuisse me parcum in scribendo , forte magis quam imperitorum vulgus exoptet . 
Ex qua re , Princeps , dum nos legeris , velim tibi persuadeas nihil me omnibus nostris lucubrationibus studuisse magis quam ut tibi , quacumque in re possimus , sumus in dies gratiores . 
Sed rem ipsam aggrediar . 
Quos esse gregis parentes atque procreatores voles , conquirito ut sint forma decenti , aetate probata atque ad eam rem apta . 
Patrem in primis esse seligendum hunc , qui corpore sit multo et membris omnibus ad robur , quoad possit , absoluta quadam pulchritudine compactis , qui de his rebus conscripsere admonent . 
Pulcherrimum eum esse equum statuunt , qui quidem sit huiusmodi : capite modico siccitateque insigni , auribus admodum applicatis atque gracilibus , fronte inter utrumque supercilium prolata , oculis prominentibus et nigricantibus atque perpuris ; nares probant praeturgidas atque propatulas , buccam non occlusam , sed arcuatim praescissam . 
Juba , si erit angusta crista , si erit subcrispa ac deinceps modice immodica in dextram propendens partem , perplacet . 
Perplacet et collum oblongum atque propter cervicem gracile ; quod ipsum subinde ad scapulas comminantius declinet . 
Tum et equum probant scapulis ossuosis ; spina non extanti , non depressa , sed aequabili et , ut volunt , perquam duplici ; cauda multa , profusa atque undanti eademque fixa , firma et nervosa ; pectore superbo totisque thoracibus valido : item spatijs inter utrumque armum mutuo distantibus . 
Ventrem veteres probavere si modicus sit ; qui vero posteriores his de rebus conscripsere , eum probavere ventrem , qui sit oblongus et qui eas alvi partes quae inter coxas sunt plenas extantesque habeat ; testiculos nec turgidiores , nec propendulos , sed libratos et pariles . 
Coxarum omnino modus adsit , ut cum musculorum densitate ac plenitudine ad robur faciant tum et ad reliqui corporis gratiam conveniant . 
Genua non incurva , non tumentia , sed bene firmo globo innodata ; crura levia et pura et nusquam subtuberosa . 
Internodia quae ad pedes insident non directa ad perpendiculum ( uti sunt caprarum ) , non gracilia nec in hanc aut in illam partem plus satis obducta , sed expedita et teretia . 
Ungula tornatili et aequabiliter acclivi , bene cornea , incava , sonanti , obfusca , solida et perquam sublenta . 
Toto in equo , colorem alij subcinericium spina , a cervice ad caudam , fusca comprobant ; alij fuligineum , qui subrufus nigro commixtus sit ; alij candidum gyris inscriptum , praeferunt . 
Itaque huiusmodi formam in patre gregis optavere ; voluere et ipsum hunc coronarum gloria insignem et certaminum victoria laudeque celebrem . 
Matrem gregis eo ducunt honestiorem , quo forma et moribus prope accesserit ad mares . 
Ceterum hanc ipsam volunt pectore et scapulis esse patentibus omnibusque membris exertis et lacertosis , modo ne corpore quidem sit immani , vasto , crasso , sed decenti atque in primis clunibus ventreque latis . 
Reliquis in rebus aetate et omnium membrorum habitudine parem . 
Utrimque sint integri et ad integram procreandam sobolem maturi . 
Ea aetas , quae ab cuiusque parentis ortu intra annum tertium usque ad decimum sit , ad operam procreandae sobolis dandam perapta est . 
Sunt et qui affirment ad annum usque tertium et trigesimum equos mares ad usum veneris fore non inutiles . 
In his aetatem cognosci dentium descriptione affirmant . 
Nam ad mensem trigesimum primum geminos aiunt excidere medios dentes qui quidem superiores sunt ; paulo item post , et geminos qui illis respondeant inferiores . 
Quadrimi vero cum fuerint , itidem geminos atque geminos , hinc atque hinc , illis proximos quos amiserint excidere , et exinde , nasci eos quos maiores ; columellares ; appellarunt . 
Ad annum quintum itidem binos et binos perinde amittere . 
Sexto vero anno equos , cum et finem excrescendi peregisse , tum et dentibus admodum esse oppletos ; hos tamen anno septimo factos esse firmiores . 
Post id temporis , dentibus nulla esse certa aetatis indicia , ni forte quod bronchi atque buxacei fieri incipiant , unaque et canescere supercilia , et cavari tempora , et colla flaccescere , et ungues cariosi apparere occipiant . 
Quod signi cum aderit , longe plus decimum vixisse annum prae se fert . 
Anno duodecimo , aiunt medijs in quibusque dentibus nigricantem omnino medullam increscere . 
Aliorum ratio in vetulis noscendis equis haec est . 
Nam pellem quae tendit supra maxillam digitis praehensam contrahunt ad se atque illico relaxant . 
Ea si confestim pristinam redierit ad aequalitatem , iuvenem indicat ; eademque si perstiterit rugosa , tunc pro rugarum multitudine et profunditate vetulum demonstrat . 
Aliorum item alia est ratio . 
Namque labijs aetatem inscriptam putant , ut , quot adsint ad oris supremam scissuram rugae , tot equum vixisse annos ferunt . 
Atque vivere equos aiunt annum usque quinquagesimum ; inventosque et equos natos annum quintum et septuagesimum . 
Itaque de parentum forma et aetate hactenus . 
Sunt praeterea quae nonnihil faciant ad rem . 
Namque et seligendi quidem sut foecundi et ad venerem pleni et nequicquam defessi aut exhausti , ne qua inde gracilis imbecillave proles suscipiatur . 
Et negant mares quidem equos , continuos quindecim per annos tolerare singulas admissuras . 
Sunt praeterea et tempora captanda quibus in venerem coniuges cogantur . 
Namque providendum ne tum in lucem prodeat soboles , cum aut nudis arentibusque pratis , aut aestu algoreve fiat , ut et succus matri et nato non desit lac . 
Et de reliquo , menses quidem undenos praegnitiem ferunt , duodeno gignunt . 
Ad coitum verno aequinoctio iungendos admonent . 
Verum ad connubia ita parandos , ut sponte , volentes , potentes et propere appetentes , ultro citroque adhinniant . 
Ergo , quasi in legitimis nuptijs administrandum cibum , qoad vires pro foetura suffundenda abunde sufficiant . 
Quod , si frigidiores fuerint , provocantibus venerem excitandi sunt . 
Squilla enim urtica pipereque tunso atque mordicantibus huiusmodi eum locum , ubi voluptas expletur , attrectandum ; manuque istiusmodi venerijs libamentis illita nares alternas novis coniugibus subterfricandas . 
Fieri enim hinc ut , quasi igniculis admotis , conflammetur spiritus : eaque de re sint ad explendam cupidinem atque libidinis faces extinguendas appetentiores . 
Cavendum praeterea ne ad voluptatem prorumpat temere , ne connubij divitias et precium operae aegre aut faciliter deperdat neve per discordiam aut litem superet neve in satietatem incidat . 
Modum enim his rebus tum haberi , cum tantum , atque item alternis diebus , vespere , non aestuoso neque sordido , sed amoeno et umbratili in loco admittantur . 
Solere quidem primis connubijs foemellas asperiores esse ; ideoque , ne sectandi quoque laborem petenti marito addat , sine iniuria manu loroque ad veneris opus continendas . 
Quod , si omnino aspernari venerem maritumque dedignari , consummatis matrimonij legibus , vehementer occeperit , ingratam illico expeditioris assiduitatem amovendam . 
Si vero in amore fuerint femellae ardentiores , iuba detonsa animis refrigescent . 
Praegnans ut fuerit cumque pullum enixa educabit , reliquo secerni a grege iubent . 
Id quidem ne collascivientis inter iumenta aut colluctantis impetu proles periclitetur . 
Curandumque ne in otio , algore fameque marcescat , sordibusve scabrescat , neve profuso matris ubere pituita obesior fiat . 
Orbus si remanserit pullus aut mater in nutricatu si fuerit invalida , curandum ut ferarum aliqua pullum ipsum educet . 
Huic item praebendum subinde et pabulum ut ipsum ad decoquendum sit facile . 
Quo in genere sunt furfures trititij et farinae hordeaceae tenerrimaeque herbarum frondes . 
Praebendum praeterea ad cibum praegnanti optima quaeque et quae illi gratiora esse perpenderis quoad , sine eius rei fastidio , plane satura fieri et succi esse continuo referta possit . 
Adulescentes deinceps pullos , quamdiu minores sint , habendos in delitijs iubent , non duriter tractandos , non ad ardua pellendos , non per difficilem , salebrosam aut atro corruptam luto viam cogendos , ne ungues teneros durior illisa silex debilitet aut aegre cornea proteratur ; aut genibus procidens , aut tibijs nervisque prolabens , quippiam vitij casus importet . 
Modice igitur roranti in pratulo , mane plusculis spatijs , matre iter praescribente , ad agilitatem et motum adhortandi . 
Aetate vero quo firmiores fieri coeperint , eo ad quam potissimum laudem quisque natus videatur , cum ineunte aetate consuefaciendos . 
Namque non omnibus idem a natura ut possint contributum est . 
Alij enim rebus bellicis acriores , alij ad Olympias coronas promerendas promptiores , alij ad usum domesticum ad resque civiles rusticanasve operas accomodatiores . 
Atqui eos tum optimae fore indolis putant , cum praesto sunt omnem ad motum ; corpore admodum vibratili ; pedibus substrepitantibus ; auribus cupidis , suspiciosis , micantibus ; supercilio torvo ; oculo pervigilanti ; caudaque , ubi sese ad vires ostentandas ornet , erecta ; una et reliquis membris pronis et agentibus , cum vero idem in saltum cursumve irrumpat , prope connitescentibus . 
Itaque hos quidem qui ita affecti sunt modo equos generosissimae indolis , et ad tuendam ab hoste patriam et propagandum imperium ad principumque delitias natos affirmant : eoque magis ad gloriam promerendam prope accessuros , quo institutoris educatorisque industria et ars ad virtutis usum informandum accesserit . 
At enim equos , tametsi ad belli martisque usum ab ipsa natura generi hominum commendati videantur , his tamen in primis artibus imbuendos instituendosque ducunt , quae quidem ocij atque pacis sint . 
Namque ut in civibus quisque , aut commilitonum exemplo aut laudis aemulatione aut imperatorum impulsu aut casu ipso rerum ac temporis necessitate sic trahente , etiam tiro et collectitius miles fieri , momento in arma vocari concitarique potest ; quae vero ad bene institutos mores , ad officium , ad civilem dignitatem pertineant , non sine sapientum praeceptis imbuuntur , neque sine studio et diligentia obtinentur ; sic et ipsis in equis . 
Ergo ut mitis , mansuetus , tractabilis et iustis imperijs parens , atque hero non ingrate obtemperans sit , omni cura in primis assiduitateque esse maxima enitendum censeo . 
Instituendi quidem ad virtutem equi tempus idoneum aderit ubi annus aetatis tertius peractus esse occeperit : qua aetate ab omni lascivia et a vage dissoluteque vivendi licentia atque omni veneris et libidinis labe cohibendi . 
Nimium enim exhaustos reddi aiunt , atque immature inveterascere , non plenos et firmiores ad venerem adolescentes , si quid per aetatem libidini servierint . 
At non uno quidem momento et repente omne in tyrone imperium experiendum omnemque servitutis molestiam imponendam : sed primo lorum , post fraenum ac post pulvillos ; quibus instrati , ad usum subiguntur . 
Atque ad ea quidem suscipenda insuetum aetatisque indulgentia delitiosum haudquaquam ulla cum acrimonia , sed quasi per voluptatem illectandum atque in officium deducendum . 
Teneras primum quibus assueverat in pratris herbas stabulo ad praesepe accumulandas ; subinde foenum praebendum unaque et hordei , quasi obsonium , mane seroque plenas volas subiciendas ; manducantem inde , quasi furtim , belle loris illigandum . 
Ea ne sint dura , neve adeo brevia ut nulla relicta sit et sui corporis movendi et solo dulce quiescendi potestas , neve adeo oblonga , ut sit quasi malum iniectum laqueum ad deprehensos aegre pedes obligandos cruraque item obstringenda . 
Cui rei ut tutius provideatur , iubent lora altera in dexteram , altera in sinistram esse partem commendanda . 
Quin et compedes , eius rei gratia , molles habendas iubent , quo magis illigatorum inquietudini provideatur . 
Ergo intus subministranda quae sint grata istiusmodi fore et ingrata abigenda . 
At manu plurima , quasi amicitiae ineundae foederisque iungendi , pectora demulcenda omneque denique corpus ; et praesertim pedes tractandos , iterum atque iterum levandos , suppoliendos , perfricandos . 
Cum ad lorum per quietem depasci assueverint , fasciculos herbarum duriores aut surculum ligneum fraeni instar , hodie paululum postridie plusculum ac nudio tertio item plusculum , adhibendum . 
Hinc fraenum ferreum melle saleque illibutum loris adiciendum manuque per chortem perque conviciniam ductitandum . 
Unos et item alteros spectatores et manibus tractatores et quasi plausibus hortatores acciendos , vulgoque et foro et theatris et hominum inter frequentiores coetus ostentandum . 
At fraeni quidem ratio et modus sit eiusmodi , non ut faucibus tumentibus , non ut naribus quasi sursum fractis pendeat , sed eiusmodi ut , cum immissa , servitutem modice et modeste ferens , laeta et procera cervice insignis extet , tum visus ad gressus suos temperandos perstet . 
Pari deinde lenitudine et indulgentia pulvillos , quibus insternendus sit , demostrandos ; post id grate dorso imponendos , iterumque deponendos iterumque reponendos , deinde insternendos et fascijs connodandos ; eoque ut puerum modo procumbentem modo insidentem , atque interea conscendentem , interea desilientem , sine molestia perferat , edocendum . 
Verum animadvertendum ne qiud dorso arctius urgeat neve pressius obstringat : namque ex eadem quidem iniuria , non scapulis modo et dorso fit grave incommodum , verum et fit ut primoribus pedibus retortis indecenterque iactatis obambulet . 
Ceterum his instructum moribus , ad bonas reliquas artes , ad tolerandos pro patriae dignitate et gloria labores , ad civem servandum , ad profligandum hostem , ad reliquumque omnem similem usum laudemque instituendum . 
Quo quidem in opere curanda haec sunt : modestus et obtemperans ut sit ; ad aciem instruendam progressio , quieta inter insidias statio ; pernix occursatio , repens diversio , firma constansque irruptio ; agilis prosilitio , multa natatio ; acris feroxque ac temperata oppugnatio ; laeta in triumphi pompa gratulatio et festivitas atque hilaritas . 
Fortasse et illud in primis curandum est , quod assolent Sarmatae : namque equos illi ita istituunt , ut famem perpeti et tantum potu esse contenti possint . 
His rebus magna ex parte peragendis duo perpulchra adiumenta sunt : fraenum , quo fiat ut , si quid forte inconsiderate et temere aut non dato signo aut iniquo loco hostem impetat aut forte per animi imbecillitatem aut metum diffugiens stationem deserat , sub imperium contineatur ; item et contra inventos esse stimulos quibus , desidiosus et cessator si forte fuerit , ad officium concitetur . 
Itaque et sessoris manu et calce condocefaciendum , adeo ut , si quis morosior sit , primo nudo calce et leni ferula , subinde stimulis adactis , excitetur . 
Quod si , praeter imperium , istuc aut illuc progrediendi modum inierit , illi ad cuiusque gradus motum nonnihil manu excussis loris , fraenum minutatim ac modeste ori percutiendum . 
Ut primum vero obtemperarit , illico ab irritamento istiusmodi desinendum , quo inde contumax deputet suo sibi indecenti motu evenire ut fraeno eo pacto illidatur . 
Quod , si fraenum morsu prehendere fortasse ob pervicaciam instituerit , quattuor primos deciduos dentes inferiori e maxilla , quos vulgo ; cascaliones ; dicunt , evellendos . 
Iuvare item ad disciplinam perdiscendam si veteranos aliquos equos asciveris comites , quorum exemplo , conferente usu , taedium dediscat in dies sui probatorumque virtutem imitari assuescat . 
Apud quos quidem et sequi et praecedere et quasi per phalangem mediam pervadere , atque interea consistere , interea ardua asperaque appetere , mox longum diffugere ediscat . 
Sunt qui iubeant tetras aliquas horrentesque truncorum formas obijciendas atque , ut probe ipsum id quodcumque sit recognoscat , propter circumque belle ductitandum iuxtaque sistendum . 
Interdiu et loco alligandum . 
Tum et palearum acervos medio in curriculo interiectos habendos , ut multo prosilire absque periculo assuescat . 
Denique sine iniuria conandum ut inanes omnes metus aut strepitus , aut turmarum motus non metuere assuescat . 
Sed his rebus utendum temperate ; cavendumque in primis ut , cum valetudini consulatur , tum ne quid malorum morum et quasi petulantia refertorum imbuatur . 
Cavendum praeterea , ne quid continuo expavescere et refugere ac fraena dedignari et sua velle abuti licentia perseveret : fieri enim asseverant si forte ipsus idem sempiterne eodem in loco aut cursitandi aut prosiliendi aut divertendi servetur modus ; aut si nimium dura et insueta obstinatione invito imperes . 
Ea de re nunc modicum , nunc paulo maiorem exequi oportere cursum , sursum deorsum ; nunc frequentiorem in hanc , nunc in alteram partem diversionem habendam , ac praecipue observandum ne qua pervicacia superior victorque insolentius evadat . 
Atque ea in re iracundiae magistrum suae temperasse oportet ut cunctando insuetus suo in metu fieri rerum illic horrendarum certior possit . 
Et providendum ne quid molestiarum ad conceptum terrorem accumulandum , per durum sessoris imperium , accedat . 
Providendum item iterum atque iterum ut non modo his rebus , quarum usus futurus sit , probe et praeclare instructus evasisse videatur adolescens , verum et in primis eadem ipsa , laboriosa et difficilia , integre et fortiter , ut per aetatem , possit . 
Animadvertendum id quidem fieri si veletudinem integram servaverimus . 
Valetudini adversa haec commemorantur : ocium , satietas , sordes ; item et contraria : fessitudo , fames nimiaeque fortassis delitiae . 
Namque ab his complurimas graves emanare aegrotationes in promptu est . 
Etenim ex fame spirituum incensio , virium inanitio , inde imbecillitas virtutumque casus animique tristitia , inde et caecitas : quod sui corporis membra , ieiunia et inania , non satis decoctum ad se succum praeripuerint , fit ut stomacho fervor resistat et venis urens insurgat sanguis et ad cutim abrodens emanet humor . 
Inde scabies et ignis persicus et foedae istiusmodi valetudines . 
Ex fessitudine , humorum colliquefactio , inde obduritio et ad nervos maculae et dura internodia . 
Ex ocio quidem et cruditate atque oppletione , multo item plura eveniunt . 
Nam obstructio omneque ferme apostematum genus , ex nimio venis concepto cruore exque immodica vasculi oppletione , prodeunt vi ebullientis et intra viscera tumultuantis chymi . 
Ex sordibus , quasi ex contagione aliqua , corrumpitur purus et integer humor : praesertim putens fimi intra stabulum vapor , quod caliditate humorem provocet , quod acuitate penetret , quod humectando maceret , vehementer iumentorum tibijs atque pedibus obnoxius est . 
Idque maxime ubi , de calenti loco ad auram deducto , putens imbibitus vapor concretius durescit frigore . 
Quin et si quid impluat aiunt iumenta fieri scabra . 
Itaque his rebus complurimae gignuntur aegritudines . 
Neque hoc loco illud praetereundum est - quod ex re ipsa perpendimus - : omne iumentum , si quid stabulo praesertim obscuro ociosum diutius astiterit , omnino reddi desidiosum et , ad omnes levissimos rumores ad omnesque obiectas - suam praeter speciem - formas , meticulosum , pavidum atque attonitum . 
Denique affirmant physici , ut moderata attemperataque membrorum exercitatione augeri firmarique robur et omni in aetate florere bonamque servari valetudinem , sic et permaximi interesse quonam quidem tempore locove quantumve et quemadmodum ad ipsam exercitationem accomodentur . 
Exercitij ineundi tempora tum apta et quam saluberrima esse , cum non per aestum , non per duram hiemem , neque atram per noctem , sed laeta suavique aura , ad primam auroram mane , et sero ad cadentem usque solem , praeter crepusculum , exaequatur . 
Loca pro exercitij genere et exercitium aetate esse accomodata oportere . 
Non enim eadem omnibus , sed alia pullis et tenerioribus , alia adolescentibus et firmioribus esse captanda . 
Nam conferre quidem si pullos equiculos ab ipsis teneris unguiculis ad exercitationis fructus illectes . 
Id percommode ut fiat , sic iubent : matrem quasi metam e regione haud quaquam longissima a pullo , humecto et viridanti in pratulo , monstrandam , et mediocri gradu , quasi ad fugam , ab insequenti nato paulo abvetandam . 
Demum per festivitatem et ludum ut ad gratos cum coaequalibus fontes praeoccupandos advolent , levi , si opus fuerit , ferula admonendos . 
Post haec , per aetatem , ad maiores labores perferendos sensim usu durandos , non ad fessitudinem , non ad ultimum usque sudorem . 
Sed quando hoc unum animans ambitiosi et gloriosi existat pectoris , per voluptatem ad aemulationem quamdam praeripiendae laudis totis pene venis subincensum reddendum : hac semper lege in omni edocendi progressu servata , ut minutis additamentis in dies assuetior usu reddatur . 
Sunt et ea loca eaque tempora deligenda quae quidem et exercentibus sint non periculosa et , post peractam exercitationem , defessum ac desudantem non male accipiant . 
Nocuos quidem exercitio calentibus ventos ; nocuam et noctis frigentis umbram ; nocuos et , in primis , lunae radios . 
Idcirco non longe a laribus et requiescendi sedibus ad exercitationem prodeundum . 
Quo exequuto officio , non frigentis noctis umbra aut gravi borea recipiendi sint , ne defesso periclitandum , neve novus adijciendus ad defatigationem sit labor . 
His addendum , quod aiunt , quos velis equos cursu longe maxime excellere , hos castrari oportere , quo , inde effecti frigidiores , acri motu nervis non arescant . 
Quos vero pugnaciores atque adversus sectantium obsistentiumque vim esse ferociores velis , hos per annuos autumnos , quo tempore venis referti multo seminum succo sunt , non plus semel ad venerem admittendos , sed in utrisque considerandum qua sint aetate , viribus ac denique omni corporis , ad eam quam studeas rem , praediti habitudine . 
Ne hoc loco quidem illud praetereundum est , quod aiunt , non in arenam aut curriculum ad exercitationem deducendos , ni prius grave alvi onus posuerint ; neque ab exercitatione redeuntes pascendos aut potandos ni prius minxerint . 
Tum et admonent obesis et nimium refertis , praesertim insuetis , repentinam fore exercitationem nocuam . 
Idcirco iubent ad primum ver , quo novellis surgentibus herbis sanguinem purgatiorem instaurent , post decem dierum sumptam farraginem , venam ad ventrem basilicam , plus satis aquoso sanguine oppletam , adaperiendam . 
Item et per aestatem , ne ebulliens aestu sanguis mala in apostemata concrescat ; item et per autumnum , ne pabuli seminumque recentium voluptate et succositate admodum refertus redundantibus venis periclitetur , venam eamdem ipsam esse adaperiendam . 
Hac tota in re sic iubent : venam defatigatis macilentibusve ne aperito . 
Castratis etiam sanguinem , aiunt , non temere imminuendum esse . 
At post flebotomiam negant ad multas horas dandum pabulum aut potandos . 
Item iubent ne frigenti in loco neve ad auram neve ad aquas detineas . 
Haec de exercitatione hactenus . 
Sordes ne obsint , maiorem in modum providendum admonent . 
Ergo ab arena abque hippodromo redeuntes sic excipiendos iubent : primo vestibus contegendos ac mollissima deambulatione per angiportum ductitandos , quoad venis refrixerint ; post id procumbere stramentis et volutari paululum , si volet , libere laxandum ; post et strigili stergerariave sordes omni ab dorso , omni ab alvo atque lateribus decutiendas . 
Sunt qui oleo perungi post sudorem oportere tradant . 
Post id manipulis stupeis omne caput tibiasque in primis , perfricanda . 
Frictionem vero esse oportere huiusmodi , ut non crebra , non gravis , non teneriorem ad cutem assidua et molesta , nedum etiam fluxa et lenitudine desidiosa , sed quoad sordes ab incutaneis sui sedibus discutiat distergatque . 
Nam eo iuvat quidem frictio , quod ea fiat ut , cum humorem ab ipsis musculis ad supremam cutem advocet , tum et amotis sordibus quae quidem ariditate sua liquentem humorem prodeuntem sibi aegre imbibissent , ad humorem ipsum expromendum atque sistendum faciat . 
His peractis , pedes multa aqua , et ea quidem minime arenosa , nam vitium afferret unguibus , abluendos . 
Postremo ad praesepe et stabulum bene lautum , omni fimo expurgatum , omni tetro nidore vacuum , illigandos . 
Quin et longuriis interiectis a consortium lite et rixa discretos abendos iubent . 
Pari lautitia mane diluculo utendum . 
Sordes excutiendas , deplendos a fimo noctu concepto ungues ; si quid inquinamenti fuerit , loco depurgandum . 
Postremo ad perdiscendi officium exercendique operam perducendum . 
Cum vero redierit , lautitia qua diximus in stabulum recipiendum . 
Praeter id , interdiu , per aestatem praesertim duro tantum in solo nudo , nullis substrato paleis , continendum . 
Dehinc famescentibus sitientibusque iumentis , haud quidem quoquam calentibus , sed cum demum refrixerint , aquam , primo non frigentem , non crudam , non foedissimam et putridam , sed crassam , sole decoctam et subtepentem , abunde , affatimque exhibendam . 
Atque , quo aquae plurimum desumant , sale ad potum incitandos . 
Id enim vehementer ad membrorum magnitudinem augendam afferre . 
Nam et non alibi quam mari , ob copiam salsi humoris , immanium corporum belluas excrescere affirmant . 
Proxime , libras non plus treis purgatissimi ordei in singulos equos exhibendas , infimam in scrobem , quo anterioribus tibijs totisque pectoribus , ad voluptatem laborans , reddatur firmior . 
Paleas , contra , obtritaque stramenta depurata , excussis pulveribus , apponi superne ut pendeant iubent : quo attollendae cervicis usu , equus capite agilior et summo collo gracilior evadat . 
Sero item bene epoto libras item ordei treis et palearum plurimum ministrandas . 
Ac omnino advertendum ne saturatior oppletiorque reddatur . 
Praebendis pabulis providendum admonent , ne quid non commode et sine indecenti inflectione protensioneque membrorum cibum a profundo aut a sublimi desumant . 
Ceteris in rebus una omnes sententia multo conferre affirmant , si minus atque in dies minus delitiarum addent , quo frigora et vigilias et famem et aestus ventosque atque pulverem fortiter ferre assuescant . 
Ea de re et tardius ferreas pedibus subiungendas soleas , quo , si quid forte acciderit , ut nuda ungula ineundum sit , ea usu pristino per callum obdurata , minus conteratur . 
At meminisse quidem decet quam sit intenta quaeque pars membrorum nostrorum ad eos usus ad quos accommodentur , ut profecto equos turpe sit , per nostram impatientiam aut negligentiam , et desidiam , ulla esse affectos iniuria . 
Quod si quis roget quid omni in equorum educatione primum sit : primum quidem apud me est ut equum bene exerceas . 
Equo enim maiores nostri nullas dandas esse ferias edixerunt . 
Quid secundum ? 
Ut equum laute tractes . 
Sordibus enim duro factae ex elephante atque aere statuae putrescunt . 
Quid tertium ? 
Ut pascas . 
Maiores nostri instar mancipiorum fore iumenta statuerunt , quibus quidem praebenda sint quae sint necessaria et imperanda quae honeste possint . 
Haec omnia una tantum re pulchre effici posse affirmant : et ea est patrisfamilias diligentia . 
Vetus proverbium apud Xenophontem : ; oculo domini multo pingues reddi equos ; . 
Illud iterum atque iterum admonuisse iuvet , quod aiunt , perpetuo cavendum ne quid per durum imperium saevamque castigationem vitij ad contumaciam desumant . 
Nullam enim rem pervicaces , calcitrones cessatoresque solere eos reddere , magis quam immite intemperantis heri imperium . 
Institueram et de cura aegrotantium equorum aliquid conscribere , sed cum tam multos auctores , tamque optimos : Absyrtum , Chironem , Pelagonium , Catonem , Columellam , Vegetium ; tum et novissimos bonos utilesque hac in re scriptores : Palladium , Calabrum , Albertum , Ruffum , Crescentium , Abbatem et eiusmodi , docte et eleganter scripsisse animadverterem , decrevi non meas esse partes in ea re operas perdere , quandoquidem neque aliter scribere atque a veteribus scriptum est , servata dignitate , neque ita scribere uti a veteribus scriptum est , furti calumnia evitata , posse me intelligam . 
Nonnullas tamen commonefactiones , quae sint ad equorum curam accomodatae atque utilissimae , ab ipsis veteribus non perscriptas hoc loco exposuisse condecet . 
Ea sunt huiusmodi . 
Nam equum quidem non recte valere signis quibusdam ediscimus . 
Id erit cum quid praeter pristinam , dum recte suis ad officium membris utebatur , consuetudinem se habeat . 
Ut puta : si quid plus obdormiscat , si quid minus agitetur , si quid rapacius manducet , si quid ingurgitantius ebibat , si quid fastidio potum cibumve respuat , si quid plus minus ve urinae emittat , si quid alvo sit deiectorior aut astrictior , si quid cervice humili et depressa desideat , si quid male odoratum spiret , si quid gracilior aut tardior factus , si quid anhelitu laboret , si quid ventre malum ad crepitum foetitudinis det , si quid et auribus frigeat , si quid per ocium desudet , si quid macrior aut turgidior factus . 
Itaque his signis non recte valere animantem intellegimus . 
Ergo quae apparuerint signa , pro cuiusque morbi ratione , in primis iterum iterumque pensitato ; ea causis perquam diligentissime comparato omnique ingenio longe prius unde id emanet , quam ipsum quid sit quod emanet detrimenti , disquirito . 
Ad morbi fontes derivandos et exhauriendos omni studio contendito . 
A nobiliori membro ad ignobilius malam vim trahito : quae effluxerint , ne resistent , curato ; quae haeserint , ne putrescant ; quae putruerint , ne purum corrumpant , eximito . 
Quae loca plus satis obduruere , mitescant ; quae deflagrent , tepescant ; quae tepent , incalescant ; quae laxa , consistant ; quae additamentis nimia facta sunt , decrescant ac quae desiderantur , recrescant , curato . 
Tamen ad medicamenta exhibenda ne properato , sed interim , ut viribus contra morbum consistat , quo adiuta sit natura , omnia subministrato . 
Naturam ipsam , si quid expurgare uberius coeperit , non ad opus praecipitandum concitato . 
At natura si videbitur fortasse tardior , non quasi vi adhibita , acri medicamento virus per impetum trahito , sed levius ad officium instaurandae valetudinis illectato . 
His omnibus in rebus ne quid experiundi libidine medendo in horas inconsulte commutes , caveto . 
Verissima quaeque quae videantur ad medendum deligito ; quae tamen experimento comprobantur , prius desumito . 
Curando , et tempora et modum et ipsas quibus assueveris res , usque dum convaluerint , servato . 
Cura eousque progreditor , non quoad funditus omnem extirpatam esse mali causam aperte sentias . 
Namque id quidem esset male : perpetuo aegrotum habere , sed inchoata in cura tamdiu perseverato , quoad suis prope integris viribus non pessume valere animantem animadvertas . 
