Mundus origo mea est , animam de sidere traxi . 
Intactum corpus concutit omne deus . 
Si bene deuotum senserit ampla fides . 
Multum mea mecum dixerunt carmina carmen ; Carmina , quae scribo , nouerit illa deus . 
Principio sine fine deus , deus omnibus auctor Remotumque chaos noctis discreuit amicae Et iussit stare diem noctemque diemque Luminibus mutare uices astrisque moueri Et rerum quibus reparentur saecula gyro . 
Diluuium terris fudit donumque supernum . 
Ast deus postquam ripis compescuit aquas , Primus ab aetherio proprio de nomine natus Ad terras descendit homo intactae uirginis infans Purpurea ceruice gestans sine fine coronam Et pater ipse sibi proprius accessit in ortu Et unus animus et nati spiritus unus , Diuisum nomen , non potestas diuisa . 
Quem magus natum astrorum nomine dixit , Descenditque agnus , mundi quem uix ceperat orbis . 
Assumere uoluit humani corporis artus , Sed animi uirtute uigens et corpore casto Semper aetate uigens ipse senescere nescit . 
Unus ubique potens ipse decriminat orbem Et proles ipse pater ; duobus spiritus unus , Posse unum , uoluisse unum nec uelle diuisum . 
Pacatumque reget patriis uirtutibus orbem Postea caelos repetens et patris aurea tecta . 
Laudate animis magna cum uoce potentem . 
Dicere me sinit , totum qui continet aequor . 
Summe deus , pater spesque tuorum . 
Summe patris fili , uerbi cui semen origo est . 
Qui uestros nutus animis confertis amici , In mortale iecur uobis secreta loquuntur . 
Nos scire uetat maiora sunt scientia summi Quae sint , quae fuerint et quae futura canantur , Quae corda quis metus agat , animum quis spiritus arguat , Quae fortuna reges regat uel digna potestas Et animae regum uestra dicione feruntur , Ut populi gentesque cadant nec pacis tempora surgant , Ut lues , ut febris , ut caeli noxius ardor , Ut labor lunae similis solisque defectus , Ut mare porrectum alternis motibus inflet . 
Qui nomina stellis et astris signa dedisti , Qui calidos latices feruere iubes in uiscera terrae . 
Ignea parata feruentia flumina currunt ; Ignis uobis notus es soles , qui scire potestis Immortales sensus et cogitata crimina nostis . 
Dic , quid agis , mortalis homo , qui partem de corpore perdis ? 
Summe deus , tantum me non sinas sanguini et igni Dum seruas animam , quo corpore perdes , Cognoscoque meam in me redire figuram Speroque ignem et ignis non sufficit igni ; Bis arsura fero minas irasque potentes . 
Surgentem time , cui summus seruiet aer . 
Ueniet ille dies , altus cuius nouerit horam , Qui nos scire uetuit filioque negauit . 
Nec tantum dicam , nam scit et ipse diem ; Qui pater ipse sibi nec a patre discrepat ipse , Idem nosse potest , quia est scita potestas . 
Tunc uarias poenas meritis expendimus omnes . 
Tunc metuet summum gemitus lacrimasque ciebit , Cum uiderit gemitus torqueri uertice flammae , Uiris dare ignem et finem non ponere poene . 
Tunc nec regna ualent nec possunt omnia regum Purpura nec tincta nec gemmis picta corona Nec sceptra manibus commissa , saecula regni . 
Nil possunt artes , nullus succurrit haruspex . 
Cuncta fessa claudunt , honor , potentia , regnum , Ipse pater niuei latens in limine mundi Ipse dabit nitorem suis consistere sanctis . 
Supplices exorant , ut ira desinat , omnes . 
Concurrunt pauci probato pectore sancti , Recto corde deum qui semper coluere potentem , In quorum mentes spiritus habitauit alumnus Sinceroque animo uoluerant implere praecepta . 
Te semper dixere deum humilesque rogauere Uocibus et gemitum noctes diesque dedere . 
Sic uos alloquitur mollito pectore sanctos : En ego sum , qui machinam caeli , qui sidera feci , Qui gemino mundum nitere lumine iussi Qui terras mariaque fundi animasque profundi , Qui meis manibus artus per membra deduxi , Ossibus adieci corpus et in ossa medullas Et neruos stabiliui et uenas sanguine plenas , Qui cutem nitidam limo glutinante formaui Inseruique animas et sensus mentibus auxi , Qui uictum animis tribui et corporis escam Diuitiasque dedi fluuiis aruaque metalla Et puros fontes et aquas fontibus aptas Armentumque , genus pecudum auiumque naturas , Qui lac uberibus separato sanguine clausi , Arida qui uolui sulcis uiridescere gramen , Qui culmos fragiles spicato semine clausi , Qui floribus terram uariato germine pinxi , Qui dulces animas apium domusque prouidi , Qui globos pomis umore grandescere iussi , Qui uineta dedi uenasque in corpore feci . 
Haec homini prouisa dedi nec inuenta negaui . 
Ingratus ego sum , has gratias accipit alter . 
Hoc meritis confertur opus et praemia factis . 
Montes , saxa colunt , arietes , tauros et antra , Statuas , fontes , aras et inane sepulchrum . 
Auguriant uolucres , solem lunamque fatentur , Auctorem operum temnunt magnumque relinquunt . 
En ego , cur meo redemi sanguine cunctos , Si de sede regnum hominum terrena mutarunt ? 
Cupiditas maior quam de tenebris horror erat . 
Ut mea sit anima , ipse me non tempore quaeret . 
Accipite praecepta iusto animo de corpore casto ; Qui datis fletus , digna mercede probate . 
Urgentur anni , ad finem saecula currunt , Quem deus nouit et mihi scire negauit ; Res tantum scio , quae sint et quae futura canantur . 
Omnia nam minuuntur , astra fatiscunt , Soluuntur terrae et pauper uertitur aer . 
Sanguine subtracto displicit omne genus . 
Facta grauant homines , perdunt cogitata nocentem ; Sed perit exsultans , ut fides crimina purget . 
Tunc genus omne reparabit , quod reddet ex se . 
Purum in aeternum iubebit manere nitorem Et castis palma meritis habitacula praestat . 
Sub tali domino locum nec diues habebit ; Pauper diues erit , corde qui credidit alto . 
Peccata gratarum nec praemia quaerunt . 
fecisse nimis , haec sunt compendia uitae , Dicere , quod carum est , quod maior collegit auctor , Ponere quoque simplex habet natura nutritum . 
En ego mortalis , quae sciui , carmina dixi . 
Quae nec sacra dies nec ultrix colla cecidi , Digna si sum , rapiat animamque in sidere condat . 
Uita breuis hominis finita soluitur annis . 
