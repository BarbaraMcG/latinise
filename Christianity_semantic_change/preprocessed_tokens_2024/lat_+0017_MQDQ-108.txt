Ab Ioue principium magno deduxit Aratus , carminis at nobis , genitor , tu maximus auctor , te ueneror , tibi sacra fero doctique laboris primitias . 
probat ipse deum rectorque satorque . 
quantum etenim possent anni certissima signa , qua sol ardentem cancrum rapidissimus ambit diuersasque secat metas gelidi capricorni quaue aries et libra aequant diuortia lucis , si non tanta quies , te praeside , puppibus aequor cultorique daret terras , procul arma silerent ? 
nunc uacat audacis in caelum tollere uultus sideraque et mundi uarios cognoscere motus , nauita quid caueat , quid scitus uitet arator , quando ratem uentis aut credat semina terris . 
haec ego dum Latiis conor praedicere Musis , pax tua tuque adsis nato numenque secundes ! 
Cetera , quae toto fulgent uaga sidera mundo , indefessa trahit proprio cum pondere caelum . 
axis at immotus semper uestigia seruat libratasque tenet terras et cardine firmo orbem agit . 
extremum geminus determinat axem , quem Grai dixere polon ; pars mersa sub undas oceani , pars celsa sub horrifero aquilone . 
Axem Cretaeae dextra laeuaque tuentur siue arctoe seu Romani cognominis ursae plaustraue , quae facies stellarum proxima uero : tres temone rotisque micant sublime quaternae . 
si melius dixisse feras , obuersa refulgent ora feris ; caput alterius super horrida terga alterius lucet ; pronas rapit orbis in ipsos decliuis umeros . 
ueteri si gratia famae , Cresia uos tellus aluit , moderator Olympi donauit caelo ; meritum custodia fecit , quod fidae comites prima incunabula magni fouerunt Iouis , attonitae cum furta parentis aerea pulsantes mendaci cymbala dextra , uagitus pueri patrias ne tangeret auris , Dictaei texere adytis famuli Corybantes . 
hinc Iouis altrices Helice Cynosuraque fulgent . 
dat Grais Helice cursus maioribus astris , Phoenicas Cynosura regit . 
sed candida tota et liquido splendore Helice nitet ; haut prius ulla , cum sol oceano fulgentia condidit ora , stella micat caelo , septem quam Cresia flammis . 
certior est Cynosura tamen sulcantibus aequor , quippe breuis totam fido se cardine uertit Sidoniamque ratem numquam spectata fefellit . 
Has inter medias abrupti fluminis instar immanis serpens sinuosa uolumina torquet hinc atque hinc superaque illas mirabile monstrum . 
cauda Helicen supra tendit , redit ad Cynosuran squamigero lapsu ; qua desinit ultima cauda , hac caput est Helices ; flexu comprenditur alto serpentis Cynosura ; ille explicat amplius orbes sublatusque retro maiorem respicit arcton . 
ardent ingentes oculi , caua tempora claris ornantur flammis , mento sedet unicus ignis . 
tempus dexterius qua signat stella draconis quaque sedet mentum , lucetque nouissima cauda extremumque Helices sidus micat . 
hac radiatur serpentis decliue caput , qua proxima signa occasus ortusque uno tanguntur ab orbe , oceani tumidis ignotae fluctibus arctoe , semper inocciduis seruantes ignibus axem . 
Haud procul effigies inde est defecta labore . 
non illi nomen , non magni causa laboris , dextro namque genu nixus diuersaque tendens bracchia , suppliciter passis ad numina palmis . 
serpentis capiti figit uestigia laeua . 
Tum fessi subter costas atque ardua terga clara Ariadnaeo sacratast igne corona , hunc illi Bacchus thalami memor addit honorem . 
terga nitent stellis , at qua se uertice tollit succiduis genibus lassum et miserabile sidus , hac ophiuchus erit longe caput ante notabis et uastos umeros , tum cetera membra sequuntur . 
illis languet honos , umeris manet integer ardor , luna etiam mensem cum pleno diuidit orbe . 
lux tenuis manibus , per quas elabitur anguis , pressus utraque manu , medium cingens ophiuchum . 
scorpios ima pedum tangit , sed planta sinistra in tergo residet , uestigia dextera pendent . 
impar est manibus pondus , nam dextera paruam partem anguis retinet , per laeuam attollitur omnis , quantumque ab laeua distantia serta notantur , erigitur tantum serpens atque ultima mento stella sub aetheria lucet crinita corona . 
at qua se dorso sinuabit lubricus anguis insigni caelum perfundent lumine chelae . 
Ipsam Helicen sequitur senior baculoque minatur , siue ille arctophylax seu Bacchi ob munera caesus Icarus ereptam pensauit sidere uitam . 
non illi obscurum caput est , non tristia membra , sed proprio tamen una micat sub nomine flamma , arcturum dixere , sinus qua uincula nodant . 
Uirginis inde subest facies , cui plena sinistra fulget spica manu maturisque ardet aristis . 
quam te , diua , uocem ? 
tangunt mortalia si te carmina nec surdam praebes uenerantibus aurem , exosa heu mortale genus , medio mihi cursu stabunt quadrupedes et flexis laetus habenis teque tuumque canam terris uenerabile numen . 
Aurea pacati regeres cum saecula mundi , Iustitia inuiolata malis , placidissima uirgo , siue illa Astraei genus es , quem fama parentem tradidit astrorum , seu uera intercidit aeuo ortus fama tui , mediis te laeta ferebas sublimis populis nec dedignata subire tecta hominum et puros sine crimine , diua , penatis iura dabas cultuque nouo rude uulgus in omnem formabas uitae sinceris artibus usum . 
nondum uesanos rabies nudauerat ensis nec consanguineis fuerat discordia nota , ignotique maris cursus priuataque tellus grata satis , neque per dubios auidissima uentos spes procul amotas fabricata naue petebat diuitias , fructusque dabat placata colono sponte sua tellus nec parui terminus agri praestabat dominis , sine eo tutissima , rura . 
At postquam argenti creuit deformior aetas rarius inuisit maculatas fraudibus urbis seraque ab excelsis descendens montibus ore uelato tristique genas abscondita rica , nulliusque larem , nullos adit illa penatis . 
tantum cum trepidum uulgus coetusque notauit increpat " o patrum suboles oblita priorum , degeneres semper semperque habitura minores , quid me , cuius abit usus , per uota uocatis ? 
quaerenda est sedes nobis noua , saecula uestra artibus indomitis tradam scelerique cruento " haec effata super montis abit alite cursu , attonitos linquens populos grauiora pauentis . 
Aerea sed postquam proles terris data nec iam semina uirtutis uitiis demersa resistunt ferrique inuento mens est laetata metallo polluit et taurus mensas assuetus aratro , deseruit propere terras iustissima uirgo et caelist sortita locum , qua proximus illi tardus in occasum sequitur sua plaustra Bootes . 
Uirginis at placidae praestanti lumine signat stella umeros . 
Helicen ignis non clarior ambit , quique micat cauda quique armum fulget ad ipsum quique priora tenet uestigia quique secunda clunibus hirsutis et qui sua sidera reddit , namque alii , quibus expletur ceruixque caputque , uatibus ignoti priscis sine honore feruntur . 
Qua media est Helice , subiectum respice cancrum ; at capiti suberunt gemini . 
qua posterior pes , horrentisque iubas et fuluum cerne leonem . 
hunc ubi contigerit Phoebi uiolentior axis , accensa in cancro iam tum geminabitur aestas . 
tunc lymphae tenues , tunc est tristissima tellus et densas laetus segetes bene condit arator . 
ne mihi tunc remis pulset uada caerula puppis ; dem potius uentis excusso uela rudente excipiamque sinu zephyris spirantibus auras . 
Est etiam aurigae facies , sine Atthide terra natus Erichthonius , qui primus sub iuga duxit quadrupedes , seu Myrtoas demersus in undas Myrtilos . 
hunc potius species in sidere reddit , sic nulli currus , sic ruptis maestus habenis perfidia Pelopis raptam gemit Hippodamiam . 
ipse ingens transuersus abit laeua geminorum maiorisque ursae contra delabitur ora . 
numina praeterea se cum trahit , una putatur nutrix esse Iouis , si uere Iuppiter infans ubera Cretaeae mulsit fidissima caprae , sidere quae claro gratum testatur alumnum . 
hanc Auriga umero totam gerit , at manus haedos ostendit , nautis inimicum sidus , ubi illos orbis ab oceano celsos rapit ; haut semel haedi iactatam uidere ratem nautasque pauentis sparsaque per saeuos morientum corpora fluctus . 
Aurigae pedibus trux adiacet ignea taurus , cornua fronte gerens et lucidus ore minaci . 
quamlibet ignarum caeli sua forma docebit , et caput et patulae naris et cornua tauri . 
fronte micant hyades . 
qua cornus flamma sinistri summa tenet , subit haec eadem uestigia dextra aurigae mediaque ligat compagine diuos . 
Myrtilos exoritur summo cum fluctibus ore , totus cum tauro lucet ; ruit oceano bos ante , super terras cum fulget Myrtilos ore . 
Iasides etiam caelum cum coniuge Cepheus ascendit totaque domo , quia Iuppiter auctor est generis prodest maiestas . 
saepe parentis . 
ipse breuem patulis manibus stat post Cynosuram diducto passu . 
quantum latus a pede dextro Cepheos extremam tangit Cynosurida caudam , tantundem ab laeuo distat ; minor utraque iungit regula Cepheos uestigia . 
balteus ambit qua latus , ad flexum sinuosi respicit anguis . 
Cassiepia uirum residet sublimis ad ipsum , clara , etiam pernox caelo cum luna refulsit , sed breuis et paucis decorata in sidere flammis . 
qualis ferratos subicit clauicula dentes , succutit et foribus praeducti uincula claustri , talis disposita est stellis . 
ipsa horrida uultu sic tendit palmas , ceu sit planctura relictam Andromedam , meritae non iusta piacula matris . 
Nec procul Andromede , totam quam cernere posse obscura sub nocte licet , sic emicat ore , sic magnis umeris candet nitor . 
hanc media abit ignea substricta lucet qua zonula palla . 
sed poenae facies remanet districtaque pandit bracchia , ceu duri teneantur robore saxi . 
Andromedae capiti sonipes supereminet ales , uertice et Andromedae radiat quae stella , sub ipsa aluo fulget equi , tres armos et latera aequis distinguunt spatiis , capiti tristissima forma et ceruix sine honore obscuro lumine sordet . 
spumanti mandit sed qua ferus ore lupata , et capite et longa ceruice insignior exit stella nitens armis laterique simillima magno . 
nec totam ille tamen formam per singula reddit . 
primo praestat equum , medio rupta ordine membra destituunt uisus , rudis inde adsurgit imago . 
Gorgonis hic proles . 
in Pierio Helicone , uertice cum summo nondum decurreret unda , Musaeos fontis dextri pedis ictibus hausit . 
inde liquor genitus nomen tenet Hippocrenes ; fontes nomen habent . 
sed Pegasus aethere summo uelocis agitat pennas et sidere gaudet . 
Inde subest aries , qui longe maxima currens orbe suo spatia ad finem non tardius ursa peruenit et quanto grauiore Lycaonis arctos axem actu torquet , tanto pernicior ille distantis cornu properat contingere metas . 
clara nec est illi facies nec sidera possunt , officiat si luna , sua uirtute nitere . 
sed quaerendus erit zonae e regione micantis Andromedae ; terit hic medii diuortia mundi , ut chelae , candens ut balteus Orionis . 
Est etiam propiore deum cognoscere signo , deltoton si quis donum hoc spectabile Nili diuitibus generatum undis in sede notabit . 
tris illi laterum ductus , aequata duorum sunt spatia , unius breuior , sed clarior igne . 
hunc aries iuxta . 
medium deltoton habebit inter lanigeri tergum et Cepheida maestam . 
Hunc ultra gemini pisces , quorum alter in austrum tendit , Threicium boream petit alter et audit stridentis auras , niueus quas procreat Haemus . 
non illis liber cursus , sed uincula cauda singula utrumque tenent uno coeuntia nodo . 
nodum stella premit . 
piscis , qui respicit auras Threicias , dextram Andromedae cernetur ad ulnam . 
Subter utrumque pedem deuotae uirginis ales Perseos effigies , seruatae grata puellae . 
moles ipsa uiri satis est testata parentem , tantus ubique micat , tantum occupat ab Ioue caeli . 
dextra sublata solium prope Cassiepiae sublimis fulget pedibus properare uidetur et uelle aligeris purum aethera findere plantis . 
Poplite sub laeuo , tauri certissima signa , Pleiades suberunt breuis et locus occupat omnes , nec faciles cerni , nisi quod coeuntia plura sidera communem ostendunt ex omnibus ignem . 
septem traduntur numero , sed carpitur una , deficiente oculo distinguere corpora parua . 
nomina sed cunctis seruauit fida uetustas : Electra Alcyoneque Celaenoque Meropeque Asteropeque et Taygete et Maia parente caelifero genitae , si uere sustinet Atlas regna Iouis superosque atque ipso pondere gaudet . 
lumine non multis Plias certauerit astris , praecipuo sed honore ostendit tempora bina , cum primum agricolam uentus super immouet atri et cum surgit hiems , portu fugienda peritis . 
Quin etiam lyra Mercurio dilecta , deorum multum accepta epulis caelo nitet ante labore deuictam effigiem planta erecta quoque dextra tempora laeua premit torti subiecta draconis . 
summa genu subuorsa tenet , qua se lyra uoluit . 
Contra spectat auem uel Phoebi quae fuit olim cygnus uel Ledae thalamis qui illapsus adulter furta Iouis falsa uolucer sub imagine texit . 
inter defectum sidus cygnumque nitentem Mercurialis habet sedem lyra . 
multa uidebis stellarum uacua in cygno , multa ignea rursus aut medii fulgoris erunt . 
penna utraque laeta , dexterior iuxta regalem Cepheos ulnam , at laeua fugit instantem sibi Pegason ala . 
piscibus interlucet equi latus , ad caput eius , dextra manus latices qua fundit , aquarius exit . 
quo prior aegoceros semper properare uidetur oceano mersus sopitas condere flammas . 
tum breuis occasus ortusque intercipit hora , cum sol ambierit metas gelidi capricorni . 
nam neque perficiet cursus et uota breuis lux , et cum terrores auget nox atra marinos , multum clamatos frustra exspectaueris ortus . 
tunc rigor aut rapidus ponto tunc incubat auster ; pigra ministeria , et nautis tremor alligat artus . 
sed rationem animi temeraria pectora soluunt , nulla dies oritur , quae iam uacua aequora cernat puppibus , et semper tumidis ratis innatat undis . 
in terra temptare undas iuuat , aspera sed cum adsultat lateri deprensae spuma carinae , tunc alii curuos prospectant litore portus inuentasque alii terras pro munere narrant , interea exanimat pauidos instantis aquae mons . 
ast alii procul a terra iactantur in altum , munit eos breue lignum et fata instantia pellit , nam tantum a leto , quantum rate fluctibus , absunt . 
Belligeri Titan magnum cum contigit arcum ducentemque ferum sinuato spicula neruo , iam clausum ratione mare est , iam nauita portu infestam noctem fugitat longasque tenebras . 
signum erit exoriens nobis tum nocte suprema scorpios , ille micat super freta caerula cauda . 
insequitur grauis arcus et in lucem magis exit . 
tunc alto Cynosura redit , tunc totus in undas mergitur Orion , umeris et uertice Cepheus . 
Est etiam , incertum quo cornu missa sagitta , quam seruat Iouis ales . 
habet miracula nulla , si caelum ascendit Iouis armiger . 
hic tamen aruo unguibus innocuis Phrygio rapuit Ganymeden et telo appositus custos , cum Iuppiter arsit in puero , luit excidio quem Troia furorem . 
Delphin inde breuis lucet iuxta capricornum paucis sideribus , tulit hic Atlantida Nymphen in thalamos , Neptune , tuos , miseratus amantem . 
Sidera , quae mundi pars celsior aethere uoluit quaeque uident boream uentis adsueta serenis , diximus . 
hinc alius decliuis ducitur ordo , sentit et insanos obscuris flatibus austros . 
Primus in obliquum rapitur sub pectore tauri Orion . 
non ulla magis uicina notabit stella uirum , sparsae quam toto corpore flammae ; tale caput , magnisque umeris sic balteus ardet , sic uagina ensis , pernici sic pede lucet . 
talis ei custos aderit canis ore timendo . 
ore uomit flammam , membris contemptior ignis . 
Sirion hunc Grai proprio sub nomine dicunt . 
cum tetigit solis radios , accenditur aestas , discernitque ortu longe sata , uiuida firmat , at quibus affectae frondes aut languida radix , exanimat . 
nullo gaudet maiusue minusue agricola et sidus primo speculatur ab ortu . 
Auritum leporem sequitur canis et fugit ille , sic utrumque oritur , sic occidit in freta sidus . 
tu paruum leporem rimare sub Orione . 
At qua cauda canis languenti desinit astro , fulgent Argoae stellis aplustria puppis , puppe etenim trahitur , non recto libera cursu , ut cum decurrens inhibet iam nauita remos auersamque ratem uotis damnatus ad oram perligat , optatam cupiens contingere terram . 
sed quia pars uiolata fuit , coeuntia saxa numine Iunonis tutus cum fugit Iason , haec micat in caelo , lateri non amplior auctus , quam surgit malus ; qua debet reddere proram , intercepta perit nulla sub imagine forma ; puppis demisso tantum stat lucida clauo . 
Haud procul expositam sequitur Nereia pristis Andromedam . 
media est Solis uia , cum tamen illa terretur monstro pelagi gaudetque sub axe diuerso posita et boreae uicina legenti . 
auster pristin agit . 
duo sidera perlegit unum , namque aries supra pristin piscesque feruntur . 
belua sed ponti non multum praeterit amnem , amnem , qui Phaethonta suas defleuit ad undas , postquam patris equos non aequo pondere rexit , uulnere reddentem flammas Iouis ; hunc , noua silua , planxere ignotis maestae Phaethontides ulnis . 
Eridanus medius liquidis interiacet astris . 
huius pars undae laeuum ferit Orionis lapsa pedem . 
procul ambobus qui piscibus unus uincula conectit , nodus cristam super ipsam aequoreae pristis radiat . 
sunt libera caelo sidera non ullam specie reddentia formam sub leporis latus auersam post denique puppim inter et Eridani flexus clauumque carinae . 
atque haec ipsa notast nullam praebere figuram , sunt etenim toto sparsi sine nomine mundo inter signa ignes , quibus etsi propria desit forma , per appositi noscuntur lumina signi . 
Est etiam a geminis diuersus piscibus unus , qui borean fugitat , totus directus in austros , uentre sub aegoceri , pristin conuersus ad imam . 
infimus hydrochoos sed qua uestigia figit , sunt aliae stellae ; qua caudam belua flectit quaque caput piscis , media regione locatae nullum nomen habent nec causast nominis ulla , sic tenuis cunctis iam paene euanuit ardor . 
nec procul hinc dextra defundit aquarius undas atque imitata cadunt errantis signa liquoris . 
e quibus una magis sub cauda flamma relucet squamigerae pristis , pedibus subit altera signi fundentis latices . 
est et sine honore corona ante sagittiferi paullum pernicia crura . 
Scorpios erecta torquet qua spicula cauda , turibulum uicinum austris sacro igne uidebis arcturum contra ; sed quanto tardius ille oceanum occasu tangit , tanto magis artae turibuli metae . 
uix caelum suspicit et iam praecipiti tractu uastis dimittitur undis . 
multa dedit natura homini rata signa salutis uenturamque notis cladem depellere suasit . 
inter certa licet numeres sub nocte cauenda turibulum , nam si sordebunt cetera caeli nubibus obductis , illo splendente , timeto , ne pacem pelagi soluat uiolentior auster . 
tunc mihi siccentur substricto cornua uelo et rigidi emittant flatus per inane rudentes . 
quod si deprensae turbauit lintea puppis incubuitque sinu laxo , uel mergitur undis prona ratis sorbetque inimicum Nerea prora , uel si respexit seruator Iuppiter , aegre ultima persoluunt iactati uota salutis ; nec metus ante fugit , quam pars effulserit orbis , quae boream caelum spectantibus indicet ortum . 
Sunt etiam flammis commissa immania membra Centauri , capite atque hirsuto pectore et aluo subter candentis hominem reddentia chelas , inde per ingentis costas , per crura , per armos , nascitur intacta sonipes sub uirgine . 
dextra seu praedam e siluis portat seu dona propinquae placatura deos , cultor Iouis , admouet arae , hic erit ille pius Chiron , iustissimus omnis inter nubigenas et magni doctor Achillis . 
hic umero medium scindens iter aetheris alti , si tenuem traxit nubem stellasque recondit , toto clarus equo uenientis nuntiat euros . 
Nec procul hinc hydros trahitur , cui cauda superne Centaurum lucet , tractu subit ille leonem , peruenit ad cancrum capite et tria sidera tangit . 
huic primos tortus crater premit , ulterioris uocali rostro coruus forat . 
omnia lucent , et coruus pennis et paruo pondere crater et spatio triplicis formatus sideris hydros . 
Sub geminis procyon fulgenti lumine surgit . 
Hic caelo ornatus trahitur noctemque diemque ; sors sua cuique data est ; semel adsignata tuentur immoti loca nec longo mutantur in aeuo . 
quinque aliae stellae diuersa lege feruntur et proprio motu mundo contraria uoluunt curricula exceduntque loco et uestigia mutant . 
haud equidem possis alio contingere signo , quae diuis sedes . 
hinc atque hinc saepe uidentur occasus ortusque . 
neque anfractus breuis illis , annosasque uias tardus uix perficit orbis . 
hoc opus arcanis si credam postmodo Musis , tempus et ipse labor , patiantur fata , docebit . 
Signorum partis , quorum est praedicta figura , annum expleturi praecidunt quattuor orbis . 
interualla trium transuersus colligat unus . 
nec par est illis spatium : duo namque feruntur inter se aequales ; duo , quorum est maxima forma ; et totidem rursum praedictis ante minores . 
hi semper distant , illos communia signa committunt . 
qua se tangunt , pars aequa rotarum diuiditur , binos ut si qui desecet arcus . 
Dissimilis quintus liquida sub nocte uidetur , sidera cum reddunt sinceros eminus ignis . 
lactis ei color , et mediis uia lucet in umbris . 
lacteus hic orbis nullo minor orbe rotatur . 
Celsior ad boream qui uergit circulus altos et peragit tractus uicinis haud procul ursis , per geminos currit medios , uestigia tangit aurigae plantamque terit Perseida laeuam , transuersae Andromedae latera utraque persecat actus et totam abs umero dextram ; summa ungula pulsu acris equi ferit orbis iter . 
tunc candidus ora cygnus habet iuxta , cubito lucet super ipsum nixa genu facies et primis ignibus anguis . 
effugit at uirgo ; totus leo , totus in ipso cancer . 
ab aduersis omnem secat ille leonem clunibus irsutique iubam per pectoris exit , cancro fulgentes oculi , ceu regula currat per medios , sic diuisi latera utraque tangunt . 
hunc octo in partis si quis diuiserit orbem , quinque super terras semper fulgere notabit , abdi tres undis breuibusque latere sub umbris . 
hoc cancrum tetigit cum Titan orbe , timeto aestatem rapidam et soluentis corpora morbos . 
tunc habet aeterni cursus fastigia summa erectoque polo breuius non applicat umquam candentis currus . 
aduerso nititur orbe , dum tangat metas ; pronus deuoluitur inde . 
Hic boreae propior , contrarius excipit austros ; aegoceros metas hiemis glacialibus austris aestatisque tenet flagrantia sidera cancer . 
hoc medium sidus findit deuexior orbis , fundentis latices genua implicat ; illigat illum intorta pristis cauda ; uelocia crura contingit leporis , canis aluum desecat imam . 
desecat et sacrae speciosa aplustria puppis Centaurique umeros et scorpion ultima cauda spicula torquentem ; magnus micat arcus in illo . 
inde austro propior sol est aquilone relicto et gelidas hiemes hebetato lumine portat . 
huius tres caelo partes adsurgere cernes , quinque latent undis et longa nocte feruntur . 
Hos inter medius nullo minor orbis agetur , in quo cum Phoebus radiatos extulit ignes , diuidit aequali spatio noctemque diemque . 
bis redit haec facies , librato sidere , mundo , cum uer fecundum surgit , cum deficit aestas . 
signa aries taurusque aequo tanguntur ab orbe , sed princeps aries totus fulgebit in illo , tauri armum subit et flexi duo sidera cruris . 
at medium Oriona secat spiramque priorem hydri et crateram leuem coruique forantis ultima , deficiunt nigra qua sidera cauda . 
illic et chelas transuerso lumine quaeres et celsi partem anguis et a medio ophiuchum nec procul inde aquilam , toto capite incubat ardens Pegasus et longae spatio ceruicis inhaeret . 
hos orbis , quorum tractus et signa notamus , rectus per medios percurrens traicit axis . 
tres interuallis paribus sine fine rotantur nec mutare uias possunt nec iungere sulcos . 
quartus in obliquum tris unus colligat orbis , partibus extremis diuersos implicat ; unum inter utrumque secat medium desectus ab illo . 
non si Palladia doctus formaret ab arte , distantis orbis melius religasset ab uno . 
sed tribus idem ortus omni nascuntur ab aeuo atque eadem occasus remanent certissima signa . 
Quartus ab oceano tantum uestigia mutat , obliquo currens spatio , quantum capricornus aestifero distat cancro , quam latus ad auras aetherias surgit , tam sacris mergitur undis . 
in sex signiferum si quis diuiserit orbem aequalis partes , succumbet regula binis inferior signis spatii tantumque tenebit una , sui lateris quantum a tellure recedit ; nec tamen humanos uisus fugit ultimus orbis . 
haec uia solis erit bis senis lucida signis . 
nobilis hic aries aurato uellere , quondam qui tulit in Tauros Phrixum , qui prodidit Hellen , quem propter fabricata ratis , quem perfida Colchis sopito uigile incesto donauit amori . 
corniger hic taurus , cuius decepta figura Europe , thalamis et uirginitate relicta , per freta sublimis tergo mendacia sensit litora , Cretaeo partus enixa marito . 
sunt gemini , quos nulla dies sub Tartara misit ; sed caelo semper , nautis laetissima signa , Ledaeos statuit iuuenis pater ipse deorum . 
te quoque , fecundam meteret cum comminus hydram Alcides ausum morsu contingere bello sidere donauit , cancer , Saturnia Iuno , numquam oblita sui , numquam secura nouerca . 
hinc Nemeaeus erit iuxta leo ; tunc pia uirgo ; scorpios hinc duplo quam cetera possidet orbe sidera , per chelas geminato lumine fulgens , quem mihi diua cauet dicto prius Orione . 
inde sagittifero tentus curuabitur arcus , qui solitus Musas uenerari supplice plausu acceptus caelo Phoebeis ardet in armis . 
cochlidis inuentor , cuius Titania flatu proelia commisit diuorum laetior aetas bellantem comitata Iouem , pietatis honorem , ut fuerat geminus forma , sic sidere , cepit . 
hic , Auguste , tuum genitali corpore numen attonitas inter gentis patriamque pauentem in caelum tulit et maternis reddidit astris . 
proximus infestas , olim quas fugerat , undas Deucalion paruam defundens indicat urnam . 
annua concludunt Syriae duo numina piscis tempora ; tunc iterum praedictus nascitur ordo lanigeri et tauri , geminorum , postea cancri , tunc leo , tunc uirgo , tunc scorpios , arcitenensque et gelidus capricornus et imbrifer et duo pisces . 
huius quantum altas demergitur orbis in undas oceani , tantum liquidum super aera lucet . 
nullaque nox bis terna minus caelo trahit astra , nullaque maior erit , quam quanto tempore in auras orbis perfecti diuisus tollitur arcus . 
Saepe uelis quantum superet cognoscere noctis , et spe uenturae solari pectora lucis . 
prima tibi nota solis erit , quo sidere currat , semper enim signo Phoebus radiabit in uno . 
cetera tunc propriis ardentia suspice flammis , quod cadat aut surgat summoue feratur in orbe , quantoque exiliant spatio , cum caerula linquunt ; namque aliis pernix saltus , maiore trahuntur mole alia , oceanum tardo linquentia passu . 
quod si nube caua solis uia forte latebit , occulet aut signum conscendens uertice caelum altus Athos uel Cyllene uel candidus Haemus , Gargaron aut Ide superisue agitatus Olympus , tunc dextra laeuaque simul redeuntia signis sidera si noris , numquam te tempora noctis effugient , numquam ueniens Tithonius ortus . 
Cum primum cancrum Tethys emittit in auras , excipit oceanus Minoae serta coronae occidit et dorso piscis caudaque priore , mergitur in totos umeros ophiuchus et anguis ultima cauda micat , tortus habet illa timendos . 
nec multo arctophylax hunc longe subiacet astro , lumine qui primo cum scorpius occidit undis occulitur pedibus ; durat tamen arduus ore , dum rigidum aegoceri signum freta lucida terret . 
siderea uix tum satiatus luce bootes in terras abit et noctis plus parte relinquit . 
at contra nullo defectus lumine totus Orion umeris splendebit magnaque diui uagina et claro caelatus balteus igni . 
cornua et Eridanus liquido feret utraque caelo . 
At cum prima iuba radiarit flamma leonis , quicquid parte micat caelo , hoc nascente sub undas omne abit atque feri uenientis defugit ora . 
tota Iouis mersa est pennis stellantibus ales , quique genu posito defessus conditur undis crure tenus ; redit in caelum uasti caput hydri et pernix lepus et procyon et Sirius ipse totiusque canis rabidi uestigia prima . 
Accipe quae uitent exorsae uirginis ora : delphinus notis iam tum deflexerit undis et lyra dulce sonans et flammis cincta sagitta et niueus cygnus properarit tangere fluctus , utraque penna uolans caudam uix lucet ad ipsam , nigrescitque Padus , terrae qui proximus amnis . 
tum caput abscondet sonipes , tum tota latebit ceruix , at contra sublimior hydra feretur cratera tenus et surgent aplustria puppis Argoae totusque canis ; sed cum pia uirgo nascitur , illa ratis media plus arbore lucet . 
Surgentis etiam chelas sua signa notabunt : exilit oceano nunc toto crine bootes , quem claro ueniens arcturus nuntiat ore , celsaque puppis habet , cauda minus attamen hydra , nixa genu species flexo rediit ardua crure , partibus haud aliis ; nocte eluctata suprema bis solet illa una caelo se ostendere nocte , nam si Phoebeos currus , dum longa uenit nox , occasu sequitur , rursus fugit oceanum ortu crure simul chelis fulgens . 
cum scorpius exit , iam totis radiat membris miserabile sidus ; at cum tantum abiit , quantum lyra surgit ab undis , arcus ipsa suo caelo referetur imago . 
imperfecta redit caelo tum tota corona et Chiron pius ad caudam cognoscitur imam . 
Pegasus abscondit toto tunc pectore pennas nec lucet cauda praemersus pectore cygnus . 
abdit et Andromede uultus et maxima pristis occasu insequitur metuentis uirginis ora , crista super caelo fulget . 
caput abditur ipse regalis Cepheus alias intactus ab undis . 
Scorpios exoriens , cum clarus fugerit amnis , scorpios Oriona fugat , pauet ille sequentem . 
sis uati placata , precor , Latonia uirgo ; non ego , non primus , ueteres cecinere poetae , uirginis intactas quondam contingere uestes ausum hominem diuae sacrum temerasse pudorem . 
deuotus poenae tunc impius ille futurae nudabatque feris angusto stipite siluas pacatamque Chion dono dabat Oenopioni . 
haud patiens sed enim Phoebi germana repente numinis ultorem media tellure reuulsa scorpion ingenti maiorem contulit hostem . 
parcite , mortales , numquam leuis ira deorum . 
horret uulnus adhuc et spicula tincta ueneno flebilis Orion et quamquam parte relicta caeli paene fugit , tamen altis mergitur undis , scorpios ardenti cum pectore contigit ortus . 
nil super Andromedae , nil pristis luce fruetur . 
in caput atque umeros rapit orbis Cassiepiam , decliuemque trahunt aeterni pondera mundi corruptaque cadit forma , certauerat olim qua senis aequorei natis , cum litore Cancri Doridos et Panopes spectasset stulta choreas . 
illa abit oceano , totius serta coronae in caelum redeunt , totum se liberat hydrus . 
cruribus expectat Chiron , obscurior arcu , corpore iam toto uasto sub uertice clarus . 
tum fera , quam dextra portat Centaurus , in auras exilit et claris aperitur flexibus anguis ; innixumque genu laeua minus aequora linquunt . 
At cum prima subit facies remeabilis arcus , iam sicca oceano Chiron pernicia crura expulit et celsis ophiuchus fulget in astris . 
nil trahit obscurum serpens et trunca recepta desinit esse manu membris deformis imago . 
iam lyra cum superis et cygni dextera penna , radit tellurem rediens cum sidere Cepheus . 
tum canis abscondit totius corporis ignis et latet Orion et semper tutus in undis est lepus Argoaeque ratis , qua flexile signum in puppim formatur , adhuc aplustria lucent . 
mergitur et Perseus et caprae nobile lumen . 
Aurigam totum abscondit ueniens capricornus atque omnem ornatum uenerandae numine puppis . 
tum procyon obscurus abit ; redit armiger uncis unguibus , ante omnis gratus tibi , Iuppiter , ales . 
omnibus et stellis cygnus redit et leue telum et paruus delphinus et apta altaria sacris . 
eminus exurgit Minoia nota corona . 
Hydrochoos caelum scandens simul euocat ore et ceruice tenus fidentem Pegason alis . 
auersum Chirona trahit nox atra sub undas , oceanus caudam tinguit , nondum capit ora , non uastos umeros , non pectora tristia setis . 
hydram plus mediam condit , pars tertia lucet . 
Hanc pisces abdunt orti totumque biformem . 
cum geminos pisces aquilonis prouocat aura , ille etiam surgit , qui tristis respicit austros ; piscibus ille simul surgit , sed liberat ortus , cum pernix aries in caelum cornua tollit . 
pisces educunt Cepheida ; laetior illa Nereidas pontumque fugit caeloque refertur . 
Ortus lanigeri properabunt condere sacrum turibulum ; patrio fulgebit in aethere Perseus . 
Persea cum pennae reddunt , iam Plias ab undis effugit et dextro tauri cognoscitur armo . 
fixus ut in curru trahitur sine curibus ullis Myrtilos . 
haut totum cernes , non integer ipse in caelum redit , at pars dextera mergitur undis ; uertice lucebit , teneros manus efferet haedos . 
laeua Iouis nutrix umero radiabit in ipso , proxima telluri nascetur planta sinistra . 
cetera cum geminis perfecto sidere surgent . 
Tauro pistricis pariter cristaeque refulgent caudaque ; uicinum terris iam cerne booten . 
et cum se genibus demisit pars ophiuchi , signum erit , oceano geminos remeare relicto . 
totaque iam pristis lucebunt squamea terga ; Eridani et primos deprendat nauita fontes , caelum conspiciens , dum claro se mouet ortu Orion ; habet ille notas , quae tempora noctis significent , uentosue truces fidamue quietem . 
