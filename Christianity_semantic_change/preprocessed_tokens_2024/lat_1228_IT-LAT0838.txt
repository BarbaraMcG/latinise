Gregorius Episcopus , servus servorum Dei . 
Dilectis in Christo filiabus Clarae ac aliis ancillis Christi in ecclesia Sancti Damiani Episcopatus Assisii congregatis , salutem et apostolicam benedictionem . 
Sicut manifestum est , cupientes soli Domino dedicari , abdicastis rerum temporalium appetitum ; propter quod , venditis omnibus et pauperibus erogatis , nullas omnino possessiones habere proponitis , illius vestigiis per omnia inhaerentes , qui pro nobis factus est pauper , via , veritas , atque vita . 
Nec ab huiusmodi proposito vos rerum terret inopia ; nam laeva Sponsi caelestis est sub capite vestro ad sustentandum infirma corporis vestri , quae legi mentis ordinata caritate stravistis . 
Denique qui pascit aves caeli et lilia vestit agri vobis non deerit ad victum pariter et vestitum , donec seipsum vobis transiens in aeternitate ministret , cum scilicet eius dextera vos felicius amplexabitur in suae plenitudine visionis . 
Sicut igitur supplicastis , altissimae paupertatis propositum vestrum favore apostolico roboramus , auctoritate vobis praesentium indulgentes , ut recipere possessiones a nullo compelli possitis . 
Nulli ergo omnino hominum liceat hanc paginam Nostrae concessionis infringere vel ei ausu temerario contraire . 
Si quis autem hoc attentare praesumpserit , indignationem omnipotentis Dei , et beatorum Petri et Pauli Apostolorum eius , se noverit incursurum . 
Datum Perusii , decimoquinto kalendas Octobris , Pontificatus nostri anno secundo . 
