Uos qui gaudetis de pace , modo uerum iudicate . 
Foeda est res causam audire et personas accipere . 
Omnes iniusti non possunt regnum dei possidere . 
Uestem alienam conscindas nemo potest tolerare : quanto magis pacem Christi qui conscindit dignus morte ? 
Et quis est ista qui fecit quaeramus hoc sine errore . 
Uos qui gaudetis de pace , modo uerum iudicate . 
Abundantia peccatorum solet fratres conturbare . 
Propter hoc dominus noster uoluit nos praemonere comparans regnum caelorum reticulo misso in mare . 
Congregauit multos pisces omne genus hinc et inde , quos cum traxissent ad litus , tunc coeperunt separare : bonos in uasa miserunt , reliquos malos in mare . 
Quisquis nouit euangelium , recognoscat cum timore . 
Uidet reticulum ecclesiam , uidet hoc saeculum mare ; genus autem mixtum piscis iustus est cum peccatore ; saeculi finis est litus : tunc est tempus separare ; qui modo retia ruperunt , multum dilexerunt mare ; uasa sunt sedes sanctorum , quo non possunt peruenire . 
Uos qui gaudetis de pace , modo uerum iudicate . 
Bonus auditor fortasse quaerit qui ruperunt rete . 
Homines multum superbi , qui se iustos dicunt esse . 
Sic fecerunt conscissuram et altare contra altare . 
Diabolo se tradiderunt , cum pugnant de traditione et crimen quod commiserunt in alios uolunt transferre . 
Ipsi tradiderunt libros et nos audent accusare , ut peius committant scelus quam quod commiserunt ante , quia possint causam librorum excusare de timore , quo Petrus Christum negauit , dum terreretur de morte . 
Modo quo pacto excusabunt factum altare contra altare ? 
Et pace Christi conscissa ut spem ponant in homine , quod persecutio non fecit , ipsi fecerunt in pace . 
Uos qui gaudetis de pace , modo uerum iudicate . 
Custos noster , deus magne , tu nos potes liberare a pseudoprophetis istis , qui nos quaerunt deuorare . 
Maledictum cor lupinum contegunt ouina pelle . 
Nomen iusti ouina pellis , schisma est in lupino corde . 
Qui non nouerunt scripturas , hos solent circumuenire ; audiunt enim traditores et nesciunt quid gestum est ante . 
Quibus si dicam probate , non habent quid respondere . 
Suis se dicunt credidisse : dico ego mentitos esse ; quia et nos credidimus nostris , qui uos dicunt tradidisse . 
Uis nosse qui dicant uerum ? 
Qui manserunt in radice . 
Uis nosse qui dicant falsum ? 
Qui non sunt in unitate . 
Olim causa iam finita est . 
Quid uos non statis in pace ? 
Uos qui gaudetis de pace , modo uerum iudicate . 
Dixerunt maiores nostri et libros fecerunt inde qui tunc causam cognouerunt quod recens possent probare . 
Erant quidam traditores librorum de sancta lege episcopi de Numidia et non quilibet de plebe . 
Cum Carthaginem uenissent episcopum ordinare , inuenerunt ordinatum Caecilianum in sua sede . 
Irati sunt quia non ipsi potuerunt ordinare . 
Erant et alii inimici Caeciliano iniusti ualde , impii , fures , superbi , de quibus longum est referre . 
Iunxerunt se simul omnes crimen in illum conflare : dicunt ordinatorem eius sanctos libros tradidisse . 
Sic pacis retia ruperunt et errant modo per mare . 
Uos qui gaudetis de pace , modo uerum iudicate . 
Ecce quam bonum et iocundum fratres in unum habitare . 
Audite uocem prophetae ut sitis in unitate . 
Crimen nobis quis probauit antiquum de traditione ? 
Quis obiecit in iudicio ? 
Qui sederunt iudicare ? 
Quibus testibus conuicit ? 
Quis hoc ausus est firmare ? 
Sed hoc libenter finxerunt , quod se nouerant fecisse , Quia fama iam loquebatur de librorum traditione . 
Sed qui fecerant latebant in illa perturbatione . 
Inde alios infamarunt ut se ipsos possent celare . 
Per illos ceteri errarunt principes ex ipsa parte , quia non credere collegis putauerunt sibi turpe . 
Iam fratres finiatur error et simus in unitate . 
Uos qui gaudetis de pace , modo uerum iudicate . 
Fecerunt quod uoluerunt tunc in illa caecitate . 
Non iudices consederunt tot sacerdotes de more quo solent in magnis causis congregati iudicare , non accusator et reus steterunt in quaestione , non testis non documentum , quo possent crimen probare , sed furor , dolus , tumultus , qui regnant in falsitate . 
Aut proferte nobis gesta , quae in concilio solent esse . 
Uideamus quae res coegit fieri altare contra altare . 
Si malus erat sacerdos , deponendus erat ante , si non poterat deponi , tolerandus intra rete , sicut modo toleratis tam multos malos aperte ; qui tot fertis pro furore , ferretis unum pro pace . 
Uos qui gaudetis de pace , modo uerum iudicate . 
Gaudium magnum esset nobis si tunc nolletis errare ; sed si tunc non uisum est uerum , uel nunc experti uidete . 
Multos enim nunc habetis qui uobis displicent ualde , nec tamen hos separatis a uestra communione . 
Non dico de illis peccatis , quae potestis et negare : fustes , ignes , mortes dico , quae committunt uestri in luce ; et tamen suffertis illos uel errore uel timore . 
Quantum erat ut ferrent unum patres uestri pro unitate si tantus erat tumultus , ut non possent degradare . 
Adde quod innocens erat et nil poterant probare , sed ne crimen quaereretur , ubi se uidebant esse , finxerunt se nimis iustos , cum totum uellent turbare . 
Uos qui gaudetis de pace , modo uerum iudicate . 
Honores uanos qui quaerit non uult cum Christo regnare , sicut princeps huius mali , de cuius uocantur parte . 
Nam Donatus tunc uolebat Africam totam obtinere ; tunc iudices transmarinos petiit ab imperatore . 
Sed haec tam iusta petitio non erat de caritate . 
Hoc ipsa ueritas clamat , quam uolo modo referre . 
Nam consensit imperator , misit qui sederent Romae sacerdotes qui tunc possent Caecilianum cum illo audire . 
Dicta causa , nil probatum est : ausus est et appellare et post collegarum sedem audiri ab imperatore . 
Hinc petitio illa probatur non esse de caritate . 
Deinde ubique uictus coepit christianos rebaptizare . 
Uos qui gaudetis de pace , modo uerum iudicate . 
Iustitiam sequi si uultis , totam causam cogitate . 
Quod postea fecit Donatus , factum quare non est ante ! 
Dissentiebant sacerdotes in tota africana parte : sacerdotes transmarini possent inde iudicare . 
Quid cucurristis ad schisma et altare contra altare , ut quod postea iudicatum est , iam non possetis audire et a iudicibus uestris cogeremini appellare , dum uultis erroris regnum quoquo modo confirmare ? 
Et nunc et uos totum nostis , sed fingitis uos nescire , et cum uos ueritas urguet , patres dicitis errasse , quasi uos aliquis uetet iam recedere ab errore . 
Sed superbia uos ligauit in cathedra pestilentiae . 
Uos qui gaudetis de pace , modo uerum iudicate . 
Caritatem Christi qui habet , pacem non potest odisse . 
Uel iam uos populi audite et nobiscum concordate , qui non tenetis cathedram , pro qua pugnetis iniuste . 
Si modo episcopi uestri ex una aliqua regione haberent inter se litem , quos uelletis iudicare nisi alterarum regionum qui non essent de ipsa lite ? 
Sed cum discussissent causam , pronuntiarent pro una parte , numquam communicaretis qui illis nollent consentire . 
Quare ergo communicastis istis qui hoc fecerunt ante ? 
Nam et ipsi non consenserunt transmarinorum sententiae qui pro nobis iudicarunt ; nam nobis iunguntur hodie . 
Si iudex Christus hoc dicat , quid habetis respondere ? 
Uos qui gaudetis de pace , modo uerum iudicate . 
Lumen cordis si est in uobis , uerum potestis uidere . 
Sunt preces Donati et acta , quibus quod dictum est probate . 
Quae si credere non uultis , uos huc aliqua proferte Quibus si et nos non credamus , erit rixa sine fine . 
Amplectamur ergo pacem . 
Quid ad nos quod gestum est ante Obicitis traditionem : respondemus uos fecisse . 
Clamatis uos de Machario et nos de circumcellione . 
Illud nostrum iam transactum est , uestri non cessant usque hodie . 
Habet paleas area nostra : uos hoc solum uultis esse . 
Uos enim non uultis pacem . 
Illi minantur de fuste et utinam minarentur et non tunderent cotidie . 
Hos si expellunt isti uestri , non habent per quos regnare . 
Uos qui gaudetis de pace , modo uerum iudicate . 
Modum si excessit Macharius conscriptum in christiana lege , uel legem regis ferebat cum pugnaret pro unitate . 
Non dico istum nil peccasse , sed peiores uestros esse . 
Quis enim praecepit illis per Africam sic saeuire ? 
Non Christus , non imperator haec probatur permisisse , fustes et ignes priuatos et insaniam sine lege . 
Quia scriptumst : reconde gladium scelus non putant in fuste , non ut homo non moriatur , sed ut conquassetur ualde et postea moriatur inde , iam cruciatus in languore . 
Sed tamen si miserentur , occidunt et uno fuste . 
Fustes Israheles uocant quod deus dixit cum honore , ut plus uastent ipsum nomen quam corpus quod caedunt inde . 
Uos qui gaudetis de pace , modo uerum iudicate . 
Nolite nobis iam , fratres , tempus Macharii imputare Si crudeles erant illi , et nobis displicent ualde ; si autem falsa de illis dicunt , deus potest iudicare . 
Nos amemus pacem Christi , gaudeamus in unitate . 
Si qui sunt mali in ecclesia , non nobis possunt nocere . 
Si non possunt nobiscum esse , excludantur salua pace . 
Si non poterunt excludi , excludantur uel de corde . 
Dixit Ezechiel sanctus quosdam consignatos esse , qui gemunt peccata fratrum et non separantur inde . 
Sic nos propter malos fratres non separemur a matre , quod tunc impii fecerunt extra leuantes altare , ut peiores nunc haberent quam quos se fingunt fugisse . 
Uos qui gaudetis de pace , modo uerum iudicate . 
Omnis qui scripturas nouit , nouit quod uolo aperire . 
Iohannes Baptista dixit tunc ad Iudaeos aperte , quod hos tamquam aream suam posset Christus uentilare . 
Misit in messem operarios discipulos praedicare , per quos area collecta est et uentilata de cruce . 
Tunc iusti tamquam frumentum ecclesiam impleuerunt caste uendentes quae possidebant et mundo dicentes uale . 
Illi tamquam semen erant , quod toto dispersum est orbe , ut alia surgeret messis , quae uentilanda est in fine , et crescit inter zizania , quia sunt haereses ubique ; huius palea sunt iniusti , qui non sunt in unitate , ex quibus si erat Macharius , nos quid uis rebaptizare ? 
Uos qui gaudetis de pace , modo uerum iudicate . 
Pone in corde areas duas , possis quod dico uidere . 
Certe et prior habebat sanctos , sicut ostendunt scripturae . 
Nam et septem milia uirorum deus se dixit reliquisse , et sacerdotes et reges multi iusti sunt in lege . 
Ibi habes tantos prophetas , habes multos et de plebe . 
Dic mihi : quis tunc istorum separauit sibi altare ? 
Multa scelera admittebat iniquus populus ille , idolis sacrificatum est , tot occisi sunt prophetae , et nemo tamen iustorum recessit ab unitate . 
Iusti iniustos sufferebant uenturo uentilatore , uno templo miscebantur , sed mixti non erant corde , dicebant in illos tanta et unum habebant altare . 
Uos qui gaudetis de pace , modo uerum iudicate . 
Quid uobis ad haec uidetur ? 
Secunda messis ecclesiae , quae per orbem totum crescit , plura debet sustinere . 
Habet iam domini exemplum et in Iuda traditore . 
Hunc inter bonos ferebat , hunc misit et praedicare . 
Malus seruus praedicabat , sed Christus erat in fide , quia qui iudici credebant non curabant de praecone . 
Quando dedit sanctam cenam , nec tunc illum exclusit inde , et posset per illum tradi , etiam si inde exisset ante . 
Sed nobis exemplum datum est malos fratres tolerare , ut quando excludi non possunt , solo separemur corde . 
Sed palea quasi aristarum quidam sunt superbi ualde quos antequam uentilentur , tempestas rapit de messe . 
Uos qui gaudetis de pace , modo uerum iudicate . 
Rogo respondete nobis , quid uultis rebaptizare ? 
Lapsos sacerdotes uestros pellitis a communione et nemo tamen post illos ausus est rebaptizare et quoscumque baptizarunt uobis communicant hodie . 
Quid ab eis acceperunt , si non habebant quid dare ? 
Legite quomodo adulter puniatur in sancta lege ; non enim dicere potest , quia peccauit a timore . 
Si sancti soli baptizant , post istos rebaptizate . 
Quid calumniamini nobis qui sumus in unitate , qui nondum eramus uel nati in illa persecutione ? 
Et scriptum est peccata patrum ad iustos non pertinere ; sed nemo dat fructum bonum si praecisus est de uite . 
Uos qui gaudetis de pace , modo uerum iudicate . 
Scitis catholica quid sit et quid sit praecisum a uite . 
Si qui sunt inter uos cauti , ueniant , uiuant in radice ; antequam nimis arescant , iam liberentur ab igne Ideo non rebaptizamus , quod unum signum est in fide , non quia uos sanctos uidemus , sed solam formam tenere , quia ipsam formam habet sarmentum , et quod praecisum est de uite . 
Sed quid illis prodest forma , si non uiuant de radice ? 
Uenite fratres , si uultis , ut inseramini in uite . 
Dolor est cum uos uidemus praecisos ita iacere . 
Numerate sacerdotes uel ab ipsa Petri sede et in ordine illo patrum quis cui successit uidete : ipsa est petra quam non uincunt superbae inferorum portae . 
Uos qui gaudetis de pace , modo uerum iudicate . 
Talis si quis ad te ueniat plenus catholica fide , quales illos sanctos uiros omnes solemus audire et tibi dicat : " O frater , quid me uis rebaptizare ? 
Quid sit ante factum nescio , nunc autem sum in Christi fide . 
Si me maculat quod nescio , tu qualis sis nunc ostende : uultus tuos ecce attendo , ignoro quid sit in corde . 
Si me maculat quod nescio , tu me maculas fortasse , et si te credo esse sanctum , quibus communicas uide . 
Si maculat quod nescimus , iam non potes sanctus esse , quem maculant tot peccata , quae committunt uestri occulte . 
Si autem quod nescis non curas , nec ego quod factum est ante . 
" Et tamen christianum talem audes tu rebaptizare ? 
Uos qui gaudetis de pace , modo uerum iudicate . 
Uae qui pro cathedris uestris sic contenditis iniuste . 
Clamatis uos solos sanctos , aliud dicitis in corde , quia uidetis et uos multos malos abundare ubique . 
Numquid dicere potestis : mixti sumus intra rete ? 
Respondetur enim uobis iam uos illud dirupisse . 
Neque dicere potestis paleas uos sustinere ; iterum enim respondemus : hoc fecissetis et ante . 
Non enim peiores erant illo Iuda traditore , cum quo apostoli acceperunt primum sacramentum cenae , cum tanti sceleris reum inter se iam scirent esse ; nec tamen hos inquinabant sordes in alieno corde . 
Et tamen christianos fratres audetis rebaptizare . 
Uos qui gaudetis de pace , modo uerum iudicate . 
Audite fratres quae dico et mihi irasci nolite , quia non sunt falsa quae auditis , potestis considerare . 
Quid si ipsa mater ecclesia uos alloquatur cum pace et dicat : " O filii mei , quid querimini de matre ? 
Quare me deseruistis , iam uolo a uobis audire . 
Accusatis fratres uestros et ego laceror ualde . 
Quando me premebant gentes , multa tuli cum dolore . 
Multi me deseruerunt , sed fecerunt in timore ; uos uero nullus coegit sic contra me rebellare . 
Dicitis mecum uos esse , sed falsum uidetis esse . 
Ego catholica dicor et uos de Donati parte . 
Iussit me apostolus Paulus pro regibus mundi orare ; uos inuidetis quod reges iam sunt in christiana fide . 
Si filii estis , quid doletis , quia auditae sunt preces meae ? 
Quando enim dona miserunt noluistis acceptare et obliti estis prophetas , qui illud praedixerunt ante , quod gentium reges magni missuri essent dona ecclesiae . 
Quae dona cum respuistis , ostendistis uos non esse et Macharium coegistis suum dolorem uindicare . 
Sed ego quid uobis feci , mater uestra in toto orbe ? 
Expello malos quos possum , quos non possum cogor ferre . 
Fero illos , donec sanentur , aut separentur in fine . 
Uos me quare dimisistis et crucior de uestra morte ? 
Si multum malos odistis , quales habetis uidete . 
Si et uos toleratis malos , quare non in unitate , ubi nemo rebaptizat nec altare est contra altare Malos tantos toleratis , sed nulla bona mercede . 
quia quod debetis pro Christo , pro Donato uultis ferre . 
" Cantauimus uobis , fratres , pacem si uultis audire . 
Uenturus est iudex noster : nos damus , exigit ille . 
