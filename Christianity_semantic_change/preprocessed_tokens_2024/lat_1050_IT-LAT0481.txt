Advertite , omnes populi , ridiculum et audite , quomodo Suevum mulier et ipse illam defraudaret . 
Constantiae civis Suevulus trans aequora gazam portans navibus domi coniugem lascivam nimis relinquebat . 
vis remige triste secat mare , ecce subito orta tempestate furit pelagus , certant flamina , tolluntur fluctus , post multaque exulem vagum litore longinquo notus exponebat . 
nec interim domi vacat coniux ; mimi aderant , iuvenes sequuntur , quos et immemor viri exulis excepit gaudens atque nocte proxima praegnans filium iniustum fudit iusto die . 
duobus volutis annis exul dictus revertitur . 
occurit infida coniux se cum trahens puerulum . 
datis osculis maritus illi ; de quo ; , inquit , ; puerum istum habeas ? 
dic , aut extrema patieris . 
; at illa maritum timens dolos versat in omnia . 
; mi ; , tandem , ; mi coniux ; , inquit , ; una vice in Alpibus nive sitiens extinxi sitim . 
inde ergo gravida istum puerum damnoso foetu heu gignebam . 
; anni post haec quinque transierunt aut plus et mercator vagus instauravit remos : ratim quassam reficit , vela alligat et nivis natum duxit se cum . 
transfretato mari producebat natum et pro arrabone mercatori tradens centum libras accipit atque vendito infante dives revertitur . 
ingressusque domum ad uxorem ait : ; consolare , coniux , consolare , cara : natum tuum perdidi , quem non ipsa tu me magis quidem dilexisti . 
tempestate orta nos ventosus furor in vadosas syrtes nimis fessos egit et nos omnes graviter torret sol , at il - le nivis natus liquescebat . 
; sic perfidam Suevus coniugem deluserat ; sic fraus fraudem vicerat : nam quem genuit nix , recte hunc sol liquefecit . 
Est unus locus Homburh dictus , in quo pascebat asinam Alfrad , viribus fortem atque fidelem . 
quae dum in amplum exiret campum , vidit currentem lupum voracem . 
caput abscondit , caudam ostendit . 
lupus accurrit , caudam mornordit : asina bina levavit crura fecitque longum cum lupo bellum . 
cum defecisse vires sensisset , protulit grandem plangendo vocem vocansque suam moritur domnam audiens grandem asinae vocem Alfrad cucurrit : ; sorores , ; dixit , ; cito venite , me adiuvate ! 
asinam caram misi ad herbam ; illius magnum audio planctum ; spero , cum saevo ut pugnet lupo . 
; clamor sororum venit in claustrum , turbae virorum ac mulierum adsunt , cruentum ut captent lupum . 
Adela namque , soror Alfradae , Rikilam quaerit , Agatham invenit , ibant , ut fortem sternerent hostem . 
at ille ruptis asinae costis sanguinis undam carnemque totam simul voravit , silvam intravit . 
illud videntes cunctae sorores crines scindebant , pectus tundebant flentes insontem asinae mortem . 
denique parvum portabat pullum ; illum plorabat maxime Alfrad , sperans exinde prolem crevisse . 
Adela mitis , Fritherun dulcis venerunt ambae , ut Alverade cor confirmarent atque sanarent : ; delinque maestas , soror , querelas ! 
lupus amarum non curat fletum : Dominus aliam dabit tibi asinam . 
O admirabile Veneris idolum , cuius materiae nihil est frivolum , archos te protegat , qui stellas et polum fecit et maria condidit et solum . 
furis ingenio non sentias dolum , Clotho te diligat , quae baiolat colum . 
; salvato puerum ; , non per hypothesim , sed firmo pectore deprecor Lachesim , sororem Atropos , ne curet haeresim . 
Neptunum comitem habeas et Thetim , cum vectus fueris per fluvium Tesim . 
quo fugis , amabo , cum te dilexerim ? 
miser quid faciam , cum te non viderim ? 
dura materies ex matris ossibus creavit homines iactis lapidibus , ex quibus unus est iste puerulus , qui lacrimabiles non curat gemitus . 
cum tristis fuero , gaudebit aemulus . 
ut cerva rugio , cum fugit hinnulus . 
; Iam , dulcis amica , venito , quam sicut cor meum diligo , intra in cubiculum meum ornamentis cunctis onustum . 
ibi sunt sedilia strata atque velis domus ornata , floresque in domo sparguntur herbaeque fragrantes miscentur . 
est ibi mensa apposita universis cibis onusta ; ibi clarum vinum abundat et quidquid te , cara , delectat . 
ibi sonant dulces symphoniae , inflantur et altius tibiae ; ibi puer et docta puella pangunt tibi carmina bella . 
hic cum plectro cytharam tangit , illa melos cum lyra pangit ; portantque ministri pateras pigmentatis poculis plenas . 
non me iuvat tantum convivium quantum post dulce colloquium , nec rerum tantarum ubertas ut dilecta familiaritas . 
iam nunc veni , soror electa et prae cunctis mihi dilecta , lux meae clara pupillae parsque maior animae meae . 
; ; ego fui sola in silva et dilexi loca secreta ; frequenter effugi tumultum et vitavi populum multum . 
; ; iam nix glaciesque liquescit , folium et herba virescit ; philomela iam cantat in alto : ardet amor cordis in antro . 
carissima , noli tardare ; studeamus nos nunc amare ! 
sine te non potero vivere ; iam decet amorem perficere . 
quid iuvat differre , electa , quae sunt tamen post facienda ? 
fac cito quod eris factura , in me non est aliqua mora . 
Heriger , urbis Maguntiensis antistes , quendam vidit prophetam qui ad infernum se dixit raptum . 
inde cum multas referret causas , subiunxit totum esse infernum accinctum densis undique silvis . 
Heriger illi ridens respondit : ; meum subulcum illuc ad pastum volo cum macris mittere porcis . 
; vir ait falsus : ; fui translatus in templum caeli Christumque vidi laetum sedentem et comedentem . 
Ioannes baptista erat pincerna atque praeclari pocula vini porrexit cunctis vocatis sanctis . 
; ... ... ... ... ... ... Heriger ait : ; prudenter egit Christus Ioannem ponens pincernam , quoniam vinum non bibit umquam . 
mendax probaris , cum Petrus dicis illic magistrum esse cocorum , et quia summi ianitor caeli . 
honore quali te Deus caeli habuit ibi ? 
ubi sedisti ? 
volo , ut narres , quid manducasses . 
; respondit homo : ; angulo uno partem pulmonis furabar cocis : hoc manducavi atque recessi . 
; Heriger illum iussit ad palum loris ligari scopisque caedi , sermone duro hunc arguendo : ; si te ad suum invitet pastum Christus , ut se cum capias cibum cave , ne furtum facias ; tetrum ; . 
Mendosam quam cantilenam ago , puerulis commendatam dabo , quo modulos per mendaces risum auditoribus ingentem ferant . 
a . 
liberalis et decora cuidam regi erat nata , quam sub lege huius modi procis opponit quaerendam : b . 
; si quis mentiendi gnarus usque adeo instet fallendo , dum Caesaris ore fallax praedicatur , is ducat filiam . 
; a . 
quo audito Suevus nil moratus inquit : ; raptis armis ego dum venatum solus irem , lepusculus inter feras telo tactus occumbebat . 
mox effusis intestinis caput avulsum cum cute caedo . 
b . 
cumque caesum manu levaretur caput , laesa aure effunduntur mellis modii centeni , sociaque auris tacta totidem pisarum fudit . 
quibus intra pellem strictis , lepus ipse dum secatur , crepidine summae caudae cartam regiam latentem cepi , quae servum te firmat esse meum . 
; ; mentitur ; , clamat rex , ; carta et tu ! 
; sic rege deluso Suevus falsa gener regius est arte factus . 
Levis exsurgit zephyrus et sol procedit tepidus ; iam terra sinus aperit dulcore suo diffluit . 
ver purpuratum exiit , ornatus suos induit , aspergit terram floribus , ligna silvarum frondibus . 
struunt lustra quadrupedes et dulces nidos volucres ; inter ligna florentia sua decantant gaudia . 
quod oculis dum video et auribus dum audio , heu , pro tantis gaudiis tantis inflor suspiriis . 
cum mihi sola sedeo et haec revolvens palleo , si forte caput sublevo nec audio nec video . 
tu saltim , veris gratia , exaudi et considera frondes , flores et gramina , nam mea languet anima . 
