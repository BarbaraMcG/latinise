Scripta sunt caelo duorum martyrum uocabula , Aureis quae Christus illic adnotauit litteris , Sanguinis notis eadem scripta terris tradidit . 
Pollet hoc felix per orbem terra Hibera stemmate , Hic locus dignus tenendis ossibus uisus deo Qui beatorum pudicus esset hospes corporum . 
Hic calentes hausit undas caede tinctus duplici , Inlitas cruore sancto nunc harenas incolae Confrequentant obsecrantes uoce uotis munere . 
Exteri nec non et orbis huc colonus aduenit , Fama nam terras in omnes percucurrit proditrix Hic patronos esse mundi quos precantes ambiant . 
Nemo puras hic rogando frustra congessit preces , Laetus hinc tersis reuertit supplicator fletibus Omne quod iustum poposcit inpetratum sentiens . 
Tanta pro nostris periclis cura suffragantium est , Non sinunt inane ut ullus uoce murmur fuderit ; Audiunt statimque ad aurem regis aeterni ferunt . 
Inde larga fonte ab ipso dona terris influunt , Supplicum causas petitis quae medellis inrigant ; Nil suis bonus negauit Christus umquam testibus , Testibus quos nec catenae dura nec mors terruit Vnicum deum fateri sanguinis dispendio , Sanguinis sed tale damnum lux rependit longior . 
Hoc genus mortis decorum , hoc probis dignum uiris , Membra morbis exedenda texta uenis languidis Hostico donare ferro morte et hostem uincere . 
Pulchra res ictum sub ense persecutoris pati , Nobilis per uulnus amplum porta iustis panditur , Lota mens in fonte rubro sede cordis exilit . 
Nec rudem crudi laboris ante uitam duxerant Milites quos ad perenne cingulum Christus uocat , Sueta uirtus bello et armis nunc fidei militat . 
Caesaris uexilla linquunt , eligunt signum crucis Proque uentosis draconum quos gerebant palliis Praeferunt insigne lignum quod draconem subdidit . 
Vile censent expeditis ferre dextris spicula , Machinis murum ferire , castra fossis cingere , Inpias manus cruentis inquinare stragibus . 
Forte tunc atrox secundos Istrahelis posteros Ductor aulae mundialis ire ad aram iusserat Idolis litare nigris esse Christi defugas . 
Liberam succincta ferro pestis urgebat fidem , Illa uirgas et secures et bisulcas ungulas Vltro fortis expetebat Christi amore interrita . 
Carcer inligata duris colla bacis inpedit , Barbaras forum per omne tortor exercet manus , Veritas crimen putatur , uox fidelis plectitur . 
Tunc et ense caesa uirtus triste percussit solum Et rogis ingesta maestis ore flammas sorbuit , Dulce tunc iustis cremari , dulce ferrum perpeti . 
Hic duorum cara fratrum concalescunt pectora , Fida quos per omne tempus iunxerat sodalitas , Stant parati ferre quidquid sors tulisset ultima , Seu foret praebenda ceruix ad bipennem publicam Verberum post uim crepantum , post catastas igneas , Siue pardis offerendum pectus aut leonibus . 
" Nosne Christo procreati mammonae dicabimur Et dei formam gerentes seruiemus saeculo ? 
Absit ut caelestis ignis se tenebris misceat . 
" Sit satis quod capta primo uita sub chirografo Debitum persoluit omne functa rebus Caesaris , Tempus est deo rependi quidquid est proprium dei . 
" Ite , signorum magistri , et uos , tribuni , absistite , Aureos auferte torques , sauciorum praemia , Clara nos hinc angelorum iam uocant stipendia . 
" Christus illic candidatis praesidet cohortibus Et throno regnans ab alto damnat infames deos Vosque qui ridenda uobis monstra diuos fingitis . 
" Haec loquentes obruuntur mille poenis martyres , Nexibus manus utrasque flexus inuoluit rigor Et chalybs adtrita colla grauibus ambit circulis . 
O uetustatis silentis obsoleta obliuio ! 
Inuidentur ista nobis fama et ipsa extinguitur , Chartulas blasfemus olim nam satelles abstulit , Ne tenacibus libellis erudita saecula Ordinem tempus modumque passionis proditum Dulcibus linguis per aures posterorum spargerent . 
Hoc tamen solum uetusta subtrahunt silentia , Iugibus longum catenis an capillum pauerint , Quo uiros dolore tortor quaue pompa ornauerit . 
Illa laus occulta non est nec senescit tempore , Missa quod sursum per auras euolarunt munera Quae uiam patere caeli praemicando ostenderent . 
Illius fidem figurans nube fertur anulus , Hic sui dat pignus oris ut ferunt orarium , Quae superno rapta flatu lucis intrant intimum . 
Per poli liquentis axem fulgor auri absconditur Ac diu uisum sequacem textilis candor fugit , Subuehuntur usque in astra nec uidentur amplius . 
Vidit hoc conuentus adstans , ipse uidit carnifex Et manum repressit haerens ac stupore oppalluit , Sed tamen peregit ictum , ne periret gloria . 
Iamne credis , bruta quondam Vasconum gentilitas , Quam sacrum crudelis error immolarit sanguinem ? 
Credis in deum relatos hostiarum spiritus ? 
Cerne quam palam feroces hic domentur daemones , Qui lupino capta ritu deuorant praecordia , Strangulant mentes et ipsas seque miscent sensibus . 
Tunc suo iam plenus hoste sistitur furens homo Spumeas efflans saliuas , cruda torquens lumina , Expiandus quaestione non suorum criminum . 
Audias , nec tortor adstat , heiulatus flebiles , Scinditur per flagra corpus , nec flagellum cernitur , Crescit et suspensus ipse uinculis latentibus . 
His modis spurcum latronem martyrum uirtus quatit , Haec coercet torquet urit , haec catenas incutit , Praedo uexatus relictis se medullis exuit . 
Linquit inlaesam rapinam , faucibus siccis fugit , Vngue ab imo usque ad capillum salua reddit omnia Confitens ardere sese ; nam gehennae est incola . 
Quid loquar purgata longis alba morbis corpora , Algidus cum decoloros horror artus concutit ? 
Hic tumor uultum relinquit , hic color uerus redit . 
Hoc bonum saluator ipse quo fruamur praestitit , Martyrum cum membra nostro consecrauit oppido , Sospitant quae nunc colonos quos Hiberus adluit . 
State nunc , hymnite , matres , pro receptis paruulis ! 
Coniugum salute laeta uox maritarum strepat ! 
Sit dies haec festa nobis , sit sacratum gaudium ! 
Antiqua fanorum parens Iam Roma Christo dedita , Laurentio uictrix duce Ritum triumfas barbarum . 
Reges superbos uiceras Populosque frenis presseras , Nunc monstruosis idolis Inponis imperii iugum . 
Haec sola derat gloria Vrbis togatae insignibus , Feritate capta gentium Domaret ut spurcum Iouem , Non turbulentis uiribus Cossi Camilli aut Caesaris , Sed martyris Laurentii Non incruento proelio . 
Armata pugnauit fides Proprii cruoris prodiga ; Nam morte mortem diruit Ac semet inpendit sibi . 
Fore hoc sacerdos dixerat Iam Xystus adfixus cruci Laurentium flentem uidens Crucis sub ipso stipite : " Desiste discessu meo Fletum dolenter fundere ! 
Praecedo , frater ; tu quoque Post hoc sequeris triduum . 
" Extrema uox episcopi , Praenuntiatrix gloriae , Nihil fefellit ; nam dies Praedicta palmam praestitit . 
Qua uoce , quantis laudibus Celebrabo mortis ordinem ? 
Quo passionem carmine Digne retexens concinam ? 
Hic primus e septem uiris Qui stant ad aram proximi , Leuuita sublimis gradu Et ceteris praestantior , Claustris sacrorum praeerat Caelestis arcanum domus Fidis gubernans clauibus Votasque dispensans opes . 
Versat famem pecuniae Praefectus urbi regiae , Minister insani ducis Exactor auri et sanguinis , Qua ui latentes eruat Nummos operta existimans Talenta sub sacrariis Cumulosque congestos tegi . 
Laurentium sisti iubet , Exquirit arcam ditibus Massis refertam et fulgidae Montes monetae conditos . 
" Soletis " inquit " conqueri Saeuire nos iusto amplius , Cum christiana corpora Plus quam cruente scindimus . 
" Abest atrocioribus Censura feruens motibus Blande et quiete efflagito Quod sponte obire debeas . 
" Hunc esse uestris orgiis Moremque et artem proditum est Hanc disciplinam foederis , Libent ut auro antistites . 
" Argenteis scyfis ferunt Fumare sacrum sanguinem Auroque nocturnis sacris Adstare fixos cereos . 
" Tum summa cura est fratribus , Vt sermo testatur loquax , Offerre fundis uenditis Sestertiorum milia . 
" Addicta auorum praedia Foedis sub auctionibus Successor exheres gemit Sanctis egens parentibus . 
" Haec occuluntur abditis Ecclesiarum in angulis Et summa pietas creditur Nudare dulces liberos . 
" Deprome thensauros , malis Suadendo quos praestigiis Exaggeratos obtines , Nigrante quos claudis specu . 
" Hoc poscit usus publicus , Hoc fiscus , hoc aerarium , Vt dedita stipendiis Ducem iuuet pecunia . 
" Sic dogma uestrum est , audio : Suum quibusque reddito . 
En Caesar agnoscit suum Nomisma nummis inditum . 
" Quod Caesaris scis , Caesari Da , nempe iustum postulo . 
Ni fallor , haud ullam tuus Signat deus pecuniam , " Nec , cum ueniret , aureos Secum Filippos detulit , Praecepta sed uerbis dedit Inanis a marsuppio . 
" Inplete dictorum fidem , Qua uos per orbem uenditis , Nummos libenter reddite , Estote uerbis diuites ! 
" Nil asperum Laurentius Refert ad ista aut turbidum , Sed ut paratus obsequi Obtemperanter adnuit . 
" Est diues " inquit " non nego , Habetque nostra ecclesia Opumque et auri plurimum Nec quisquam in orbe est ditior . 
" Is ipse tantum non habet Argenteorum enigmatum Augustus arcem possidens , Cui nummus omnis scribitur . 
" Sed nec recuso prodere Locupletis arcam numinis , Vulgabo cuncta et proferam Pretiosa quae Christus tenet . 
" Vnum sed orans flagito : Indutiarum paululum Quo fungar efficacius Promissionis munere , " Dum tota digestim mihi Christi supellex scribitur ; Nam calculanda primitus , Tum subnotanda est summula . 
" Laetus tumescit gaudio Praefectus ac spem deuorat , Aurum uelut iam conditum Domi maneret gestiens . 
Pepigere tempus tridui , Laudatus inde absoluitur Laurentius , sponsor sui Et sponsor ingentis lucri . 
Tribus per urbem cursitat Diebus infirma agmina Omnesque qui poscunt stipem Cogens in unum et congregans . 
Illic utrisque obtutibus Orbes cauatos praeferens Baculo regebat praeuio Errore nutantem gradum Et claudus infracto genu Vel crure trunco semipes Breuiorue planta ex altera Gressum trahebat inparem . 
Est ulcerosis artubus Qui tabe corrupta fluat , Est cuius arens dextera Neruos in ulnam contrahat . 
Tales plateis omnibus Exquirit adsuetos ali Ecclesiae matris penu , Quos ipse promus nouerat . 
Recenset exim singulos Scribens uiritim nomina , Longo et locatos ordine Adstare pro templo iubet . 
Praescriptus et iam fluxerat Dies , furebat feruido Iudex auarus spiritu Promissa solui efflagitans . 
Tum martyr : " Adsistas uelim Coramque dispositas opes Mirere quas noster deus Praediues in sanctis habet . 
" Videbis ingens atrium Fulgere uasis aureis Et per patentes porticus Structos talentis ordines . 
" it ille nec pudet sequi . 
Ventum ad sacratam ianuam , Stabant cateruae pauperum Inculta uisu examina . 
Fragor rogantum tollitur , Praefectus horrescit stupens , Conuersus in Laurentium Oculisque turbatis minax . 
Contra ille : " Quid frendens " ait " Minitaris aut quid displicet ? 
Num sordida haec aut uilia ? 
Num despuenda existimas ? 
" Aurum , quod ardenter sitis , Effossa gignunt rudera Et de metallis squalidis Poenalis excudit labor , " Torrens uel amnis turbidis Voluens harenis inplicat , Quod terrulentum ac sordidum Flammis necesse est decoqui . 
" Pudor per aurum soluitur , Violatur auro integritas , Pax occidit , fides perit , Leges et ipsae intercidunt . 
" Quid tu uenenum gloriae Extollis et magni putas ? 
Si quaeris aurum uerius , Lux est et humanum genus . 
" Hi sunt alumni luminis , Quos corpus artat debile , Ne per salutem uiscerum Mens insolescat turgida . 
" Cum membra morbus dissicit , Animus uiget robustior , Membris uicissim fortibus verbis sauciatur sensuum . 
" Nam sanguis in culpam calens Minus ministrat uirium Si feruor effetus malis Elumbe uirus contrahat . 
" Si forte detur optio , Malim dolore asperrimo Fragmenta membrorum pati Et pulcher intus uiuere . 
" Committe formas pestium Et confer alternas lues ; Carnisne morbus foedior An mentis et morum ulcera ? 
" Nostri per artus debiles Intus decoris integri Sensum uenusti innoxium Langoris expertes gerunt , " Vestros ualentes corpore Interna corrumpit lepra Errorque mancum claudicat Et caeca fraus nihil uidet . 
" Quemuis tuorum diuitum Qui ueste et ore praenitent Magis probabo debilem Quam quis meorum est pauperum . 
" Hunc qui superbit serico Quem currus inflatum uehit Hydrops aquosus lucido Tendit ueneno intrinsecus . 
" Ast hic auarus contrahit Manus recuruas et uolam Plicans aduncis unguibus Laxare neruos non ualet . 
" Istum libido faetida Per scorta tractum publica Luto et cloacis inquinat Dum spurca mendicat stupra . 
" Quid ? 
Ille feruens ambitu Sitimque honoris aestuans Mersisne anhelat febribus Atque igne uenarum furit ? 
" Quisquis tacendi intemperans Silenda prurit prodere , Vexatur et scalpit iecur Scabiemque cordis sustinet . 
" Quid inuidorum pectorum Strumas retexam turgidas , Quid purulenta et liuida Malignitatum uulnera ? 
" Tute ipse qui Romam regis Contemptor aeterni dei , Dum daemonum sordes colis , Morbo laboras regio . 
" Hi quos superbus despicis , Quos execrandos iudicas , Breui ulcerosos exuent Artus et incolumes erunt , " Cum carne corruptissima Tandem soluti ac liberi Pulcherrimo uitae statu In arce lucebunt patris , " Non sordidati aut debiles Sicut uidentur interim , Sed purpurantibus stolis Clari et coronis aureis . 
" Tunc , si facultas subpetat , Coram tuis obtutibus Istos potentes saeculi Velim recensendos dari . 
" Pannis uideres obsitos Et mucculentis naribus , Mentum saliuis uuidum Lipposque palfebra putri . 
" Peccante nil est taetrius , Nil tam leprosum aut putidum , Cruda est cicatrix criminum Oletque ut antrum tartari . 
" Animabus inuersa uice Corrupta forma infligitur , Quas pulcher aspectus prius In corpore oblectauerat . 
" En ergo nummos aureos Quos proxime spoponderam , Quos nec fauillis obruat Ruina nec fur subtrahat . 
" Nunc addo gemmas nobiles , Ne pauperem Christum putes , Gemmas corusci luminis , Ornatur hoc templum quibus . 
" Cernis sacratas uirgines Miraris intactas anus Primique post damnum tori Ignis secundi nescias . 
" Hoc est monile ecclesiae , His illa gemmis comitur , Dotata sic Christo placet , Sic ornat altum uerticem . 
" Eccum talenta , suscipe , Ornabis urbem Romulam Ditabis et rem principis , Fies et ipse ditior . 
" " Ridemur " exclamat fremens Praefectus " ac miris modis Per tot figuras ludimur , Et uiuit insanum caput ! 
" Inpune tantas , furcifer , Strofas cauillo mimico Te nexuisse existimas , Dum scurra saltas fabulam ? 
" Concinna uisa urbanitas Tractare nosmet ludicris Egon cachinnis uenditus Acroma festiuum fui ? 
" Adeone nulla austeritas , Censura nulla est fascibus , Adeon securem publicam Mollis retudit lenitas ? 
" Dicis : Libenter oppetam , Votiua mors est martyri . 
Est ista uobis , nouimus , Persuasionis uanitas . 
" Sed non uolenti inpertiam Praestetur ut mortis citae Conpendiosus exitus , Perire raptim non dabo . 
" Vitam tenebo et differam Poenis morarum iugibus Et mors inextricabilis Longos dolores protrahet . 
" Prunas tepentes sternite , Ne feruor ignitus nimis Os contumacis occupet Et cordis intret abdita . 
" Vapor senescens langueat Qui fusus adflatu leui Tormenta sensim temperet Semustulati corporis . 
" est quod ipse ex omnibus Mysteriarches incidit , Hic solus exemplum dabit Quid mox timere debeant . 
" Conscende constratum rogum Decumbe digno lectulo , Tunc si libebit disputa Nil esse Vulcanum meum ! 
" Haec fante praefecto truces Hinc inde tortores parant Nudare amictu martyrem , Vincire membra et tendere . 
Illi os decore splenduit Fulgorque circumfusus est ; Talem reuertens legifer De monte uultum detulit , Iudaea quem plebs aureo Boue inquinata et decolor Expauit et faciem retro Detorsit inpatiens dei . 
Talemque et ille praetulit Oris corusci gloriam Stephanus per imbrem saxeum Caelos apertos intuens . 
Inluminatum hoc eminus Recens piatis fratribus , Baptisma quos nuper datum Christi capaces fecerat . 
Ast inpiorum caecitas Os oblitum noctis situ Nigrante sub uelamine Obducta clarum non uidet , Aegyptiae plagae in modum , Quae , cum tenebris barbaros Damnaret , Hebraeis diem Sudo exhibebat lumine . 
Quin ipsa odoris qualitas , Adusta quam reddit cutis , Diuersa utrosque permouet ; His nidor , illis nectar est . 
Idemque sensus dispari Variatus aura aut adficit Horrore nares uindice Aut mulcet oblectamine . 
Sic ignis aeternus deus ( Nam Christus ignis uerus est ) Is ipse conplet lumine Iustos et urit noxios . 
Postquam uapor diutinus Decoxit exustum latus , Vltro e catasta iudicem Conpellat adfatu breui : " Conuerte partem corporis Satis crematam iugiter Et fac periclum quid tuus Vulcanus ardens egerit . 
" Praefectus inuerti iubet . 
Tunc ille : " Coctum est deuora Et experimentum cape Sit crudum an assum suauius ! 
" Haec ludibundus dixerat Caelum deinde suspicit Et congemescens obsecrat Miseratus urbem Romulam : " O Christe , nomen unicum , O splendor , o uirtus patris , O factor orbis et poli Atque auctor horum moenium , " Qui sceptra Romae in uertice Rerum locasti , sanciens Mundum Quirinali togae Seruire et armis cedere , " Vt discrepantum gentium Mores et obseruantiam Linguasque et ingenia et sacra Vnis domares legibus ! 
" En omne sub regnum Remi Mortale concessit genus , Idem loquuntur dissoni Ritus , id ipsum sentiunt . 
" Hoc destinatum quo magis Ius christiani nominis Quodcumque terrarum iacet Vno inligaret uinculo . 
" Da , Christe , Romanis tuis Sit christiana ut ciuitas Per quam dedisti ut ceteris Mens una sacrorum foret ! 
" Confoederantur omnia Hinc inde membra in symbolum , Mansuescit orbis subditus , Mansuescat et summum caput . 
" Aduertat abiunctas plagas Coire in unam gratiam , Fiat fidelis Romulus Et ipse iam credat Numa . 
" Confundit error Troicus Adhuc Catonum curiam Veneratus occultis focis Frygum penates exules . 
" Ianum bifrontem et Sterculum Colit senatus , horreo Tot monstra patrum dicere Et festa Saturni senis . 
" Absterge , Christe , hoc dedecus , Emitte Gabriel tuum , Agnoscat ut uerum deum Errans Iuli caecitas ! 
" Et iam tenemus obsides Fidissimos huius spei , Hic nempe iam regnant duo Apostolorum principes , " Alter uocator gentium Alter cathedram possidens Primam recludit creditas Aeternitatis ianuas . 
" Discede , adulter Iuppiter Stupro sororis oblite , Relinque Romam liberam Plebemque iam Christi fuge ! 
" Te Paulus hinc exterminat , Te sanguis exturbat Petri , Tibi id quod ipse armaueras Factum Neronis officit . 
" Video futurum principem Quandoque qui seruus dei Taetris sacrorum sordibus Seruire Romam non sinat , " Qui templa claudat uectibus , Valuas eburnas obstruat Nefasta damnet limina Obdens aenos pessulos . 
" Tunc pura ab omni sanguine Tandem nitebunt marmora , Stabunt et aera innoxia , Quae nunc habentur idola . 
" Hic finis orandi fuit Et finis idem uinculi Carnalis ; erupit uolens Vocem secutus spiritus . 
Vexere corpus subditis Ceruicibus quidam patres , Quos mira libertas uiri Ambire Christum suaserat . 
Repens medullas indoles Adflarat et coegerat Amore sublimis dei Odisse nugas pristinas . 
Refrixit ex illo die Cultus deorum turpium ; Plebs in sacellis rarior , Christi ad tribunal curritur . 
Sic dimicans Laurentius Non ense praecinxit latus , Hostile sed ferrum retro Torquens in auctorem tulit . 
Dum daemon inuictum dei Testem lacessit proelio , Perfossus ipse concidit Et stratus aeternum iacet . 
Mors illa sancti martyris Mors uera templorum fuit Tunc Vesta Palladios lares Inpune sensit deseri . 
Quidquid Quiritum sueuerat Orare simpuuium Numae , Christi frequentans atria Hymnis resultat martyrem . 
Ipsa et senatus lumina , Quondam luperci aut flamines , Apostolorum et martyrum Exosculantur limina . 
Videmus inlustres domos Sexu ex utroque nobiles Offerre uotis pignera Clarissimorum liberum . 
Vittatus olim pontifex Adscitur in signum crucis Aedemque , Laurenti , tuam Vestalis intrat Claudia . 
O ter quaterque et septies Beatus urbis incola Qui te ac tuorum comminus Sedem celebrat ossuum , Cui propter aduolui licet , Qui fletibus spargit locum , Qui pectus in terram premit , Qui uota fundit murmure ! 
Nos Vasco Hiberus diuidit Binis remotos Alpibus Trans Cottianorum iuga Trans et Pyrenas ninguidos . 
Vix fama nota est abditis Quam plena sanctis Roma sit . 
Quam diues urbanum solum Sacris sepulcris floreat . 
Sed qui caremus his bonis Nec sanguinis uestigia Videre coram possumus , Caelum intuemur eminus . 
Sic , sancte Laurenti , tuam Nos passionem quaerimus , Est aula nam duplex tibi , Hic corporis , mentis polo . 
Illic inenarrabili Adlectus urbi municeps Aeternae in arce curiae Gestas coronam ciuicam . 
Videor uidere inlustribus Gemmis coruscantem uirum , Quem Roma caelestis sibi Legit perennem consulem . 
Quae sit potestas credita Et muneris quantum datum Probant Quiritum gaudia Quibus rogatus adnuis . 
Quod quisque supplex postulat Fert inpetratum prospere ; Poscunt iocantur indicant Et tristis haud ullus redit , Ceu praesto semper adsies Tuosque alumnos urbicos Laetante conplexus sinu Paterno amore nutrias . 
Hos inter , o Christi decus , Audi poetam rusticum Cordis fatentem crimina Et facta prodentem sua . 
Indignus agnosco et scio Quem Christus ipse exaudiat , Sed per patronos martyras Potest medellam consequi . 
Audi benignus supplicem Christi reum Prudentium Et seruientem corpori Absolue uinclis saeculi ! 
Germine nobilis Eulalia Mortis et indole nobilior Emeritam sacra uirgo suam Cuius ab ubere progenita est Ossibus ornat amore colit . 
Proximus occiduo locus est Qui tulit hoc decus egregium Vrbe potens populis locuples Sed mage sanguine martyrii Virgineoque potens titulo . 
Curriculis tribus atque nouem Tris hiemes quater attigerat , Cum crepitante pyra trepidos Terruit aspera carnifices Supplicium sibi dulce rata . 
Iam dederat prius indicium Tendere se patris ad solium Nec sua membra dicata toro ; Ipsa crepundia reppulerat Ludere nescia pusiola . 
Spernere sucina , flere rosas , Fulua monilia respuere , Ore seuera , modesta gradu , Moribus et nimium teneris Canitiem meditata senum . 
Ast ubi se furiata luis Excitat in famulos domini Christicolasque cruenta iubet Tura cremare iecur pecudis Mortiferis adolere deis , Infremuit sacer Eulaliae Spiritus ingeniique ferox Turbida frangere bella parat Et rude pectus anhela deo Femina prouocat arma uirum . 
Sed pia cura parentis agit , Virgo animosa domi ut lateat Abdita rure et ab urbe procul , Ne fera sanguinis in pretium Mortis amore puella ruat . 
Illa perosa quietis opem Degeneri tolerare mora Nocte fores sine teste mouet Saeptaque claustra fugax aperit , Inde per inuia carpit iter . 
Ingreditur pedibus laceris Per loca senta situ et uepribus Angelico comitata choro Et , licet horrida nox sileat , Lucis habet tamen illa ducem . 
Sic habuit generosa patrum Turba columniferum radium , Scindere qui tenebrosa potens Nocte uiam face perspicua Praestitit intereunte chao . 
Non aliter pia uirgo uiam Nocte secuta diem meruit Nec tenebris adoperta fuit , Regna Canopica cum fugeret Et super astra pararet iter . 
Illa gradu cita peruigili Milia multa prius peragit Quam plaga pandat Eoa polum ; Mane superba tribunal adit Fascibus adstat et in mediis Vociferans : " Rogo , quis furor est Perdere praecipites animas Et male prodiga corda sui Sternere rasilibus scopulis Omnipatremque negare deum ? 
" Quaeritis , o miseranda manus Christicolum genus ? 
en ego sum . 
Daemonicis inimica sacris Idola protero sub pedibus , Pectore et ore deum fateor . 
" Isis Apollo Venus nihil est Maximianus et ipse nihil ; Illa nihil quia facta manu , Hic manuum quia facta colit Friuola utraque et utraque nihil . 
" Maximianus , opum dominus Et tamen ipse cliens lapidum , Prostituat uoueatque suis Numinibus caput ipse suum , Pectora cur generosa quatit ? 
" Dux bonus , arbiter egregius , Sanguine pascitur innocuo Corporibusque piis inhians Viscera sobria dilacerat Gaudet et excruciare fidem . 
" Ergo age , tortor , adure seca Diuide membra coacta luto ! 
Soluere rem fragilem facile est , Non penetrabitur interior Exagitante dolore animus . 
" Talibus excitus in furias Praetor ait : " Rape praecipitem , Lictor , et obrue suppliciis ! 
Sentiat esse deos patrios Nec leue principis imperium . 
" Quam cuperem tamen ante necem , Si potis est , reuocare tuam , Torua puellula , nequitiam ! 
Respice gaudia quanta metas Quae tibi fert genialis honor ! 
" Te lacrimis labefacta domus Prosequitur generisque tui Ingemit anxia nobilitas Sole quod occidis in tenero Proxima dotibus et thalamo . 
" Non mouet aurea pompa tori , Non pietas ueneranda senum Quos temeraria debilitas ? 
Ecce parata ministeria Excruciabilis exitii . 
" Aut gladio feriere caput Aut laniabere membra feris Aut facibus data fumificis Flebiliterque ululanda tuis In cineres resoluta flues . 
" Haec , rogo , quis labor est fugere ? 
Si modicum salis eminulis Turis et exiguum digitis Tangere , uirgo , benigna uelis , Poena grauis procul afuerit . 
" Martyr ad ista nihil , sed enim Infremit inque tyranni oculos Sputa iacit , simulacra dehinc Dissipat inpositamque molam Turibulis pede prosubigit . 
Nec mora , carnifices gemini Iuncea pectora dilacerant Et latus ungula uirgineum Pulsat utrimque et ad ossa secat Eulalia numerante notas . 
" Scriberis ecce mihi , domine . 
Quam iuuat hos apices legere , Qui tua , Christe , tropaea notant . 
Nomen et ipsa sacrum loquitur Purpura sanguinis eliciti . 
" Haec sine fletibus et gemitu Laeta canebat et intrepida . 
Dirus abest dolor ex animo Membraque picta cruore nouo Fonte cutem recalente lauant . 
Vltima carnificina dehinc , Non laceratio uulnifica Crate tenus nec arata cutis , Flamma sed undique lampadibus In latera stomachumque furit . 
Crinis odorus ut in iugulos Fluxerat inuolitans umeris , Quo pudibunda pudicitia Virgineusque lateret honos Tegmine uerticis opposito , Flamma crepans uolat in faciem Perque comas uegetata caput Occupat exsuperatque apicem . 
Virgo citum cupiens obitum Adpetit et bibit ore rogum . 
Emicat inde columba repens Martyris os niue candidior Visa relinquere et astra sequi ; Spiritus hic erat Eulaliae Lacteolus celer innocuus . 
Colla fluunt abeunte anima Et rogus igneus emoritur , Pax datur artubus exanimis , Flatus in aethere plaudit ouans Templaque celsa petit uolucer . 
Vidit et ipse satelles auem Feminae ab ore meare palam , Obstupefactus et attonitus Prosilit et sua gesta fugit , Lictor et ipse fugit pauidus . 
Ecce niuem glacialis hiems Ingerit et tegit omne forum , Membra tegit simul Eulaliae Axe iacentia sub gelido Pallioli uice linteoli . 
Cedat amor lacrimantum hominum , Qui celebrare suprema solent , Flebile cedat et officium Ipsa elementa iubente deo Exequias tibi , uirgo , ferunt . 
Nunc locus Emerita est tumulo , Clara colonia Vettoniae Quam memorabilis amnis Ana Praeterit et uiridante rapax Gurgite moenia pulchra lauit . 
Hic , ubi marmore perspicuo Atria luminat alma nitor Et peregrinus et indigena , Reliquias cineresque sacros Seruat humus ueneranda sinu . 
Tecta corusca super rutilant De laquearibus aureolis Saxaque caesa solum uariant , Floribus ut rosulenta putes Prata rubescere multimodis . 
Carpite purpureas uiolas Sanguineosque crocos metite ! 
Non caret his genialis hiems , Laxat et arua tepens glacies , Floribus ut cumulet calathos . 
Ista comantibus e foliis Munera , uirgo puerque , date ! 
Ast ego serta choro in medio Texta feram pede dactylico Vilia marcida , festa tamen . 
Sic uenerarier ossa libet Ossibus altar et inpositum Illa dei sita sub pedibus Prospicit haec populosque suos Carmine propitiata fouet . 
Bis nouem noster populus sub uno Martyrum seruat cineres sepulcro , Caesaraugustam uocitamus urbem Res cui tanta est . 
Plena magnorum domus angelorum Non timet mundi fragilis ruinam Tot sinu gestans simul offerenda Munera Christo . 
Cum deus dextram quatiens coruscam Nube subnixus ueniet rubente Gentibus iustam positurus aequo Pondere libram , Orbe de magno caput excitata Obuiam Christo properanter ibit Ciuitas quaeque pretiosa portans Dona canistris . 
Afra Carthago tua promet ossa , Ore facundo Cypriane doctor . 
Corduba Acisclum dabit et Zoellum Tresque coronas . 
Tu tribus gemmis diadema pulchrum Offeres Christo , genetrix piorum Tarraco , intexit cui Fructuosus Sutile uinclum . 
Nomen hoc gemmae strofio inligatae est , Emicant iuxta lapides gemelli Ardet et splendor parilis duorum Igne corusco . 
Parua Felicis decus exhibebit Artubus sanctis locuples Gerunda . 
Nostra gestabit Calagurris ambos Quos ueneramur . 
Barchinon claro Cucufate freta Surget et Paulo speciosa Narbo , Teque praepollens Arelas habebit , Sancte Genesi . 
Lusitanorum caput oppidorum Vrbs adoratae cineres puellae Obuiam Christo rapiens ad aram Porriget ipsam . 
Sanguinem Iusti , cui Pastor haeret , Ferculum duplex geminumque donum Ferre Conplutum gremio iuuabit Membra duorum . 
Ingeret Tingis sua Cassianum , Festa Massylum monumenta regum , Qui cinis gentes domitas coegit Ad iuga Christi . 
Singulis paucae , tribus aut duobus , Forsan et quinis aliquae placebunt Testibus Christi prius hostiarum Pignere functae . 
Tu decem sanctos reuehes et octo , Caesaraugusta studiosa Christo , Verticem flauis oleis reuincta , Pacis honore . 
Sola in occursum numerosiores Martyrum turbas domino parasti , Sola praediues pietate multa Luce frueris . 
Vix parens orbis populosa Poeni , Ipsa uix Roma in solio locata Te , decus nostrum , superare in isto Munere digna est . 
Omnibus portis sacer inmolatus Sanguis exclusit genus inuidorum Daemonum et nigras pepulit tenebras Vrbe piata . 
Nullus umbrarum latet intus horror , Pulsa nam pestis populum refugit ; Christus in totis habitat plateis , Christus ubique est . 
Martyrum credas patriam coronis Debitam sacris , chorus unde surgens Tendit in caelum niueus togatae Nobilitatis . 
Inde , Vincenti , tua palma nata est , Clerus hic tantum peperit triumfum , Hic sacerdotum domus infulata Valeriorum . 
Saeuus antiquis quotiens procellis Turbo uexatum tremefecit orbem , Tristior templum rabies in istud Intulit iras . 
Nec furor quisquam sine laude nostrum Cessit aut clari uacuus cruoris , Martyrum semper numerus sub omni Grandine creuit . 
Nonne , Vincenti , peregri necandus Martyr his terris tenui notasti Sanguinis rore speciem futuri Morte propinqua ? 
Hoc colunt ciues , uelut ipsa membra Caespes includat suus et paterno Seruet amplectens tumulo beati Martyris ossa . 
Noster est , quamuis procul hinc in urbe Passus ignota dederit sepulcri Gloriam uictor prope litus altae Forte Sagynti . 
Noster et nostra puer in palestra Arte uirtutis fideique oliuo Vnctus horrendum didicit domare Viribus hostem . 
Nouerat templo celebres in isto Octies partas deciesque palmas , Laureis doctus patriis eadem Laude cucurrit . 
Hic et , Encrati , recubant tuarum Ossa uirtutum , quibus efferati Spiritum mundi , uiolenta uirgo , Dedecorasti . 
Martyrum nulli remanente uita Contigit terris habitare nostris , Sola tu morti propriae superstes Viuis in orbe . 
Viuis ac poenae seriem retexis , Carnis et caesae spolium retentans Taetra quam sulcos habeant amaros Vulnera narras . 
Barbarus tortor latus omne carpsit , Sanguis inpensus , lacerata membra , Pectus abscisa patuit papilla Corde sub ipso . 
Iam minus mortis pretium peractae est , Quae uenenatos abolens dolores Concitam membris tribuit quietem Fine soporo . 
Cruda te longum tenuit cicatrix Et diu uenis dolor haesit ardens , Dum putrescentes tenuat medullas Tabidus umor . 
Inuidus quamuis obitum supremum Persecutoris gladius negarit , Plena te , martyr , tamen ut peremptam Poena coronat . 
Vidimus partem iecoris reuulsam Vngulis longe iacuisse pressis , Mors habet pallens aliquid tuorum Te quoque uiua . 
Hunc nouum nostrae titulum fruendum Caesaraugustae dedit ipse Christus Iuge uiuentis domus ut dicata Martyris esset . 
Ergo ter senis sacra candidatis Diues Optato simul et Luperco Perge conscriptum tibimet senatum Pangere psalmis . 
Ede Successum , cane Martialem , Mors et Vrbani tibi concinatur , Iuliam cantus resonet simulque Quintilianum . 
Publium pangat chorus et reuoluat Quale Frontonis fuerit tropaeum , Quid bonus Felix tulerit , quid acer Caecilianus , Quantus , Euoti , tua bella sanguis Tinxerit , quantus tua , Primitiue , Tum tuos uiuax recolat triumfos Laus , Apodemi . 
Quattuor posthinc superest uirorum Nomen extolli renuente metro , Quos Saturninos memorat uocatos Prisca uetustas . 
Carminis leges amor aureorum Nominum parui facit et loquendi Cura de sanctis uitiosa non est Nec rudis umquam . 
Plenus est artis modus adnotatas Nominum formas recitare Christo , Quas tenet caeli liber explicandus Tempore iusto . 
Octo tunc sanctos recolet decemque Angelus coram patre filioque Vrbis unius regimen tenentes Iure sepulcri . 
Quin ad antiquum numerum trahentur Viua post poenae specimen puella Morsque Vincenti , cui sanguis hinc es Fons et honoris , Additis Gaio ( nec enim silendi ) Teque , Crementi , quibus incruentum Ferre prouenit decus ex secundo Laudis agone . 
Ambo confessi dominum steterunt Acriter contra fremitum latronum , Ambo gustarunt leuiter saporem Martyriorum . 
Haec sub altari sita sempiterno Lapsibus nostris ueniam precatur Turba quam seruat procerum creatrix Purpureorum . 
Nos pio fletu , date , perluamus Marmorum sulcos quibus est operta Spes ut absoluam retinaculorum Vincla meorum . 
Sterne te totam generosa sanctis Ciuitas mecum tumulis , deinde Mox resurgentes animas et artus Tota sequeris . 
Beate martyr , prospera Diem triumfalem tuum Quo sanguinis merces tibi Corona , Vincenti , datur . 
Hic te ex tenebris saeculi Tortore uicto et iudice Euexit ad caelum dies Christoque ouantem reddidit . 
Nunc angelorum particeps Conlucis insigni stola Quam testis indomabilis Riuis cruoris laueras , Cum te satelles idoli Praecinctus atris legibus Litare diuis gentium Ferro et catenis cogeret . 
Ac uerba primum mollia Suadendo blande effuderat Captator ut uitulum lupus Rapturus adludit prius . 
" Rex " inquit " orbis maximus , Qui sceptra gestat Romula Seruire sanxit omnia Priscis deorum cultibus . 
" Vos , Nazareni , adsistite Rudemque ritum spernite . 
Haec saxa quae princeps colit Placate fumo et uictima . 
" Exclamat hic Vincentius , Leuuita de tribu sacra , Minister altaris dei Septem ex columnis lacteis : " Tibi ista praesint numina , Tu saxa , tu lignum colas , Tu mortuorum mortuus Fias deorum pontifex ; " Nos lucis auctorem patrem Eiusque Christum filium , Qui solus ac uerus deus , Datiane , confitebimur . 
" Hic ille iam commotior : " Audesne non felix " ait " Ius hoc deorum et principum Violare uerbis asperis , " Ius et sacratum et publicum , Cui cedit humanum genus , Nec te iuuentae feruidae Instans periclum permouet ? 
" Hoc namque decretum cape . 
Aut ara ture et caespite Precanda iam nunc est tibi Aut mors luenda est sanguine . 
" Respondit ille altrinsecus : " Age ergo quidquid uirium Quidquid potestatis tibi est , Palam reluctor , exere ! 
" Vox nostra quae sit , accipe . 
Est Christus et pater deus ; Serui huius et testes sumus Extorque si potes fidem ! 
" Tormenta carcer ungulae Stridensque flammis lammina Atque ipsa poenarum ultima Mors christianis ludus est . 
" O uestra inanis uanitas Scitumque brutum Caesaris ! 
Condigna uestris sensibus Coli iubetis numina " Excisa fabrili manu Cauis recocta et follibus , Quae uoce , quae gressu carent , Inmota caeca elinguia . 
" His sumptuosa splendido Delubra crescunt marmore His colla mugientium Percussa taurorum cadunt . 
At sunt et illic spiritus . 
Sunt ; sed magistri criminum Vestrae et salutis aucipes , Vagi inpotentes sordidi , " Qui uos latenter incitos In omne conpellunt nefas , Vastare iustos caedibus Plebem piorum carpere . 
" Norunt et ipsi ac sentiunt Pollere Christum et uiuere Eiusque iam iamque adfore Regnum tremendum perfidis . 
" Clamant fatentes denique Pulsi ex latebris uiscerum Virtute Christi et nomine Diuique et idem daemones . 
" His intonantem martyrem Iudex profanus non tulit , Conclamat : " Os obtrudite Ne plura iactet inprobus ! 
" Vocem loquentis claudite Raptimque lictores date , Illos reorum carnibus Pastos manuque exercitos . 
" Iam faxo ius praetorium Conuiciator sentiat , Inpune ne nostris sibi Dis destruendis luserit . 
" Tibi ergo soli , contumax , Tarpeia calcentur sacra , Tu porro solus obteras Romam senatum Caesarem ? 
" Vinctum retortis bracchiis Sursum ac deorsum extendite , Conpago donec ossuum Diuulsa membratim crepet . 
" Posthinc hiulcis ictibus Nudate costarum abdita Vt per lacunas uulnerum Iecur retectum palpitet . 
" Ridebat haec miles dei Manus cruentas increpans Quod fixa non profundius Intraret artus ungula . 
Ac iam omne robur fortium Euiscerando cesserat Nisusque anhelus soluerat Fessos lacertorum toros , Ast ille tanto laetior Omni uacantem nubilo Frontem serenam luminat Te , Christe , praesentem uidens . 
" Quis uultus iste ? 
Pro pudor ! 
" Datianus aiebat furens . 
" Gaudet renidet prouocat Tortore tortus acrior ! 
" Nil illa uis exercita Tot noxiorum mortibus Agone in isto proficit , Ars et dolorum uincitur . 
" Sed uos , alumni carceris Par semper inuictum mihi , Cohibete paulum dexteras , Respiret ut lassus uigor . 
" Praesicca rursus ulcera , Dum se cicatrix colligit Refrigerati sanguinis , Manus resulcans diruet . 
" His contra leuuites refert : " Si iam tuorum perspicis Languere uirtutem canum , Age , ipse maior carnifex , " Ostende quo pacto queant Imos recessus scindere , Manus et ipse intersere Riuosque feruentes bibe ! 
" Erras , cruente , si meam Te rere poenam sumere , Cum membra morti obnoxia Dilancinata interficis . 
" Est alter , est intrinsecus Violare quem nullus potest , Liber quietus integer Exsors dolorum tristium . 
" Hoc quod laboras perdere Tantis furoris uiribus Vas est solutum ac fictile Quocumque frangendum modo . 
" Quin immo nunc enitere Illum secare ac plectere Qui perstat intus , qui tuam Calcat , tyranne , insaniam ! 
" Hunc , hunc lacesse , hunc discute , Inuictum inexsuperabilem Nullis procellis subditum Solique subiectum deo ! 
" Haec fatur et stridentibus Laniatur uncis denuo ; Cui praetor ore subdolo Anguina uerba exsibilat : " Si tanta callum pectoris Praedurat obstinatio , Puluinar ut nostrum manu Abomineris tangere , " Saltem latentes paginas Librosque opertos detege , Quo secta prauum seminans Iustis cremetur ignibus . 
" His martyr auditis ait : " Quem tu , maligne , mysticis Minitaris ignem litteris , Flagrabis ipse hoc iustius . 
" Romfea nam caelestium Vindex erit uoluminum Tanti ueneni interpretem Linguam perurens fulmine . 
" Vides fauillas indices Gomorreorum criminum , Sodomita nec latet cinis Testis perennis funeris . 
" Exemplar hoc , serpens , tuum est , Fuligo quem mox sulpuris Bitumen et mixtum pice Imo inplicabunt tartaro . 
" His persecutor saucius Pallet rubescit aestuat Insana torquens lumina Spumasque frendens egerit . 
Tum deinde cunctatus diu Decernit : " Extrema omnium Igni grabato et lamminis Exerceatur quaestio . 
" Haec ille sese ad munera Gradu citato proripit Ipsosque pernix gaudio Poenae ministros praeuenit . 
Ventum ad palestram gloriae , Spes certat et crudelitas , Luctamen anceps conserunt Hinc martyr illinc carnifex . 
Serrata lectum regula Dente infrequenti exasperat , Cui multa carbonum strues Viuum uaporat halitum . 
Hunc sponte conscendit rogum Vir sanctus ore interrito , Ceu iam coronae conscius Celsum tribunal scanderet . 
Subter crepante aspergine Scintillat excussus salis Punctisque feruens stridulis Sparsim per artus figitur . 
Aruina posthinc igneum Inpressa cauterem lauit , verbis unde roris fumidi In membra sensim liquitur . 
Haec inter inmotus manet Tamquam dolorum nescius Tenditque in altum lumina , Nam uincla palmas presserant . 
Sublatus inde fortior Lugubre in antrum truditur , Ne liber usus luminis Animaret altum spiritum . 
Est intus imo ergastulo Locus tenebris nigrior , Quem saxa mersi fornicis Angusta clausum strangulant . 
Aeterna nox illic latet Expers diurni sideris , Hic carcer horrendus suos Habere fertur inferos . 
In hoc baratrum conicit Truculentus hostis martyrem Lignoque plantas inserit Diuaricatis cruribus . 
Quin addit et poenam nouam Crucis peritus artifex Nulli tyranno cognitam Nec fando conpertam retro . 
Fragmenta testarum iubet Hirta inpolitis angulis Acuminata informia Tergo iacentis sternerent . 
Totum cubile spiculis Armant dolores anxii , Insomne qui subter latus Mucrone pulsent obuio . 
Haec ille uersutus uafra Meditatus arte struxerat , Sed Belzebulis callida Commenta Christus destruit . 
Nam carceralis caecitas Splendore lucis fulgurat Duplexque morsus stipitis Ruptis cauernis dissilit . 
Agnoscit hic Vincentius Adesse quod sperauerat Tanti laboris praemium Christum datorem luminis . 
Cernit deinde fragmina Iam testularum mollibus Vestire semet floribus Redolente nectar carcere . 
Quin et frequentes angeli Stant ac loquuntur comminus , Quorum unus ore augustior Conpellat his dictis uirum : " Exsurge , martyr inclyte , Exsurge securus tui , Exsurge et almis coetibus Noster sodalis addere ! 
" Decursa iam satis tibi Poenae minacis munia Pulchroque mortis exitu Omnis peracta est passio . 
" O miles inuictissime , Fortissimorum fortior , Iam te ipsa saeua et aspera Tormenta uictorem tremunt . 
" Spectator haec Christus deus Conpensat aeuo intermino Propriaeque collegam crucis Larga coronat dextera . 
" Pone hoc caducum uasculum Conpage textum terrea , Quod dissipatum soluitur , Et liber in caelum ueni ! 
" Haec ille ; sed clausas fores Interna rumpunt lumina Tenuisque per rimas nitor Lucis latentis proditur . 
Hoc cum stuperet territus Obsessor atri liminis , Quem cura pernox manserat Seruare feralem domum , Psallentis audit insuper Praedulce carmen martyris , Cui uocis instar aemulae Conclaue reddit concauum . 
Pauens deinde introspicit , Admota quantum postibus Acies per artas cardinum Intrare iuncturas potest . 
Vernare multis floribus Stramenta testarum uidet Ipsumque uulsis nexibus Obambulantem pangere . 
Inplentur aures turbidi Praetoris hoc miraculo , Flet uictus et uoluit gemens Iram dolorem dedecus . 
" Exemptus " inquit " carceri Paulum benignis fotibus Recreetur , ut pastum nouum Poenis refectus praebeat . 
" Coire toto ex oppido Turbam fidelem cerneres Mollire praefultum torum Siccare cruda uulnera . 
Ille ungularum duplices Sulcos pererrat osculis , Hic purpurantem corporis Gaudet cruorem lambere . 
Cui recta celso tramite Reseratur ad patrem uia Quam fratre caesus inpio Plerique uestem linteam Stillante tingunt sanguine , Tutamen ut sacrum suis Domi reseruent posteris . 
Tunc ipse manceps carceris Et uinculorum ianitor , Vt fert uetustas conscia , Repente Christum credidit . 
Hic obseratis uectibus Densae specum caliginis Splendore lucis aduenae Micuisse clausum uiderat . 
At uero postquam lectuli Martyr quietem contigit Aeger morarum taedio Et mortis incensus siti , Si mors habenda eiusmodi est Quae corporali ergastulo Mentem resoluit liberam Et reddit auctori deo , Mentem piatam sanguine Mortis lauacris erutam Quae semet ac uitam suam Christo inmolandam praebuit , Ergo ut recline mollibus Reiecit aulaeis caput , Victor relictis artubus Caelum capessit spiritus . 
Abel beatus scanderat . 
Stipant euntem candidi Hinc inde sanctorum chori Parique missum carcere Baptista Iohannis uocat . 
At christiani nominis Hostem coquebant inrita Fellis uenena et liuidum Cor efferata exusserant . 
Saeuire inermem crederes Fractis draconem dentibus ; " Euasit exultans " ait " Rebellis et palmam tulit . 
" Sed restat illud ultimum , Inferre poenam mortuo Feris cadauer tradere Canibusue carpendum dare . 
" Iam nunc et ossa extinxero Ne sit sepulcrum funeris , Quod plebs gregalis excolat Titulumque figat martyris . 
" Sic frendit et corpus sacrum Profanus ( a dirum nefas ! 
) Nudum negato tegmine Exponit inter carices . 
Sed nulla dirarum famis Aut bestiarum aut alitum Audet tropaeum gloriae Foedare tactu squalido . 
Quin , si qua clangens inprobe Circumuolarat eminus , Trucis uolucris inpetu Depulsa uertebat fugam . 
Nam coruus , Heliae datus Olim ciborum portitor , Hoc munus inplet sedule Et inremotus excubat . 
Hic ex frutectis proximis Infestus alarum sono Oculosque pinnis uerberans Exegit inmanem lupum . 
Quis perfidorum credere Ausit rapacem beluam Tauris paratam congredi , Cessisse plumis mollibus ? 
Ibat malignum murmurans Leui uolatu exterritus Praedamque uisam fugerat Custodis inbellis minis . 
Quis audienti talia , Datiane , tunc sensus tibi , Quantis gementem spiculis Figebat occultus dolor , Cum te perempti corporis Virtute uictum cerneres Ipsis et inpar ossibus Vacuisque iam membris minor ? 
Sed quis , tyranne pertinax , Hunc inpotentem spiritum Determinabit exitus ? 
Nullusne te franget modus ? 
" Nullus , nec umquam desinam . 
Nam si ferina inmanitas Mansuescit et clementia Coruos uoraces mitigat , " Mergam cadauer fluctibus ; Insana numquam naufragis Ignoscit unda et spumeum Nescit profundum parcere . 
" Aut semper illic mobilis Incerta per ludibria Vagis feretur flatibus Squamosa pascens agmina , " Aut sub fragosis rupibus Scabri petrarum murices Inter recessus scrupeos Discissa rumpent uiscera . 
" Ecquis uirorum strenue Cumbam peritus pellere Remo rudente et carbaso Secare qui pontum queas " Rapias palustri e caespite Corpus quod intactum iacet , Leuique uectum lembulo Amplum per aequor auferas ? 
" Sed conplicatum sparteus Claudat cadauer culleus Quem fune conexus lapis Praeceps in altum deprimat . 
" At tu per undas emices Rorante praepes palmula , Donec relictum longior Abscondat aspectus solum . 
" Haec iussa quidam militum ( Eumorfio nomen fuit ) Violentus audax barbarus Furore feruens adripit . 
Funale textum conserit Suto quod inplet corpore , Emensus et multum freti Inter procellas excutit . 
O praepotens uirtus dei , Virtus creatrix omnium , Quae turgidum quondam mare Gradiente Christo strauerat , Vt terga calcans aequoris Siccis mearet passibus Plantas nec undis tingueret Vasti uiator gurgitis ! 
Haec ipsa uirtus iusserat Rubrum salum dehiscere , Patente dum fundo aridum Secura plebs iter terit . 
Nec non et ipsa nunc iubet Seruire sancto corpori Pontum quietis lapsibus Ad curua pronum litora . 
Saxum molaris ponderis Vt spuma candens innatat , Tantique custos pigneris Fiscella fertur fluctibus . 
Cernunt stupentes nauitae Vectam remenso marmore Labi retrorsum leniter Aestu secundo et flamine . 
Certant et ipsi concito Pontum faselo scindere Longe sed artus praeuolarit Telluris ad mollem sinum . 
Prius relatos denique Humus quieta suscipit , Quam pulsa summis nisibus Carina portum tangeret . 
Felix amoeni litoris Secessus ille , qui sacra Fouens harenis uiscera Vicem sepulcri praebuit , Dum cura sanctorum pia Deflens adornat aggerem Tumuloque corpus creditum Vitae reseruat posterae ! 
Sed mox subactis hostibus Iam pace iustis reddita Altar quietem debitam Praestat beatis ossibus ; Subiecta nam sacrario Imamque ad aram condita Caelestis auram muneris Perfusa subter hauriunt . 
Sic corpus , ast ipsum dei Sedes receptum continet Cum Maccabeis fratribus Sectoque Eseiae proximum . 
Simplex sed illis contigit Corona poenarum , quibus Finem malorum praestitit Mortis supremus exitus . 
Quid tale sector ausus est ? 
Truncata numquid corporis Segmenta post serram feris Obiecit aut undis dedit ? 
Num Maccabei martyris Linguam tyrannus erutam Raptamue pellem uerticis Auibus cruentis obtulit ? 
Tu solus , o bis inclyte , Solus brauii duplicis Palmam tulisti , tu duas Simul parasti laureas . 
In morte uictor aspera , Tum deinde post mortem pari Victor triumfo proteris Solo latronem corpore . 
Adesto nunc et percipe Voces precantum supplices , Nostri reatus efficax Orator ad thronum patris ! 
Per te , per illum carcerem Honoris augmentum tui , Per uincla flammas ungulas , Per carceralem stipitem , Per fragmen illud testeum Quo parta creuit gloria , Et quem trementes posteri Exosculamur lectulum , Miserere nostrarum precum , Placatus ut Christus suis Inclinet aurem prosperam Noxas nec omnes inputet . 
Si rite sollemnem diem Veneramur ore et pectore , Si sub tuorum gaudio Vestigiorum sternimur , Paulisper huc inlabere Christi fauorem deferens , Sensus grauati ut sentiant Leuamen indulgentiae . 
Sic nulla iam restet mora , Quin excitatam nobilis Carnem resumat spiritus Virtute perfunctam pari , Vt quae laborum particeps Commune discrimen tulit Sit et coheres gloriae Cunctis in aeuum saeculis . 
Felix Tarraco , Fructuose , uestris Attollit caput ignibus coruscum Leuuitis geminis procul relucens Hispanos deus aspicit benignus , Arcem quandoquidem potens Hiberam Trino martyre trinitas coronat . 
Ardens Augurius capessit aetram Nec non Eulogius simul supernum Christi lucidus ad sedile tendit . 
Dux et praeuius et magister illis Ad tantum decus ex episcopali Clarus nomine Fructuosus ibat , Accitus quia praesidis repente Iussu uenerat ad forum sacerdos Leuuitis comitantibus duobus . 
Inde ad carceream uiros catenam Pastus sanguine carnifex trahebat , Gaudet currere Fructuosus ultro . 
Ac , ne quis socios timor feriret , Praeceptor uehemens eundo firmat Incenditque fidem calore Christi : " Mecum state , uiri ; uocat cruentus Ad poenam coluber dei ministros . 
Ne mors terreat ! 
Est parata palma . 
" Carcer christicolis gradus coronae est , Carcer prouehit ad superna caeli , Carcer conciliat deum beatis . 
" His dictis adeunt specum reorum , Exercent ibi mysticum lauacrum Et purgamen aquae stupent tenebrae . 
Sex hic continuis latent diebus , Tandem stant trucis ad tribunal hostis , Fratres tergeminos tremunt catastae . 
Iudex Aemilianus inminebat , Atrox turbidus insolens profanus , Aras daemonicas coli iubebat . 
" Tu , qui doctor " ait " seris nouellum Commenti genus , ut leues puellae Lucos destituant , Iouem relinquant , " Damnes , si sapias , anile dogma . 
Iussum est Caesaris ore Gallieni , Quod princeps colit ut colamus omnes . 
" Haec fanti placidus refert sacerdos : " Aeternum colo principem dierum , Factorem dominumque Gallieni , " Et Christum patre prosatum perenni , Cuius sum famulus gregisque pastor . 
" Subridens ait ille : " Iam fuisti . 
" Nec differt furor aut refrenat iram . 
Saeuis destinat ignibus cremandos , Exultant prohibentque flere uulgum . 
Quosdam de populo uidet sacerdos Libandum sibi poculum offerentes , " Ieiunamus " ait , " recuso potum . 
" Nondum nona diem resignat hora , Numquam conuiolabo ius dicatum Nec mors ipsa meum sacrum resoluet . 
" Sic Christus sitiens crucis sub hora Oblatum sibi poculum recusans Nec libare uolens sitim peregit . 
" Intrant interea locum rotunda Conclusum cauea , madens ferarum Multo sanguine quem furor frequentat , Cum spectacula perstrepunt cruenta Ac uilis gladiator ense duro Percussus cadit et fremit uoluptas . 
Hic flammante pyra niger minister Ardens supplicium parare iussus Construxit facibus rogum supremis , Qui , dum corpora concremanda soluit , Feruentes animas amore lucis Fracto carceris expediret antro . 
Certant officiis pii sodales ; Plantis calciamenta dissolutis Pronus detrahere studebat unus , Sed sanctus uetat ora Fructuosus Inclinata premi : " Facessite " inquit " Nec nostram grauet obsequella mortem ; " Atquin ipse meos pedes resoluam , Ne uestigia praepedita uinclis Tardis gressibus inruant in ignem . 
" Cur lamenta rigant genas madentes ? 
Cur uestri memor ut fiam rogatis ? 
Cunctis pro populis rogabo Christum . 
" Vix haec ediderat , relaxat ipse Indumenta pedum , uelut Moyses Quondam fecerat ad rubum propinquans . 
Non calcare sacram cremationem Aut adstare deo prius licebat Quam uestigia pura figerentur . 
Stabat calce mera , resultat ecce Caelo spiritus et serit loquellam , Quae cunctos tremefecit audientes : " Non est , credite , poena quam uidetis , Quae puncto tenui citata transit , Nec uitam rapit illa sed reformat . 
" Felices animae quibus per ignem Celsa scandere contigit Tonantis , Quas olim fugiet perennis ignis ! 
" Haec inter rapidis focos crepantes Intrant passibus et minantur ipsis Flammarum trepidantibus caminis . 
Nexus denique qui manus retrorsus In tergum reuocauerant reuinctas Intacta cute decidunt adusti . 
Non ausa est cohibere poena palmas In morem crucis ad patrem leuandas , Soluit bracchia quae deum precentur . 
Priscorum specimen trium putares Quos olim Babylonicum per ignem Cantantes stupuit tremens tyrannus . 
Illis sed pia flamma tunc pepercit Nondum tempore passionis apto Nec mortis decus inchoante Christo . 
Hos cum defugeret uaporus ardor , Orant ut celer ignis aduolaret Et finem daret anxiis periclis . 
Exorata suos obire tandem Maiestas famulos iubet caducis Missos corporibus sibique reddi . 
Vidit praesidis ex domo satelles Caelum martyribus patere apertum Insignesque uiros per astra ferri . 
Quin et filiolae monens erili Ostendit sceleris notam paterni , Caelo uiuere quos forum peremit . 
Haec tunc uirginitas palam uidere Per sudum meruit parente caeco , Vt crimen domini domus timeret . 
Tum de corporibus sacris fauillae Et perfusa mero leguntur ossa , Quae raptim sibi quisque uindicabat . 
Fratrum tantus amor domum referre Sanctorum cinerum dicata dona Aut gestare sinu fidele pignus . 
Sed ne reliquias resuscitandas Et mox cum domino simul futuras Discretis loca diuidant sepulcris , Cernuntur niueis stolis amicti ; Mandant restitui cauoque claudi Mixtim marmore puluerem sacrandum . 
O triplex honor , o triforme culmen , Quo nostrae caput excitatur urbis , Cunctis urbibus eminens Hiberis ! 
Exultare tribus libet patronis , Quorum praesidio fouemur omnes Terrarum populi Pyrenearum . 
Circumstet chorus ex utroque sexu , Heros uirgo puer senex anulla , Vestrum psallite rite Fructuosum ! 
Laudans Augurium resultet hymnus Mixtis Eulogium modis coaequans , Reddamus paribus pares camenas . 
Hinc aurata sonent in arce tecta , Blandum litoris extet inde murmur Et carmen freta feriata pangant . 
Olim tempus erit ruente mundo , Cum te , Tarraco , Fructuosus acri Soluet supplicio tegens ab igni . 
Fors dignabitur et meis medellam Tormentis dare prosperante Christo Dulces hendecasyllabos reuoluens . 
Insignem meriti uirum , Quirinum placitum deo , Vrbis moenia Sisciae Concessum sibi martyrem Conplexu patrio fouent . 
Hic sub Galerio duce , Qui tunc Illyricos sinus Vrgebat dicionibus , Fertur catholicam fidem Inlustrasse per exitum . 
Non illum gladii rigor , Non incendia , non ferae Crudeli interitu necant , Sed lymfis fluuialibus Gurges , dum rapit , abluit . 
Nil refert , uitreo aequore An de flumine sanguinis Tinguat passio martyrem , Aeque gloria prouenit Fluctu quolibet uuida . 
Summo pontis ab ardui Sanctae plebis episcopus In praeceps fluuio datur Suspensum laqueo gerens Ingentis lapidem molae . 
Deiectum placidissimo Amnis uertice suscipit Nec mergi patitur sibi Miris uasta natatibus Saxi pondera sustinens . 
Spectant eminus e solo Doctorem pauidi greges ; Nam Christi populus frequens Riparum sinuamina Stipato agmine saepserat . 
Sed Quirinus ut eminens Os circumtulit heu suos Exemplo trepidos uidet ; Nil ipse proprii memor Inter stagna periculi Confirmat pia pectora Verbis mitificis rogans Ne quem talia terreant Neu constans titubet fides Aut poenam putet emori . 
Dicentem fluitantibus Amnis terga uehunt uadis Nec substrata profunditas Saxoque et laqueo et uiro Audet sponte dehiscere . 
Sensit martyr episcopus Iam partam sibi praeripi Palmam mortis et exitus Ascensumque negarier Aeterni ad solium patris . 
" Hisu cunctipotens " ait " Haudquaquam tibi gloria Haec est insolita aut noua Calcare fremitum maris Prona et flumina sistere . 
" Scimus discipulum Petrum , Cum uestigia tingueret Mortali trepidus pede , Dextrae subsidio tuae Subiecisse salum solo . 
" Iordanem quoque nouimus Tortis uerticibus uagum , Dum fertur rapido inpetu , Ad fontem refluis retro Confugisse meatibus . 
" Haec miracula sunt tuae Virtutis , domine , ut modo Suspendor leue praenatans Summo gurgite fluminis , Cum collo scopulum traham . 
" Iam plenus titulus tui est Et uis prodita nominis , Quam gentilis hebet stupor . 
Absoluas , precor , optime , Huius nunc animae moras . 
" Quid possis , probat amnicus Qui uectat silicem liquor . 
Hoc iam quod superest cedo , Quo nil est pretiosius , Pro te , Christe deus , mori ! 
" Orantem simul halitus Et uox deserit et calor , Scandit spiritus ardua , Fit pondus graue saxeum , Corpus suscipiunt aquae . 
Electus Christo locus est , ubi corda probata Prouehat ad caelum sanguine , purget aqua . 
Hic duo purpureum domini pro nomine caesi Martyrium pulchra morte tulere uiri . 
Hic etiam liquido fluit indulgentia fonte Ac ueteres maculas diluit amne nouo . 
Qui cupit aeternum caeli conscendere regnum , Huc ueniat sitiens , ecce parata uia est . 
Ante coronati scandebant ardua testes Atria , nunc lotae celsa petunt animae . 
Spiritus aeterno solitus descendere lapsu , Vt dederat palmam , sic tribuit ueniam . 
Haurit terra sacros aut fonte aut sanguine rores Exundatque suo iugiter uda deo . 
Ipse loci est dominus , laterum cui uulnere utroque Hinc cruor effusus fluxit et inde latex . 
Ibitis hinc , ut quisque potes , per uulnera Christi Euectus gladiis alter et alter aquis . 
Sylla Forum statuit Cornelius , hoc Itali urbem Vocant ab ipso conditoris nomine . 
Hic mihi , cum peterem te , rerum maxima Roma , Spes est oborta prosperum Christum fore . 
Stratus humi tumulo aduoluebar quem sacer ornat Martyr dicato Cassianus corpore . 
Fucis colorum picta imago martyris Plagas mille gerens , totos lacerata per artus , Ruptam minutis praeferens punctis cutem . 
Vnde pugillares soliti percurrere ceras Scholare murmur adnotantes scripserant . 
Aedituus consultus ait : " Quod prospicis , hospes , Non est inanis aut anilis fabula . 
Veram uetusti temporis monstrat fidem . 
Praefuerat studiis puerilibus et grege multo Saeptus magister litterarum sederat Verba notis breuibus conprendere cuncta peritus Raptimque punctis dicta praepetibus sequi . 
Aspera nonnumquam praecepta et tristia uisa Inpube uulgus mouerant ira et metu ; Doctor amarus enim discenti semper ephebo Nec dulcis ulli disciplina infantiae est . 
Plebem dicatam christianae gloriae . 
Extrahitur coetu e medio moderator alumni Gregis , quod aris supplicare spreuerat . 
Respondent : " Agmen tenerum ac puerile gubernat Fictis notare uerba signis inbuens . 
" " Ducite " conclamat " captiuum , ducite et ultro Donetur ipsis uerberator paruulis . 
Tinguant magistri feriatas sanguine . 
Ludum discipulis uolupe est ut praebeat ipse Doctor seuerus , quos nimis coercuit . 
" Vincitur post terga manus spoliatus amictu , Adest acutis agmen armatum stilis . 
Quantum quisque odii tacita conceperat ira , Effundit ardens felle tandem libero . 
Rubetque ab ictu curta et umens pagina . 
Inde alii stimulos et acumina ferrea uibrant , Qua parte aratis cera sulcis scribitur , Et qua secti apices abolentur et aequoris hirti Rursus nitescens innouatur area . 
Hinc foditur Christi confessor et inde secatur , Pars uiscus intrat molle , pars scindit cutem . 
Omnia membra manus pariter fixere ducentae Totidemque guttae uulnerum stillant simul . 
Quam qui profunda perforarat uiscera , Ille leuis , quoniam percussor morte negata Saeuire solis scit dolorum spiculis , Hic quanto interius uitalia condita pulsat Plus dat medellae , dum necem prope adplicat . 
" Este , precor , fortes et uincite uiribus annos Quod defit aeuo suppleat crudelitas ! 
" Sed male conatus tener infirmusque laborat , Tormenta crescunt , dum fatiscit carnifex . 
" Quid gemis ? 
Istud dedisti ferrum et armasti manus . 
Reddimus ecce tibi tam milia multa notarum Quam stando flendo te docente excepimus . 
Non potes irasci quod scribimus ; ipse iubebas Numquam quietum dextera ut ferret stilum . 
Non petimus totiens te praeceptore negatas , Auare doctor , iam scholarum ferias . 
Pangere puncta libet sulcisque intexere sulcos , Flexas catenis inpedire uirgulas . 
Mendosa forte si quid errauit manus . 
Exerce imperium , ius est tibi plectere culpam , Si quis tuorum te notauit segnius . 
" Talia ludebant pueri per membra magistri Nec longa fessum poena soluebat uirum . 
Tandem luctantis miseratus ab aethere Christus Iubet resolui pectoris ligamina Difficilesque moras animae ac retinacula uitae Relaxat artas et latebras expedit . 
Vias secutus deserit praecordia Totque foraminibus penetrati corporis exit Fibrarum anhelans ille uitalis calor . 
Haec sunt quae liquidis expressa coloribus , hospes , Miraris , ista est Cassiani gloria . 
Suggere si quod habes iustum uel amabile uotum , Spes si qua tibi est , si quid intus aestuas . 
Audit , crede , preces martyr prosperrimus omnes Ratasque reddit quas uidet probabiles . 
Altar tepescit ore , saxum pectore . 
Tunc arcana mei percenseo cuncta laboris , Tunc quod petebam quod timebam murmuro , Et post terga domum dubia sub sorte relictam Et spem futuri forte nutantem boni . 
Audior , urbem adeo , dextris successibus utor , Domum reuertor , Cassianum praedico . 
Romane , Christi fortis adsertor dei , Elinguis oris organum fautor moue , Largire comptum carmen infantissimo , Fac ut tuarum mira laudum concinam , Nam scis et ipse posse mutos eloqui . 
Plectrum palati et faucium saeuus tibi Tortor reuulsit nec tamen silentium Indixit ori quo fatebaris deum . 
Vox ueritatis testis extingui nequit , Nec si recisis palpitet meatibus . 
Sic noster haerens sermo lingua debili Balbutit et modis laborat absonis , Sed , si superno rore respergas iecur Et spiritali lacte pectus inriges , Vox inpeditos rauca laxabit sonos . 
Euangelista scripsit ipsum talia Praecepta Messian dedisse apostolis : Nolite uerba , cum sacramentum meum Erit canendum , prouidenter quaerere , Ego inparatis quae loquantur suggeram . 
" Sum mutus ipse , sed potens facundiae Mea lingua Christus luculente disseret . 
Ipse explicabit quos supremo spiritu Daemon tumultus dum domatur mouerit , Furore pestis peior in nouissimo . 
Sic uulneratus anguis ictu spiculi Ferrum remordet et dolore saeuior Quassando pressis inmoratur dentibus , Hastile fixum sed manet profundius Nec cassa sentit morsuum pericula . 
Galerius orbis forte Romani statum Ductor regebat , ut refert antiquitas , Inmitis atrox asper inplacabilis . 
Edicta late mundum in omnem miserat : Christum negaret quisque mallet uiuere . 
Haec ille serpens ore dictat regio , Qui mortuorum de sepulcris exiens Clamat : " Quid ante tempus aduentu cito Mea regna soluis ? 
Parce , fili altissimi , Vel possidere corda porcorum iube ? 
" Praefectus istis inminens negotiis Asclepiades ire mandat milites Ecclesiasten usque de sacrariis Raptare plebem mancipandam uinculis , Ni disciplinam Nazarenam respuat . 
Mox ipse templum cogitans inrumpere Et dissipare sancta sanctorum studens Armis profanus praeparabat inpiis Altaris aram funditus pessum dare Foresque et ipsas in ruinam soluere . 
Praecurrit index his repente cognitis Romanus acris heros excellentiae , Venire in armis perduelles nuntiat Animos pauentum praestruens hortatibus , Stent ut parati neue cedant turbini . 
Conspirat uno foederatus spiritu Grex christianus , agmen inperterritum Matrum uirorum paruulorum uirginum Fixa et statuta est omnibus sententia Fidem tueri uel libenter emori . 
Refert repulsus miles ad subsellia Plebis rebellis esse Romanum ducem , Flagrare cunctos peruicaci audacia , Iugulos retectos obstinate opponere Quo gloriosa morte fortes oppetant . 
Praeceps iubetur inde Romanus rapi Solusque ut incitator et fax omnium Pro contumaci plebe causam dicere . 
it non resistens seque uinciri petit Flexas et ultro torquet in tergum manus . 
Amor coronae paene praeuenit trucem Lictoris artem sponte nudas offerens Costas bisulcis exsecandas ungulis . 
Inrumpit altum limen et praeconibus Stupore mutis ipse tortorem trahit . 
Adstanti ob ora sic tyrannus incipit : Infame monstrum , uilis , intestabilis , Tu uentilator urbis et uulgi leuis Procella mentes inquietas mobiles Ne se inperita turba dedat legibus . 
" Populare quiddam sub colore gloriae Inlitterata credidit frequentia , Vt se per aeuum consecrandos autument , Si bella diuis ceu gigantes inferant Victique flammis obruantur montium . 
" Hoc tu parasti , perdite , spectaculum Cladis cruentae de necandis ciuibus , Quos ut profanos inpiati et saeculi Reos necesse est te magistro interfici . 
Tu causa mortis , tu malorum signifer . 
" Ni fallor , aequum est ut quod auctor inprobus Tolerare multos conpulisti ut carnifex , In te recurrat , proque tantis caedibus , Quae mox futurae , primus exitium luas , Feras et ipse quod ferendum suaseras . 
" His ille contra reddit ore libero : " Amplector , o praefecte , nec me subtraho , Vt pro fideli plebe solus inmoler , Dignus subire cuncta , si me consulis , Quaecumque uestra iusserit crudelitas . 
" Intrare seruis idolorum ac daemonum Sanctam salutis non licet nostrae domum , Ne polluatur purus orandi locus . 
Confido sancto in spiritu numquam tibi Dandum ut beatum limen adtingas pede , " Nisi forte noster factus in nostrum gregem Mereare sumi , quod pater faxit deus ! 
" Incensus his Asclepiades iusserat Euiscerandum corpus eculeo eminus Pendere et uncis uinculisque crescere . 
Apparitores sed furenti suggerunt Illum uetusta nobilem prosapia Meritisque multis esse primum ciuium . 
Iubet amoueri noxialem stipitem , Plebeia clarum poena ne damnet uirum . 
" Tundatur " inquit " terga crebris ictibus , Plumboque ceruix uerberata extuberet . 
Persona quaeque conpetenter plectitur Magnique refert uilis an sit nobilis . 
Gradu reorum forma tormentis datur . 
" Pulsatus ergo martyr illa grandine Postquam inter ictus dixit hymnum plumbeos , Erectus infit : " Absit , ut me nobilem Sanguis parentum praestet aut lex curiae ; Generosa Christi secta nobilitat uiros . 
" Si prima nostris quae sit incunabulis Origo textu stemmatis recenseas , Dei parentis esse ab ore coepimus . 
Cui quisque seruit , ille uere est nobilis ; Patri rebellis inuenitur degener . 
" Honos deinde stemmati accedit nouus Et splendor ingens ut magistratus uenit , Si confitendi nominis testem probum Signent inusta ferri et ignis uulnera Et uim dolorum mors sequatur inclyta . 
" Caue benignus esse Peruerse uelis , Nec mi remissus leniter peperceris . 
Incumbe membris , tortor , ut sim nobilis ! 
His ampliatus si fruar successibus Genus patris matrisque flocci fecero . 
" Haec ipsa uestra dignitatum culmina Quid esse censes ? 
Nonne cursim transeunt Fasces secures sella praetexta et toga Lictor tribunal et trecenta insignia , Quibus tumetis moxque detumescitis ? 
" Cum consulatum initis , ut uernae solent ( Pudet fateri ) farre pullos pascitis . 
Aquila ex eburna sumit adrogantiam Gestator eius ac superbit beluae Inflatus osse cui figura est alitis . 
" Iam si sub aris ad sigillorum pedes Iaceatis infra sectilem quercum siti Quid esse uobis aestimem proiectius ? 
Nudare plantas ante carpentum scio Proceres togatos matris Ideae sacris . 
" Lapis nigellus euehendus essedo Muliebris oris clausus argento sedet , Quem dum ad lauacrum praeeundo ducitis Pedes remotis atterentes calceis , Almonis usque peruenitis riuulum . 
" Quid illa turpis pompa ? 
Nempe ignobiles Vos esse monstrat , cum luperci curritis . 
Quem seruulorum non rear uilissimum , Nudus plateas si per omnes cursitans Pulset puellas uerbere ictas ludicro ? 
" Miseret tuorum me sacrorum et principum Morumque , Roma , saeculi summum caput . 
Age explicemus si placet mysteria , Praefecte , uestra ; iam necesse est audias , Nolis uelisne , quid colatis sordium . 
" Nec terret ista qua tumes uaesania , Quod uultuosus , quod supinus , quod rigens Tormenta leti comminaris asperi . 
Si me mouere rebus ullis niteris , Ratione mecum non furore dimica . 
" Iubes , relictis patris et Christi sacris Vt tecum adorem feminas mille ac mares , Deas deosque deque sexu duplici , Natos nepotes abnepotes editos Et tot stuprorum sordidam prosapiam . 
" Nubunt puellae , saepe luduntur dolis , Amasionum conprimuntur fraudibus , Incesta feruent , furta moechorum calent , Fallit maritus , odit uxor paelicem , Deos catenae colligant adulteros . 
" Ostende , quaeso , quas ad aras praecipis Veruece caeso fumet ut caespes meus ? 
Delfosne pergam ? 
Sed uetat palestrici Corrupta ephebi fama , quem uester deus Effeminauit gymnadis licentia . 
" Mox fleuit inpuratus occisum graui Disco et dicauit florulentum subcubam . 
Conductus idem pauit alienum pecus , Furem deinde perditi passus gregis Segnis bubulcus tela et ipsa perdidit . 
" An ad Cybebes ibo lucum pineum ? 
Puer sed obstat gallus ob libidinem Per triste uulnus perque sectum dedecus Ab inpudicae tutus amplexu deae , Per multa Matri sacra plorandus spado . 
" Sed , credo , magni limen amplectar Iouis ? 
Qui si citetur legibus uestris reus , Laqueis minacis inplicatus Iuliae Luat seueram uictus et Scantiniam Te cognitore dignus ire in carcerem . 
" Quid ? 
Aureorum conditorem temporum Censes colendum ? 
Quem fugacem non negas Latuisse furtim , dum reformidat malum ? 
Quem , si beate uiuere audit Iuppiter , Plectat necesse est occulendi conscios . 
" Quid inter aras dissidentum numinum Putas agendum ? 
Martis indignabitur Offensa uirtus , si colatur Lemnius ; Iunonis iram sentiet quisque ut deum Signo aut sacello consecrarit Herculem . 
" Dicis licenter haec poetas fingere ; Sed sunt et ipsi talibus mysteriis Tecum dicati quodque describunt colunt . 
Tu cur piaclum tam libenter lectitas , Cur in theatris te uidente id plauditur ? 
" Cygnus stuprator peccat inter pulpita , Saltat Tonantem tauricornem ludius ; Spectator horum pontifex summus sedet Ridesque et ipse , nec negando diluis Cum fama tanti polluatur numinis . 
" Cur tu , sacrate , per cachinnos solueris , Cum se maritum fingit Alcmenae deus ? 
Meretrix Adonem uulneratum scaenica Libidinoso plangit adfectu palam , Nec te lupanar Cypridis sanctae mouet ? 
" Quid quod sub ipsis ueritas signis patet Formata in aere criminum uestigiis ? 
Quid uult sigillum semper adfixum Ioui Auis ministrae ? 
Nempe uelox armiger Leno , exoletum qui tyranno pertulit . 
" Facem recincta ueste praetendit Ceres ; Cur , si deorum nemo rapuit uirginem , Quam nocte quaerens mater errat peruigil ? 
Fusos rotantem cernimus Tirintium ; Cur , si neaerae non fuit ludibrio ? 
" Quid ? 
Rusticorum monstra detester deum , Faunos Priapos fistularum praesides Nymfas natantes incolasque aquatiles Sitas sub alto more ranarum lacu Diuinitatis ius in algis uilibus ? 
" Ad haec colenda me uocas , censor bone ? 
Potesne quidquam tale , si sanum sapis , Sanctum putare ? 
Nonne pulmonem mouet Derisus istas intuens ineptias , Quas uinolentae somniis fingunt anus ? 
" Aut si quod usquam est uanitatis mysticae Nobis colendum est , ipse primus incipe . 
Promisce adora , quidquid in terris sacri est Deos Latinos et deos Aegyptios , Quis Roma libat quis Canopus supplicat . 
" Venerem precaris , conprecare et simiam . 
Placet sacratus aspis Aesculapii , Crocodillus ibis et canis cur displicent ? 
Adpone porris religiosas arulas , Venerare acerbum caepe , mordax allium . 
" Fuliginosi ture placantur lares Et respuuntur consecrata holuscula ? 
Aut unde maior esse maiestas focis Quam nata in hortis sarculatis creditur ? 
Si numen ollis , numen et porris inest . 
" Sed pulchra res est forma in aere sculptilis . 
Quid inprecabor officinis Graeciae , Quae condiderunt gentibus stultis deos ? 
Forceps Myronis , malleus Polycliti Natura uestrum est atque origo caelitum . 
" Ars seminandis efficax erroribus , Barbam rigentem dum Iouis circumplicat , Dum defluentem leniter flectens comam Limat capillos et corymbos Liberi , Et dum Mineruae pectus hydris asperat , " Iniecit atram territis formidinem Vt fulmen aeris ceu Tonantis horreant , Tremant uenenum sibilantis Gorgonae , Putent ephebum post triumfos Indicos Ferire thyrso posse , cum sit ebrius . 
" Tum quod Dianam molle succinctam uident , Venantis arcum pertimescunt uirginis . 
Si forte uultum tristioris Herculis Liquore crispo massa finxit fusilis Clauam minari ni colatur creditur . 
" Iam quis pauentum corda terror occupat , Iunonis iram si polite expresserit ? 
Velut retortis intuens obtutibus Auertat ora de litantis hostia , Lapis seuera fronte mentitur minas . 
" Miror quod ipsum non sacrastis Mentorem Nec templum et aras ipse Phidias habet , Fabri deorum uel parentes numinum , Qui si caminis institissent segnius , Non esset ullus Iuppiter conflatilis . 
" Non erubescis , stulte , pago dedite , Te tanta semper perdidisse obsonia , Quae dis ineptus obtulisti talibus , Quos trulla peluis cantharus sartagines Fracta et liquata contulerunt uascula ? 
" Ignosco fatuis haec tamen uulgaribus , Quos lana terret discolora in stipite , Quos saepe salsus circulator decipit , Quibus omne sanctum est quod pauendum rancidae Eduntularum cantilenae suaserint . 
" Vos eruditos miror et doctos uiros , Perpensa uitae quos gubernat regula , Nescire uel diuina uel mortalia Quo iure constent , quanta maiestas regat Quidquid creatum est , quae creauit omnia . 
" Deus perennis , res inaestimabilis , Non cogitando , non uidendo clauditur , Excedit omnem mentis humanae modum Nec conprehendi uisibus nostris ualet Extraque et intus inplet ac superfluit . 
" Intemporalis , antequam primus dies , Esse et fuisse semper unus obtinet ; Lux ipse uera ueri et auctor luminis , Cum lumen esset lumen effudit suum , Ex luce fulgor natus hic est filius . 
" Vis una patris , uis et una est filii Vnusque ab uno lumine splendor satus Pleno refulsit claritatis numine ; Natura simplex pollet unius dei Et quidquid usquam est una uirtus condidit " Caelum solumque , uim marini gurgitis Globos dierum noctiumque praesides , Ventos procellas fulgura imbres nubila Septem triones hesperos aestus niues Fontes pruinas et metalla et flumina , " Praerupta plana montium conuallia Feras uolucres reptiles natatiles Iumenta pecua subiugales beluas Flores frutecta germina herbas arbores Quae sunt odori quaeque uernant esui . 
" Haec non labore et arte molitus deus Sed iussione quam potestas protulit Mandauit esse ; facta sunt , quae non erant . 
Verbo creauit omniformem machinam , Virtus paterna semper in uerbo fuit . 
" Cognostis ipsum ; nunc colendi agnoscite Ritum modumque , quale sit templi genus , Quae dedicari sanxerit donaria , Quae uota poscat , quos sacerdotes uelit , Quod mandet illic nectar inmolarier . 
" Aedem sibi ipse mente in hominis condidit Viuam serenam sensualem flabilem Solui incapacem posse nec destructilem Pulchram uenustam praeminentem culmine Discriminatis inlitam coloribus . 
" Illic sacerdos stat sacrato in limine Foresque primas uirgo custodit Fides , Innexa crines uinculis regalibus Poscit litari uictimas Christo et patri Quas scit placere candidatas simplices : " Frontis pudorem , cordis innocentiam , Pacis quietem , castitatem corporis , Dei timorem , regulam scientiae , Ieiuniorum parcitatem sobriam , Spem non iacentem , semper et largam manum . 
" Ex his amoenus hostiis surgit uapor Vincens odorem balsami turis croci Auras madentes Persicorum aromatum ; Sublatus inde caelum adusque tollitur Et prosperatum dulce delectat deum . 
" Hanc disciplinam quisquis infensus uetat , Vetat probatum uiuere et sanctum sequi , Vetat uigorem mentis alte intendere Nostrique acumen ignis ad terram uocat Nec excitari uim sinit prudentiae . 
" O mersa limo caecitas gentilium , O carnulenta nationum pectora , Spissus error , o tenebrosum genus Terris amicum , deditum cadaueri , Subiecta semper intuens , numquam supra ! 
" Furorne summus ultima et dementia est Deos putare qui creantur nuptiis , Rem spiritalem terrulente quaerere , Elementa mundi consecrare altaribus Id quod creatum est conditorem credere , " Deasceato supplicare stipiti , Verris cruore scripta saxa spargere , Aras ofellis obsecrare bubulis , Hominis fuisse cum scias quos consecras , Vrnas reorum morticinas lambere ? 
" Desiste , iudex , saeculi tantum nefas Viris iubere fortibusque et liberis ? 
Nil est amore ueritatis celsius ; Dei perennis nomen adserentibus Nihil pauori est , mors et ipsa subiacet . 
" Dudum coquebat disserente martyre Asclepiades intus iram subdolam Stomachatus alto felle , dum longum silet Bilemque tectis concipit praecordiis , Tandem latentis uim furoris euomit : " Pro Iuppiter ? 
Quid est quod ex hoc audio ? 
Stat inter aras et deorum imagines Et quod fateri cogor in medio foro Tacente memet ac perorat perditus Quidquid sacrorum est ore foedans inpio . 
" O fas priorum , moris o prisci status ! 
Inuenta regum pro salute publica Pompiliorum nostra carpunt saecula Quis hos sofistas error inuexit nouus Qui non colendos esse diuos disputent ? 
" Nunc dogma nobis christianum nascitur Post euolutos mille demum consules Ab urbe Roma , ne retexam Nestoras . 
Quidquid nouellum surgit olim non fuit . 
Vis summa rerum nosse ? 
Pyrram consule ! 
" Vbi iste uester tunc erat summus deus , Diuum fauore cum puer Mauortius Fundaret arcem septicollem Romulus ? 
Quod Roma pollet auspicato condita , Ioui Statori debet et dis ceteris . 
" Hoc sanctum ab aeuo est , hoc ab atauis traditum : Placanda nobis pro triumfis principis Delubra , faustus ut secundet gloriam Procinctus utque subiugatis hostibus Ductor quietum frenet orbem legibus . 
" Accingere ergo , quisquis es , nequissime , Pro principali rite nobiscum deos Orare uita uel , quod hostem publicum Pati necesse est , solue poenam sanguine . 
Spreuisse templa respuisse est principem . 
" Tunc ille : " Numquam pro salute et maximis Fortissimisque principis cohortibus Aliter precabor quam fidele ut militent Christique lymfis ut renascantur patri Capiant et ipsum caelitus paraclitum , " Vt idolorum respuant caliginem , Cernant ut illud lumen aeternae spei Non suculentis influens obtutibus Nec corporales per fenestras emicans , Puris sed intus quod relucet mentibus . 
" Pupilla carnis crassa crassum perspicit Et res caduca quod resoluendum est uidet , Liquidis uidendis aptus est animae liquor Natura feruens sola feruentissimae Diuinitatis uim coruscantem capit . 
" Hoc , opto , lumen imperator nouerit Tuus meusque , si uelit fieri meus ; Nam si resistit christiano nomini , Meus ille talis imperator non erit . 
Scelus iubenti , crede , numquam seruiam . 
" " Statis , ministri ? 
clamitans iudex ait , " Statis manusque continetis uindices ? 
Non rupta sulcis dissecatis uiscera Animam nec intus abditam rimamini , Erumpit unde uox profana in principem ? 
" Scindunt utrumque milites taeterrimi Mucrone hiulco pensilis latus uiri , Sulcant per artus longa tractim uulnera , Obliqua rectis , recta transuersis secant Et iam retectis pectus albet ossibus . 
Nitendo anhelant , diffluunt sudoribus , Cum sit quietus heros in quem saeuiunt . 
Haec inter addit sponte Romanus loqui : " Si quaeris , o praefecte , uerum noscere , Hoc omne quidquid lancinamur non dolet . 
" Dolet quod error pectori insedit tuo Populos quod istos perditum tecum trahis . 
Currunt frequentes undique ad spectaculum Gentile uulgus heu gemenda corpora Crudumque nostrae sortis exemplum tremunt . 
" Audite cuncti , clamo longe ac praedico , Emitto uocem de catasta celsior . 
Christus paternae gloriae splendor deus , Rerum creator , noster idem particeps Spondet salutem perpetem credentibus , " Animae salutem , sola quae non occidit Sed iuge durans dispares casus subit ; Aut luce fulget aut tenebris mergitur . 
Christum secuta patris intrat gloriam , Disiuncta Christo mancipatur tartaro . 
" Curanda mercis qualitas , quaenam mihi Contingat olim perpetis substantiae ; Nam membra parui pendo quo pacto cadant Casura certe lege naturae suae . 
Instat ruina ; quod resoluendum est ruat . 
" Nec distat ignis et fidiculae saeuiant An corpus aegrum languor asper torqueat , Cum saepe morbos maior armet saeuia . 
Non ungularum tanta uis latus fodit , Mucrone quanto dira pulsat pleurisis , " Nec sic inusta lamminis ardet cutis Vt febris atro felle uenas exedit Vel summa pellis ignis obductus coquit Papulasque feruor aestuosus excitat ; Credas cremari stridulis cauteribus . 
" Miserum putatis quod retortis pendeo Extentus ulnis , quod reuelluntur pedes , Conpago neruis quod sonat crepantibus ? 
Sic heiulantes ossa clamant diuidi , Nodosa torquet quos podagra et artrisis . 
" Horretis omnes hasce carnificum manus . 
Num mitiores sunt manus medentium , Laniena quando saeuit Hippocratica ? 
Viuum secatur uiscus et recens cruor Scalpella tinguit , dum putredo abraditur . 
" Putate ferrum triste chirurgos meis Inferre costis , quod secat salubriter . 
Non est amarum quo reformatur salus . 
Videntur isti carpere artus tabidos , Sed dant medellam rebus intus uiuidis . 
" Quis nescit autem quanta corruptela sit Contaminatae carnis ac solubilis ? 
Sordet tumescit liquitur faetet dolet , Inflatur ira , soluitur libidine , Plerumque felle tincta liuores trahit . 
" Aurum regestum nonne carni adquiritur ? 
Inlusa uestis gemma bombyx purpura In carnis usum mille quaeruntur dolis , Luxus uorandi carnis aruinam fouet , Carnis uoluptas omne per nefas ruit . 
" Medere , quaeso , carnifex , tantis malis , Concide carpe fomitem peccaminum , Fac ut resecto debilis carnis situ Dolore ab omni mens supersit libera Nec gestet ultra quod tyrannus amputet . 
" Nec terrearis turba circumstantium . 
Hoc perdo solum quod peribit omnibus , Regi clienti pauperique et diuiti . 
Sic uernularum , sic senatorum caro Tabescit imo cum sepulcro condita est . 
" Iactura uilis mordet et damnum leue , Si quo carendum est perdere extimescimus . 
Cur quod necesse est non uoluntas occupat , Natura cur non uertit in rem gloriae ? 
Legale damnum deputemus praemiis . 
" Sed praemiorum forma quae sit fortibus Videamus , illa nempe quae numquam perit . 
Caelo refusus subuolabit spiritus , Dei parentis perfruetur lumine Regnante Christo stans in arce regia . 
" Quandoque caelum ceu liber plicabitur , Cadet rotati solis in terram globus , Sferam ruina menstrualem destruet , Deus superstes solus et iusti simul Cum sempiternis permanebunt angelis . 
" Contemne praesens utile , o prudens homo , Quod terminandum , quod relinquendum est tibi ; Omitte corpus , rem sepulcri et funeris , Tende ad futuram gloriam , perge ad deum , Agnosce qui sis , uince mundum et saeculum ! 
" Vixdum elocutus martyr hanc peregerat Orationem , cum furens interserit Asclepiades : " Vertat ictum carnifex In os loquentis inque maxillas manum Sulcosque acutos et fidiculas transferat . 
" Verbositatis ipse rumpatur locus , Scaturrientes perdat ut loquacitas Sermonis auras perforatis follibus , Quibus sonandi nulla lex ponit modum . 
Ipsa et loquentis uerba torqueri uolo . 
" Inplet iubentis dicta lictor inpius . 
Charaxat ambas ungulis scribentibus Genas cruentis et secat faciem notis , Hirsuta barbis soluitur carptim cutis Et mentum adusque uultus omnis scinditur . 
Martyr fluentem fatur inter sanguinem : " Grates tibi , o praefecte , magnas debeo , Quod multa pandens ora iam Christum loquor . 
Artabat ampli nominis praeconium Meatus unus , inpar ad laudes dei . 
" Rimas patentes inuenit uox edita Multisque fusa rictibus reddit sonos Hinc inde plures et profatur undique Christi patrisque sempiternam gloriam . 
Tot ecce laudant ora quot sunt uulnera . 
" Tali repressus cognitor constantia Cessare poenam praecipit , tunc sic ait : " Per Solis ignem iuro , qui nostros dies Reciprocatis administrat circulis , Cuius recursu lux et annus ducitur , " Ignes parandos iam tibi tristis rogi , Qui fine digno corpus istud deuorent , Quod perseuerans tam resistit nequiter Sacris uetustis nec dolorum spiculis Victum fatiscit fitque poenis fortius . 
" Quis hunc rigorem pectori iniecit stupor ? 
Mens obstinata est , corpus omne obcalluit , Tantus nouelli dogmatis regnat furor . 
Hic nempe uester Christus haud olim fuit , Quem tu fateris ipse suffixum cruci . 
" " Haec illa crux est omnium nostrum salus " Romanus inquit , " hominis haec redemptio est . 
Scio incapacem te sacramenti , inpie , Non posse caecis sensibus mysterium Haurire nostrum . 
Nil diurnum nox capit . 
" Tamen in tenebris proferam claram facem , Sanus uidebit , lippus oculos obteget . 
Remouete lumen dicet insanabilis , Iniuriosa est nil uidenti claritas . 
Audi , profane , quod grauatus oderis . 
" Regem perennem rex perennis protulit In se manentem nec minorem tempore , Quia tempus illum non tenet ; nam fons retro Exordiorum est et dierum et temporum Ex patre Christus . 
Hoc pater quod filius . 
" Hic se uidendum praestitit mortalibus . 
Mortale corpus sumpsit inmortalitas , Vt , dum caducum portat aeternus deus Transire nostrum possit ad caelestia . 
Homo est peremptus et resurrexit deus . 
" Congressa mors est membra gestanti deo ; Dum nostra temptat , cessit inmortalibus . 
Stultum putatis hoc , sofistae saeculi ? 
Sed stulta mundi summus elegit pater , Vt stultus esset saeculi prudens dei . 
" Antiquitatem Romuli et Mauortiam Lupam renarras primum et omen uulturum . 
Si res nouellas respuis , nil tam recens Vix mille fastis inplet hanc aetatulam Cursus dierum conditore ab augure . 
" Sescenta possum regna pridem condita Proferre toto in orbe , si sit otium , Multo ante clara , quam capellam Gnosiam Suxisse fertur Iuppiter , Martis pater . 
Sed illa non sunt , haec et olim non erunt . 
" Crux ista Christi , quam nouellam dicitis , Nascente mundo factus ut primum est homo , Expressa signis , expedita est litteris , Aduentus eius mille per miracula Praenuntiatus ore uatum consono . 
" Reges profetae iudicesque et principes Virtute bellis cultibus sacris stilo Non destiterunt pingere formam crucis . 
Crux praenotata , crux adumbrata est prius , Crucem uetusta conbiberunt saecula . 
" Tandem retectis uocibus profeticis Aetate nostra conprobata antiquitas Coram refulsit ore conspicabili , Ne fluctuaret ueritas dubia fide , Si non pateret teste uisu comminus . 
" Hinc nos et ipsum non perire credimus Corpus , sepulcro quod uorandum traditur , Quia Christus in se mortuum corpus cruci Secum excitatum uexit ad solium patris Viamque cunctis ad resurgendum dedit . 
Crux illa nostra est , nos patibulum ascendimus , Nobis peremptus Christus et nobis deus Christus reuersus , ipse qui moriens homo est ; Natura duplex moritur et mortem domat Reditque in illud quod perire nesciat . 
" Dixisse pauca sit satis de mysticis Nostrae salutis deque processu spei . 
Iam iam silebo . 
Margarita spargere Christi uetamur inter inmundos sues , Lutulenta sanctum ne terant animalia . 
" Sed , quia profunda non licet luctarier Ratione tecum , consulamus proxima . 
Interrogetur ipsa naturalium Simplex sine arte sensuum sententia ; Fuci inperitus fac ut adsit arbiter . 
" Da septuennem circiter puerum aut minus , Qui sit fauoris liber et non oderit Quemquam nec ullum mentis in uitium cadat ; Periclitemur quid recens infantia Dicat sequendum , quid nouus sapiat uigor . 
" Hanc ille sancti martyris uocem libens Amplexus unum de caterua infantium Paruum nec olim lacte depulsum capi Captumque adesse praecipit : " Quiduis roga Inquit , " sequamur quod probarit pusio . 
" Romanus ardens experiri innoxiam Lactantis oris indolem : " Filiole " ait " Dic quid uidetur esse uerum et congruens Vnumne Christum colere et in Christo patrem An conprecari mille formarum deos ? 
" Adrisit infans nec moratus rettulit : " Est quidquid illud quod ferunt homines deum Vnum esse oportet et quod uni est unicum . 
Cum Christus hoc sit , Christus est uerus deus . 
Genera deorum multa nec pueri putant . 
" Stupuit tyrannus sub pudore fluctuans Nec uim decebat innocenti aetatulae Inferre leges nec loquenti talia Furor sinebat efferatus parcere . 
" Quis auctor " inquit " uocis est huius tibi ? 
" Respondit ille : " Mater et matri deus . 
Illa ex parente spiritu docta inbibit , Quo me inter ipsa pasceret cunabula ; Ego ut gemellis uberum de fontibus Lac paruus hausi , Christum et hausi credere . 
" " Ergo ipsa mater adsit " exclamat " cedo " Asclepiades , " disciplinae et exitum Tristem suae magistra spectet inpia , Male eruditi torqueatur funere Infantis orba , quemque corrupit fleat . 
" Absit ministros uilis ut muliercula Nostros fatiget . 
Quantulus autem dolor Vexabit artus mortis auxilio breuis . 
Oculi parentis punientur acrius , Quam si cruentae membra carpant ungulae . 
" Vix haec profatus pusionem praecipit Sublime tollant et manu pulsent nates , Mox et remota ueste uirgis uerberent Tenerumque duris ictibus tergum secent , Plus unde lactis quam cruoris defluat . 
Quae cautis illud perpeti spectaculum , Quis ferre possit aeris aut ferri rigor ? 
Inpacta quotiens corpus attigerat salex , Tenui rubebant sanguine uda uimina , Quem plaga flerat roscidis liuoribus . 
Ferunt minaces uerberantium genas Inlacrimasse sponte dimanantibus Guttis per ora barbarum frementia , Scribas et ipsos et coronam plebium Proceresque siccis non stetisse uisibus . 
At sola mater hisce lamentis caret , Soli sereno frons renidet gaudio ; Stat in piorum corde pietas fortior Amore Christi contumax doloribus Firmatque sensum mollis indulgentiae . 
Sitire sese paruus exclamauerat ( Animae aestuantis ardor in cruciatibus Hoc exigebat lymfae ut haustum posceret ) , Quem torua mater eminus triste intuens Vultu et seueris uocibus sic increpat : " Puto , inbecillo , nate , turbaris metu Et te doloris horror adflictum domat . 
Non hanc meorum uiscerum stirpem fore Deo spopondi , non in hanc spem gloriae Te procreaui , cedere ut leto scias . 
" Aquam bibendam postulas , cum sit tibi Fons ille uiuus praesto qui semper fluit Et cuncta solus inrigat uiuentia Intus forisque spiritum et corpus simul Aeternitatem largiens potantibus . 
" Venies ad illud mox fluentum , si modo Animo ac medullis solus ardor aestuet Videre Christum , quod semel potum adfatim Sic sedat omnem pectoris flagrantiam , Vita ut beata iam sitire nesciat . 
" Hic hic bibendus , nate , nunc tibi est calix , Mille in Bethleem quem biberunt paruuli ; Oblita lactis et papillarum inmemor Aetas amaris , mox deinde dulcibus Refecta poclis mella sumpsit sanguinis . 
" Exemplum ad istud nitere , o fortis puer , Generosa prolis matris et potentia ? 
Omnes capaces esse uirtutum pater Mandauit annos , neminem excepit diem Ipsis triumfos adnuens uagitibus . 
" Scis , saepe dixi , cum docenti adluderes Et garrulorum signa uerborum dares , Isac fuisse paruulum patri unicum , Qui , cum inmolandus aram et ensem cerneret , Vltro sacranti colla praebuerit seni . 
" Narraui et illud nobile ac memorabile Certamen , una matre quod septem editi Gessere pueri sed tamen factis uiri , Hortante eadem matre in ancipiti exitu Poenae et coronae sanguini ut ne parcerent . 
" Videbat ipsos apparatus funerum Praesens suorum nec mouebatur parens Laetata quotiens aut oliuo stridula Sartago frixum torruisset puberem Dira aut cremasset lamminarum inpressio . 
" Comam cutemque uerticis reuulserat A fronte tortor , nuda testa ut tegmine Ceruicem adusque dehonestaret caput ; Clamabat illa : Patere , gemmis uestiet Apicem hunc corona regio ex diademate . 
" Linguam tyrannus amputari iusserat Vni ex ephebis ; mater aiebat : Satis Iam parta nobis gloria est , pars optima Deo inmolatur ecce nostri corporis , Digna est fidelis lingua , quae sit hostia . 
" Interpres animi , enuntiatrix sensuum , Cordis ministra , praeco operti pectoris , Prima offeratur in sacramentum necis Et sit redemptrix prima membrorum omnium . 
Ducem dicatam mox sequentur cetera . 
" His Maccabeos incitans stimulis parens Hostem subegit subiugatum septies , Quot feta natis tot triumfis inclyta . 
Me partus unus ut feracem gloriae , Mea uita , praestet , in tua est situm manu . 
" Per huius alui fida conceptacula , Per hospitalem mense bis quino larem , Si dulce nostri pectoris nectar tibi , Si molle gremium , grata si crepundia , Persiste et horum munerum auctorem adsere ! 
" Quanam arte nobis uiuere intus coeperis Nihilumque et illud unde corpus nescio , Nouit animator solus et factor tui . 
Inpendere ipsi cuius ortus munere es , in datorem quod dedit refuderis . 
" Talia canente matre iam laetus puer Virgas strepentes et dolorem uerberum Ridebat . 
Hic tum cognitor pronuntiat : " Claudatur infans carcere et tanti mali Romanus auctor torqueatur acrius . 
" Illum recentes per cicatricum uias Denuo exarabant , quaque acutum traxerant Paulo ante ferrum , mox recrudescentibus Plagis apertas persequebantur notas , Quos iam superbus uictor ignauos uocat . 
" O non uirile robur , o molles manus ! 
Vnam labantis dissipare tam diu Vos non potesse fabricam corpusculi ? 
Vix iam cohaeret nec tamen penitus cadit Vincens lacertos dexterarum inertium . 
" Citius cadauer dentibus carpunt canes Longeque morsus uulturum efficacior Ad deuorandas carnis offas mortuae . 
Languetis inbelli fame ac fatiscitis , Gula est ferina sed socors edacitas . 
" Exarsit istis turbida ira iudicis Seque in supremam concitat sententiam : " Si te morarum paenitet , finem citum Subeas licebit ; ignibus uorabere Damnatus et fauilla iam tenuis fies . 
" Abiens at ille , cum foro abriperent uirum Truces ministri , pone respectans ait : " Appello ab ista , perfide , ad Christum meum Crudelitate non metu mortis tremens Sed ut probetur esse nil quid iudicas . 
" " Quid differo " inquit ille " utrosque perdere , Puerum ac magistrum , conplices sectae inpiae ? 
Gladius recidat uile uix hominis caput Infantis , istum flamma uindex concremet ; Sit his sub uno fine dispar exitus . 
" Peruentum ad ipsum caedis inplendae locum . 
Natum gerebat mater amplexu et sinu , Vt primitiuum crederes fetum geri Deo offerendum sancti Abelis ferculo , Lectum ex ouili , puriorem ceteris . 
Puerum poposcit carnifex , mater dedit , Nec inmorata est fletibus , tantum osculum Inpressit unum : " Vale " ait " dulcissime , Et , cum beatus regna Christi intraueris , Memento matris , iam patrone ex filio ! 
" Dixit . 
Deinde , dum ferit ceruiculam Percussor ense , docta mulier psallere Hymnum canebat carminis Dauitici : " Pretiosa sancti mors sub aspectu dei , Tuus ille seruus , prolis ancillae tuae . 
" Talia retexens explicabat pallium Manusque tendebat sub ictu et sanguine , Venarum ut undam profluam manantium Et palpitantis oris exciperet globum . 
Excepit et caro adplicauit pectori . 
At parte campi ex altera inmanem pyram Texebat ustor fumidus pinu arida Sarmenta mixtim subdita et faeni struem Spargens liquato rore feruentis picis , Quo flamma pastu cresceret ferocius . 
Et iam retortis bracchiis furca eminus Romanus actus ingerebatur rogo . 
" Scio " inquit ille " non futurum ut concremer Nec passionis hoc genus datum est mihi , Et restat ingens quod fiat miraculum . 
" Haec eius orsa sequitur inmensus fragor Nubis ruentis , nimbus undatim nigro Praeceps aquarum flumine ignes obruit . 
Alunt oliuo semiconbustas faces , Sed uincit imber iam madentem fomitem . 
Trepidare taeter carnifex rebus nouis Turbatus et qua posset arte insistere , Versare torres cum fauillis umidis , Prunas maniplis confouere stuppeis Et semen ignis inter undas quaerere . 
Quod cum tumenti nuntiatum iudici Commovit iram fellis inplacabilis , " Quousque tandem summus hic nobis magus Inludet " inquit " Thessalorum carmine Poenam peritus uertere in ludibrium ? 
" Fortasse ceruix si secandam iussero Flecti sub ensem non patebit uulneri Vel amputatum plaga collum diuidens Rursus coibit ac reglutinabitur Vmerisque uertex eminebit additus . 
" Temptemus igitur ante partem quampiam Truncare ferro corporis superstitis , Ne morte simpla criminosus multiplex Cadat uel una perfidus caede oppetat . 
Quot membra gestat , tot modis pereat uolo . 
" Libet experiri , Lerna sicut traditur , Vtrum renatis pullulascat artubus Ac se inminuti corporis damnis nouum Instauret ; ipse praesto erit tunc Hercules Hydrina suetus ustuire uulnera . 
" Iam nunc secandi doctus adsit artifex , Qui cuncta norit uiscerum confinia Vel nexa neruis disparare uincula . 
Date hunc reuulsis qui medetur ossibus Aut fracta nodis sarciens conpaginat . 
" Linguam priorem detrahat radicitus , Quae corpore omni sola uiuit nequior ; Illa et procaci pessima in nostros deos Inuecta motu fas profanauit uetus Audax et ipsi non pepercit principi . 
" Aristo quidam medicus accitus uenit , Proferre linguam praecipit . 
Profert statim Martyr retectam , pandit ima et faucium . 
Ille et palatum tractat et digito exitum Vocis pererrans uulneri explorat locum . 
Linguam deinde longe ab ore protrahens Scalpellum in usque guttur insertans agit . 
Illo secante fila sensim singula Numquam momordit martyr aut os dentibus Conpressit artis nec cruorem sorbuit . 
Inmotus et patente rictu constitit , Dum sanguis extra defluit scaturriens , Perfusa pulcher menta russo stemmate Fert et cruenti pectoris spectat decus Fruiturque et ostro uestis ut iam regiae . 
Praefectus ergo ratus elinguem uirum Cogi ad sacrandum posse , cum uerbis carens Nil in deorum blateraret dedecus , Iubet reduci iam tacentem ac debilem Multo loquentis turbine olim territus . 
Reponit aras ad tribunal denuo Et tus et ignem uiuidum in carbonibus Taurina et exta uel suilla abdomina . 
Ingressus ille , ut hos paratus perspicit , Insufflat ipsos ceu uideret daemonas . 
Inridet hoc Asclepiades laetior , Addit deinde : " Numquid inclementius Sicut solebas es paratus dicere ? 
Effare quiduis ac perora et dissere ; Permitto uocem libere ut exerceas . 
" Romanus alto corde suspirans diu Gemitu querellam traxit et sic orsus est : " Christum loquenti lingua numquam defuit ; Nec uerba quaeras quo regantur organo , Cum praedicatur ipse uerborum dator . 
" Qui fecit ut uis uocis expressa intimo Pulmone et oris torta sub testudine Nunc ex palato det repercussos sonos , Nunc temperetur dentium de pectine Sitque his agendis lingua plectrum mobile , " Si mandet idem faucium sic fistulas Spirare flatu concinentes consono Vt uerba in ipsis explicent meatibus Vel exitu oris cymbalis profarier Nunc pressa parce labra , nunc hiantia , " Dubitasne uerti posse naturae statum , Cui facta forma est qualis esset primitus ? 
Hanc nempe factor uertere ut libet potest Positasque leges texere ac retexere , Linguam loquella ne ministram postulet . 
" Vis scire nostri numinis potentiam ? 
Fluctus liquentis aequoris pressit pede , Natura fluxa ac tenuis in solidum coit . 
Quam dispar illis legibus , quis condita est ! 
Solet natatus ferre , fert uestigia . 
" Habet usitatum munus hoc diuinitas Quae uera nobis colitur in Christo et patre , Mutis loquellam , percitum claudis gradum , Surdis fruendam reddere audientiam , Donare caecis lucis insuetae diem . 
" Haec si quis amens fabulosa existimat , Vel ipse tute si parum fidelia Rebare pridem , uera cognoscas licet . 
Habes loquentem cuius amputaueras Linguam . 
Probatis cede iam miraculis . 
" Horror stupentem persecutorem subit Timorque et ira pectus in caliginem Vertere . 
Nescit , uigilet anne somniet . 
Miratur haerens quod sit ostenti genus . 
Formido frangit , armat indignatio . 
Nec uim domare mentis effrenae potest Nec quo furoris tela uertat inuenit . 
Postremo medicum saeuus insontem iubet Reum citari , nundinatum hunc arguit Mercede certa pactus ut conluderet , Aut ferrum in ore nil agens et inritum Versasse frustra seu retunsis tactibus Aut arte quadam uulnus inlatum breue , Quod sauciata parte linguam laederet Neruos nec omnes usque quaque abscideret . 
Manere saluam uocis harmoniam probe Non posse , inani concauo uerba exprimi , Quae concrepare ligula moderatrix facit . 
Esto ut resultet spiritus uacuo specu , Echo sed extat inde , non oratio . 
Veris refutat medicus hanc calumniam : " Scrutare uel tu nunc latebras faucium Intraque dentes curiosum pollicem Circumfer haustus uel patentes inspice Lateatne quidquam quod regat spiramina . 
" Quamquam forassem forte si puncto leui Tenuiue linguam contigissem uulnere , Titubante plectro fatus esset debilis ; Nam cum magistra uocis in uitium cadit , Vsus necesse est et loquendi intercidat . 
" Fiat periclum si placet cuiusmodi Edat querellam quadrupes lingua eruta , Elinguis et quem porca grunnitum strepat . 
Cui uox fragosa clamor est inconditus . 
Probabo mutam nil sonare stridulum . 
" Testor salutem principis me simplici Functum secantis arte , iudex optime , Seruisse iussis absque fraude publicis . 
Sciat hic quis illi uerba suggillet deus . 
Ego unde mutus sit disertus nescio . 
" His sese Aristo purgat . 
At contra inpium Nil haec latronem christianorum mouent , Magis magisque fertur in uaesaniam . 
Quaerit , alienus sanguis ille asperserit Virum suone fluxerit de uulnere . 
Respondit his Romanus : " Eccum , praesto sum . 
Meus iste sanguis uerus est , non bubulus . 
Agnoscis illum quem loquor , miserrime Pagane , uestri sanguinem sacrum bouis Cuius litata caede permadescitis ? 
" Summus sacerdos nempe sub terram scrobe Acta in profundum consecrandus mergitur Mire infulatus festa uittis tempora Nectens , corona tum repexus aurea Cinctu Gabino sericam fultus togam . 
" Tabulis superne strata texunt pulpita Rimosa rari pegmatis conpagibus , Scindunt subinde uel terebrant aream Crebroque lignum perforant acumine , Pateat minutis ut frequens hiatibus . 
" Huc taurus ingens fronte torua et hispida Sertis reuinctus aut per armos floreis Aut inpeditis cornibus deducitur , Nec non et auro frons coruscat hostiae Saetasque fulgor brattealis inficit . 
" Hic ut statuta est inmolanda belua , Pectus sacrato diuidunt uenabulo ; Eructat amplum uulnus undam sanguinis Feruentis inque texta pontis subditi Fundit uaporum flumen et late aestuat . 
" Tum per frequentes mille rimarum uias Inlapsus imber tabidum rorem pluit , Defossus intus quem sacerdos excipit Guttas ad omnes turpe subiectans caput Et ueste et omni putrefactus corpore . 
" Quin os supinat , obuias offert genas , Supponit aures , labra nares obicit , Oculos et ipsos perluit liquoribus , Nec iam palato parcit et linguam rigat , Donec cruorem totus atrum conbibat . 
" Postquam cadauer sanguine egesto rigens Conpage ab illa flamines retraxerint Procedit inde pontifex uisu horridus , Ostentat udum uerticem barbam grauem Vittas madentes atque amictus ebrios . 
" Hunc inquinatum talibus contagus Tabo recentis sordidum piaculi Omnes salutant atque adorant eminus Vilis quod illum sanguis et bos mortuus Foedis latentem sub cauernis lauerint . 
" Addamus illam , uis , hecatomben tuam , Centena ferro cum cadunt animalia Variaque abundans caede restagnat cruor , Vix ut cruentis augures natatibus Possint meare per profundum sanguinis ? 
" Sed quid macellum pingue puluinarium , Quid maximorum lancinatores gregum Euiscerata carne crudos criminor ? 
Sunt sacra quando uosmet ipsi exciditis , Votiuus et cum membra detruncat dolor . 
" Cultrum in lacertos exerit fanaticus Sectisque Matrem bracchiis placat deam . 
Furere ac rotari ius putatur mysticum . 
Parca ad secandum dextra fertur inpia , Caelum meretur uulnerum crudelitas . 
" Ast hic metenda dedicat genitalia Numen reciso mitigans ab inguine , Offert pudendum semiuir donum deae ; Illam reuulsa masculini germinis Vena effluenti pascit auctam sanguine . 
" Vterque sexus sanctitati displicet , Medium retentat inter alternum genus . 
Mas esse cessat ille nec fit femina . 
Felix deorum mater inberbes sibi Parat ministros lenibus nouaculis . 
" Quid cum sacrandus accipit sfragitidas ? 
Acus minutas ingerunt fornacibus , His membra pergunt urere , ut igniuerint ; Quamcumque partem corporis feruens nota Stigmarit , hanc sic consecratam praedicant . 
" Functum deinde cum reliquit spiritus Et ad sepulcrum pompa fertur funeris , Partes per ipsas inprimuntur bratteae , Insignis auri lammina obducit cutem Tegitur metallo quod perustum est ignibus . 
" Has ferre poenas cogitur gentilitas , Hac di coercent lege cultores suos . 
Sic daemon ipse ludit hos quos ceperit , Docet execrandas ferre contumelias , Tormenta inuri mandat infelicibus . 
" At noster iste sanguis ex uestra fluit Crudelitate , uos tyrannide inpia Exulceratis innocentum corpora . 
Si uos sinatis , incruente uiuimus ; At si cruente puniamur , uincimus . 
" Sed iam silebo , finis instat debitus , Finis malorum , passionis gloria . 
Iam non licebit , inprobe , ut licuit modo , Torquere nostra uel secare uiscera . 
Cedas necesse est uictus et iam desinas . 
" " Cessabit equidem tortor et sector dehinc " Iudex minatur , " sed peremptoris manus Succedet illis , strangulatrix faucium . 
Aliter silere nescit oris garruli Vox inquieta quam tubam si fregero . 
" Dixit , foroque protrahi iussit uirum Trudi in tenebras noxialis carceris . 
Elidit illic fune collum martyris Lictor nefandus . 
Sic peracta est passio . 
Anima absoluta uinculis caelum petit . 
Gesta intimasse cuncta fertur principi Praefectus addens ordinem uoluminum Seriemque tantae digerens tragoediae , Laetatus omne crimen in fasces refert Suum tyrannus chartulis uiuacibus . 
Illas sed aetas conficit diutina , Fuligo fuscat , puluis obducit situ , Carpit senectus aut ruinis obruit . 
Inscripta Christo pagina inmortalis est Nec obsolescit ullus in caelis apex . 
Excepit adstans angelus coram deo Et quae locutus martyr et quae pertulit ; Nec uerba solum disserentis condidit , Sed ipsa pingens uulnera expressit stilo Laterum genarum pectorisque et faucium . 
Omnis notata est sanguinis dimensio , Vt quamque plagam sulcus exarauerit Altam patentem proximam longam breuem , Quae uis doloris quiue segmenti modus ; Guttam cruoris ille nullam perdidit . 
Hic in regestis est liber caelestibus Monumenta seruans laudis indelebilis Relegendus olim sempiterno iudici , Libramine aequo qui malorum pondera Et praemiorum conparabit copias . 
Vellem sinister inter haedorum greges Vt sum futurus , eminus dinoscerer Atque hoc precante diceret rex optimus : " Romanus orat , transfer hunc haedum mihi ; Sit dexter agnus , induatur uellere . 
Innumeros cineres sanctorum Romula in urbe Vidimus , o Christi Valeriane sacer . 
Incisos tumulis titulos et singula quaeris Nomina ; difficile est ut replicare queam . 
Tantos iustorum populos furor impius hausit , Cum coleret patrios Troia Roma deos . 
Plurima litterulis signata sepulcra loquuntur Martyris aut nomen aut epigramma aliquod , Sunt et muta tamen tacitas claudentia tumbas Marmora , quae solum significant numerum . 
Quanta uirum iaceant congestis corpora aceruis Nosse licet , quorum nomina nulla legas . 
Sexaginta illic defossas mole sub una Reliquias memini me didicisse hominum Quorum solus habet comperta uocabula Christus , Vtpote quos propriae iunxit amicitiae . 
Haec dum lustro oculis et sicubi forte latentes Rerum apices ueterum per monumenta sequor , Inuenio Hippolytum , qui quondam scisma Nouati Presbyter attigerat nostra sequenda negans , Vsque ad martyrii prouectum insigne tulisse Lucida sanguinei praemia supplicii . 
Nec mirere senem peruersi dogmatis olim Munere ditatum catholicae fidei . 
Cum iam uaesano uictor raperetur ab hoste Exultante anima carnis ad exitium ( Plebis amore suae multis comitantibus ibat ) , Consultus quaenam secta foret melior Respondit : " Fugite , o miseri , execranda Nouati Scismata , catholicis reddite uos populis ! 
Vna fides uigeat , prisco quae condita templo est , Quam Paulus retinet quamque cathedra Petri . 
Quae docui , docuisse piget ; uenerabile martyr Cerno quod a cultu rebar abesse dei . 
" His ubi detorsit laeuo de tramite plebem Monstrauitque sequi qua uia dextra uocat , Seque ducem recti spretis anfractibus idem Praebuit erroris qui prius auctor erat , Sistitur insano rectori christicolas tunc Ostia uexanti per Tiberina uiros . 
Illo namque die Roma secesserat , ipsos Peste suburbanos ut quateret populos , Non contentus humum celsae intra moenia Romae Tinguere iustorum caedibus assiduis . 
Ianiculum cum iam madidum fora rostra Suburam Cerneret eluuie sanguinis affluere Protulerat rabiem Tyrreni ad litoris oram Quaeque loca aequoreus proxima portus habet . 
Inter carnifices et constipata sedebat Officia extructo celsior in solio , Discipulos fidei detestandique rebelles Idolii ardebat dedere perfidiae . 
Carcereo crinita situ stare agmina contra Iusserat horrendis excrucianda modis . 
Inde catenarum tractus , hinc lorea flagra Stridere , uirgarum concrepitare fragor , Vngula fixa cauis costarum cratibus altos Pandere secessus et lacerare iecur . 
Iam lassatis iudex tortoribus ibat In furias cassa cognitione fremens , Nullus enim Christi ex famulis per tanta repertus Supplicia auderet qui uitiare animam . 
Inde furens quaesitor ait : " Iam , tortor , ab unco Desine ; si uana est quaestio , morte agito . 
Huic abscide caput , crux istum tollat in auras Viuentesque oculos offerat alitibus Hos rape praecipites et uinctos conice in ignem , Sit pyra quae multos deuoret una reos . 
En tibi quos properes rimosae imponere cumbae Pellere et in medii stagna profunda freti . 
Quos ubi susceptos rabidum male suta per aequor Vexerit et tumidis caesa labarit aquis Dissociata putrem laxent tabulata carinam Conceptumque bibant undique naufragium . 
Squamea caenoso praestabit uentre sepulcrum Belua consumptis cruda cadaueribus . 
" Haec persultanti celsum subito ante tribunal Offertur senior nexibus implicitus . 
Stipati circum iuuenes clamore fremebant Ipsum christicolis esse caput populis ; Si foret extinctum propere caput , omnia uulgi Pectora Romanis sponte sacranda deis . 
Insolitum leti poscunt genus et noua poenae Inuenta , exemplo quo trepident alii . 
Ille supinata residens ceruice : " Quis " inquit " Dicitur ? 
" Adfirmant dicier Hippolytum . 
Hippolytus fiat ergo , agitet turbetque iugales Intereatque feris dilaceratus equus . 
" Vix haec ille , duo cogunt animalia freni Ignara insueto subdere colla iugo , Non stabulis blandiue manu palpata magistri Imperiumque equitis ante subacta pati , Sed campestre uago nuper pecus e grege captum , Quod pauor indomito corde ferinus agit . 
Iamque reluctantes sociarant uincula bigas Oraque discordi foedere nexuerant Temonis uice funis inest , qui terga duorum Diuidit et medius tangit utrumque latus , Deque iugo in longum se post uestigia retro Protendens trahitur transit et ima pedum . 
Huius ad extremum , sequitur qua puluere summo Cornipedum refugas orbita trita uias , Crura uiri innectit laqueus nodoque tenaci Astringit plantas cumque rudente ligat . 
Postquam composito satis instruxere paratu Martyris ad poenam uerbera uincla feros , Instigant subitis clamoribus atque flagellis Iliaque infestis perfodiunt stimulis . 
Vltima uox audita senis uenerabilis haec est : " Hi rapiant artus , tu rape , Christe , animam ! 
" Prorumpunt alacres caecoque errore feruntur , Qua sonus atque tremor , qua furor exagitant . 
Incendit feritas rapit impetus et fragor urget Nec cursus uolucer mobile sentit onus . 
Per siluas per saxa ruunt , non ripa retardat Fluminis aut torrens oppositus cohibet , Prosternunt saepes et cuncta obstacula rumpunt , Prona fragosa petunt , ardua transiliunt . 
Scissa minutatim labefacto corpore frusta Carpit spinigeris stirpibus hirtus ager . 
Pars summis pendet scopulis , pars sentibus haeret , Parte rubent frondes , parte madescit humus . 
Exemplar sceleris paries habet illitus , in quo Multicolor fucus digerit omne nefas , Picta super tumulum species liquidis uiget umbris Effigians tracti membra cruenta uiri . 
Rorantes saxorum apices uidi , optime papa , Purpureasque notas uepribus impositas . 
Docta manus uirides imitando effingere dumos Luserat et minio russeolam saniem . 
Cernere erat ruptis compagibus ordine nullo Membra per incertos sparsa iacere situs . 
Addiderat caros gressu lacrimisque sequentes , Deuia quo fractum semita monstrat iter . 
Maerore attoniti atque oculis rimantibus ibant Implebantque sinus uisceribus laceris . 
Ille caput niueum complectitur ac reuerendam Canitiem molli confouet in gremio ; Hic umeros truncasque manus et bracchia et ulnas Et genua et crurum fragmina nuda legit . 
Palliolis etiam bibulae siccantur harenae Ne quis in infecto puluere ros maneat . 
Si quis et in sudibus recalenti aspergine sanguis Insidet , hunc omnem spongia pressa rapit . 
Nec iam densa sacro quidquam de corpore silua Obtinet aut plenis fraudat ab exequiis . 
Cumque recensetis constaret partibus ille Corporis integri qui fuerat numerus , Nec purgata aliquid deberent auia toto Ex homine extersis frondibus et scopulis , Metando eligitur tumulo locus ; ostia linquunt , Roma placet sanctos quae teneat cineres . 
Haud procul extremo culta ad pomeria uallo Mersa latebrosis crypta patet foueis . 
Huius in occultum gradibus uia prona reflexis Ire per anfractus luce latente docet . 
Primas namque fores summo tenus intrat hiatu Illustratque dies limina uestibuli . 
Inde ubi progressu facili nigrescere uisa est Nox obscura loci per specus ambiguum , Occurrunt celsis immissa foramina tectis , Quae iaciant claros antra super radios . 
Quamlibet ancipites texant hinc inde recessus Arta sub umbrosis atria porticibus , At tamen excisi subter caua uiscera montis Crebra terebrato fornice lux penetrat . 
Sic datur absentis per subterranea solis Cernere fulgorem luminibusque frui . 
Talibus Hippolyti corpus mandatur opertis , Propter ubi adposita est ara dicata deo . 
Illa sacramenti donatrix mensa eademque Custos fida sui martyris adposita Ad aeterni spem uindicis ossa sepulcro , Pascit item sanctis Tibricolas dapibus . 
Mira loci pietas et prompta precantibus ara Spes hominum placida prosperitate iuuat . 
Hic corruptelis animique et corporis aeger Oraui quotiens stratus , opem merui . 
Quod laetor reditu , quod te , uenerande sacerdos , Complecti licitum est , scribo quod haec eadem Hippolyto scio me debere , deus cui Christus Posse dedit quod quis postulet adnuere . 
Ipsa illas animae exuuias quae continet intus Aedicula argento fulgurat ex solido . 
Praefixit tabulas diues manus aequore leui Candentes , recauum quale nitet speculum , Nec Pariis contenta aditus obducere saxis Addidit ornando clara talenta operi . 
Mane salutatum concurritur , omnis adorat Pubis , eunt redeunt solis adusque obitum . 
Conglobat in cuneum Latios simul ac peregrinos Permixtim populos religionis amor . 
Oscula perspicuo figunt impressa metallo , Balsama defundunt , fletibus ora rigant . 
Iam cum se renouat decursis mensibus annus Natalemque diem passio festa refert , Quanta putas studiis certantibus agmina cogi Quaeue celebrando uota coire deo ! 
Vrbs augusta suos uomit effunditque Quirites , Vna et patricios ambitione pari Confundit plebeia falanx umbonibus aequis Discrimen procerum praecipitante fide . 
Nec minus Albanis acies se candida portis Explicat et longis ducitur ordinibus , Exultant fremitus uariarum hinc inde uiarum , Indigena et Picens plebs et Etrusca uenit . 
Concurrit Samnitis atrox , habitator et altae Campanus Capuae iamque Nolanus adest , Quisque sua laetus cum coniuge dulcibus et cum Pigneribus rapidum carpere gestit iter . 
Vix capiunt patuli populorum gaudia campi Haeret et in magnis densa cohors spatiis . 
Angustum tantis illud specus esse cateruis Haud dubium est , ampla fauce licet pateat . 
Stat sed iuxta aliud , quod tanta frequentia templum Tunc adeat cultu nobile regifico , Parietibus celsum sublimibus atque superba Maiestate potens muneribusque opulens . 
Ordo columnarum geminus laquearia tecti Sustinet auratis suppositus trabibus . 
Adduntur graciles tecto breuiore recessus , Qui laterum seriem iugiter exsinuent . 
At medios aperit tractus uia latior alti Culminis exsurgens editiore apice . 
Fronte sub aduersa gradibus sublime tribunal Tollitur , antistes praedicat unde deum . 
Plena laborantes aegre domus accipit undas Artaque confertis aestuat in foribus , Maternum pandens gremium quo condat alumnos Ac foueat fetos adcumulata sinus . 
Si bene commemini , colit hunc pulcherrima Roma Idibus Augusti mensis , ut ipsa uocat Prisco more diem , quem te quoque , sancte magister , Annua festa inter dinumerare uelim . 
Crede , salutigeros feret hic uenerantibus ortus Lucis honoratae praemia restituens . 
Inter sollemnes Cypriani uel Chelidoni Eulaliaeque dies currat et iste tibi . 
Sic te pro populo , cuius tibi credita uita est Orantem Christus audiat omnipotens . 
Sic tibi de pleno lupus excludatur ouili Agna nec ulla tuum capta gregem minuat . 
Sic me gramineo remanentem denique campo Sedulus aegrotam pastor ouem referas . 
Sic , cum lacteolis caulas compleueris agnis , Raptus et ipse sacro sis comes Hippolyto . 
" Plus solito coeunt ad gaudia ; dic , amice , quid sit ; Romam per omnem cursitant ouantque . 
" " Festus apostolici nobis redit hic dies triumfi Pauli atque Petri nobilis cruore . 
Vnus utrumque dies , pleno tamen innouatus anno , Vidit superba morte laureatum . 
Bis fluxit imber sanguinis per herbas . 
Prima Petrum rapuit sententia legibus Neronis Pendere iussum praeminente ligno . 
Exigit ut pedibus mersum caput inprimant supinis , Quo spectet imum stipitem cerebro . 
Figitur ergo manus subter , sola uersus in cacumen Hoc mente maior quo minor figura . 
Deiecit ora spiritum daturus . 
Vt teres orbis iter flexi rota percucurrit anni Diemque eundem sol reduxit ortus Euomit in iugulum Pauli Nero feruidum furorem , Iubet feriri gentium magistrum . 
Ipse prius sibimet finem cito dixerat futurum : Ad Christum eundum est , iam resoluor inquit . 
Mora , protrahitur , poenae datur , inmolatur ense ; Non hora uatem , non dies fefellit . 
Inter sacrata dum fluit sepulcra . 
Dextra Petrum regio tectis tenet aureis receptum Canens oliua , murmurans fluento Namque supercilio saxi liquor ortus excitauit Fontem perennem chrismatis feracem . 
Nunc pretiosa ruit per marmora lubricatque cliuum , Donec uirenti fluctuet colymbo . 
Interior tumuli pars est ubi lapsibus sonoris Stagnum niuali uoluitur profundo . 
Musci relucent et uirescit aurum Cyaneusque latex umbram trahit inminentis ostri Credas moueri fluctibus lacunar . 
Pastor oues alit ipse illic gelidi rigore fontis , Videt sitire quas fluenta Christi . 
Parte alia titulum Pauli uia seruat Ostiensis Qua stringit amnis caespitem sinistrum . 
Regia pompa loci est , princeps bonus has sacrauit arces Lusitque magnis ambitum talentis . 
Lux esset intus ceu iubar sub ortu . 
Subdidit et Parias fuluis laquearibus columnas Distinguit illic quas quaternus ordo . 
Tum camiros hyalo insigni uarie cucurrit arcus ; Sic prata uernis floribus renident . 
Ecce duas fidei summo patre conferente dotes Vrbi colendas quas dedit togatae . 
Aspice , per bifidas plebs Romula funditur plateas , Lux in duobus feruet una festis . 
Et his et illis perfruamur hymnis . 
Ibimus ulterius qua fert uia pontis Hadriani , Laeuam deinde fluminis petemus . 
Transtiberina prius soluit sacra peruigil sacerdos , Mox huc recurrit duplicatque uota . 
Haec didicisse sat est Romae tibi , tu domum reuersus Diem bifestum sic colas memento . 
Punica terra tulit quo splendeat omne quidquid usquam est Inde domo Cyprianum , sed decus orbis et magistrum . 
Est proprius patriae martyr , sed amore et ore noster . 
Incubat in Libya sanguis , sed ubique lingua pollet , Sola superstes agit de corpore , sola obire nescit , Dum genus esse hominum Christus sinet et uigere mundum . 
Dum liber ullus erit , dum scrinia sacra litterarum , Te leget omnis amans Christum , tua , Cypriane , discet . 
Spiritus ille dei , qui fluxerat auctor in profetas , Fontibus eloquii te caelitus actus inrigauit . 
O niue candidius linguae genus , o nouum saporem Vt liquor ambrosius cor mitigat , inbuit palatum , Sedem animae penetrat , mentem fouet et pererrat artus , Sic deus interius sentitur et inditur medullis . 
Vnde bonum subitum terris dederis , pater , reuela ! 
Derat apostolicis scriptis opulentus executor . 
Eligitur locuples facundia quae doceret orbem Quaeque uoluminibus Pauli famulata disputaret , Quo mage cruda hominum praecordia perpolita nossent Siue timoris opus seu mystica uel profunda Christi . 
Vnus erat iuuenum doctissimus artibus sinistris Fraude pudicitiam perfringere , nil sacrum putare , Saepe etiam magicum cantamen inire per sepulcra Quo geniale tori ius solueret aestuante nupta . 
Luxuriae rabiem tantae cohibet repente Christus , Discutit et tenebras de pectore , pellit et furorem . 
Inplet amore sui , dat credere , dat pudere facti . 
Iamque figura alia est quam quae fuit oris et nitoris . 
Exuitur tenui uultus cute , transit in seueram . 
Deflua caesaries conpescitur ad breues capillos . 
Ipse modesta loqui , spem quaerere , regulam tenere , Viuere iustitia Christi , penetrare dogma nostrum . 
His igitur meritis dignissimus usque episcopale Prouehitur solium doctor , capit et sedile summum . 
Valerianus opum princeps erat atque Gallienus . 
Constituere simul poenam capitis deum fatenti . 
Milia terrigenum spurcissima iusserant sacrari ; Contra animos populi doctor Cyprianus incitabat , Ne quis ab egregiae uirtutis honore discreparet , Neu fidei pretium quis sumere degener timeret . 
Esse leuem cruciatum , si modo conferas futura Quae deus ipse uiris intermina fortibus spopondit . 
Merce doloris emi spem luminis et diem perennem . 
Omne malum uolucri cum tempore transuolare cursim . 
Nil graue quod peragi finis facit et quiete donat . 
Se fore principium pulchrae necis et ducem cruoris Seque caput gladio submittere sanguinem dicare . 
Qui sociare animam Christo uelit , ut comes sequatur . 
His ubi corda uirum Christo calefacta praeparauit , Ducitur ante alios proconsule perfurente uinctus . 
Antra latent Tyriae Carthaginis abditis reposta Conscia tartareae caliginis , abdicata soli . 
Clausus in his specubus sanctus Cyprianus et catena Nexus utramque manum nomen patris inuocat supremi . 
" Omnipotens genitor Christi deus et creator orbis Christe parens hominis quem diligis et uetas perire , Ille ego uipereis quem tu bonus oblitum uenenis Criminibus uariis tinctum miseratus abluisti , Iamque tuum fieri mandas , fio Cyprianus alter , Et nouus ex ueteri nec iam reus aut nocens ut ante . 
Si luteum facili charismate pectus expiasti Vise libens tenebris ergastula caeca dissipatis , Eripe corporeo de carcere uinculisque mundi Hanc animam , liceat fuso tibi sanguine inmolari , Ne qua ferum reprimat clementia iudicem , tyranni Neu sciat inuidia mitescere , gloriam negare . 
Da quoque ne quis iners sit de grege quem tuum regebam , Ne cadat inpatiens poenae titubetue quis tuorum , Incolumem ut numerum reddam tibi debitumque soluam . 
" Vocibus his dominum permouerat , influebat inde Spiritus in populum Carthaginis , auctor acrioris Ingenii , stimulis ut pectora subditis calerent Ad decus egregium discrimine sanguinis petendum , Non trepidare docens nec cedere nec dolore uinci , Laudis amore rapi Christum sapere et fidem tueri . 
Fama refert foueam campi in medio patere iussam Calce uaporifera summos prope margines refertam . 
Saxa recocta uomunt ignem niueusque puluis ardet , Vrere tacta potens et mortifer ex odore flatus . 
Adpositam memorant aram fouea stetisse summa Lege sub hac : salis aut micam iecur aut suis litarent Christicolae aut mediae sponte inruerent in ima fossae . 
Prosiluere alacres cursu rapido simul trecenti , Gurgite puluereo mersos liquor aridus uorauit Praecipitemque globum fundo tenus inplicauit imo . 
Corpora candor habet , candor uehit ad superna mentes , " Candida Massa " dehinc dici meruit per omne saeclum . 
Laetior interea iam Thascius ob diem suorum Sistitur indomiti proconsulis eminus furori . 
Edere iussus erat quid uiueret , " Vnicultor " inquit " Trado salutiferi mysteria consecrata Christi . 
" Ille sub haec : " Satis est iam criminis , ipse confitetur . 
Thascius ipse Iouis fulmen negat . 
Expedite ferrum , Carnificis gladio poenam luat hostis idolorum . 
" Ille deo meritas grates agit et canit triumfans . 
Fleuit abire uirum maesta Africa quo docente facta est Cultior , eloquio cuius sibi docta gloriatur . 
Mox tumulum lacrimans struxit cineresque consecrauit . 
Desine flere bonum tantum , tenet ille regna caeli Nec minus inuolitat terris nec ab hoc recedit orbe . 
Disserit eloquitur tractat docet instruit profetat . 
Nec Libyae populos tantum regit , exit usque in ortum Solis et usque obitum . 
Gallos fouet , inbuit Britannos Praesidet Hesperiae , Christum serit ultimis Hiberis . 
Denique doctor humi est , idem quoque martyr in supernis . 
Instruit hic homines , illinc pia dona dat patronus . 
Agnes sepulcrum est Romulea in domo Fortis puellae martyris inclytae . 
Conspectu in ipso condita turrium Seruat salutem uirgo Quiritium Nec non et ipsos protegit aduenas Puro ac fideli pectore supplices . 
Duplex corona est praestita martyri : Intactum ab omni crimine uirginal Mortis deinde gloria liberae . 
Aiunt iugali uix habilem toro Primis in annis forte puellulam Christo calentem fortiter inpiis Iussis renisam , quo minus idolis Addicta sacram desereret fidem . 
Temptata multis nam prius artibus Nunc ore blandi iudicis inlice Nunc saeuientis carnificis minis Stabat feroci robore pertinax Corpusque duris excruciatibus Vltro offerebat non renuens mori . 
Tum trux tyrannus : " Si facile est " ait " Poenam subactis ferre doloribus Et uita uilis spernitur , at pudor Carus dicatae uirginitatis est . 
Hanc in lupanar trudere publicum Certum est , ad aram ni caput adplicat Ac de Minerua iam ueniam rogat , Quam uirgo pergit temnere uirginem . 
Omnis iuuentus inruet et nouum Ludibriorum mancipium petet . 
" " Haud " inquit Agnes " inmemor est ita Christus suorum , perdat ut aureum Nobis pudorem , nos quoque deserat . 
Praesto est pudicis nec patitur sacrae Integritatis munera pollui . 
Ferrum inpiabis sanguine , si uoles , Non inquinabis membra libidine . 
" Sic elocutam publicitus iubet Flexu in plateae sistere uirginem . 
Stantem refugit maesta frequentia Auersa uultus ne petulantius Quisquam uerendum conspiceret locum . 
Intendit unus forte procaciter Os in puellam nec trepidat sacram Spectare formam lumine lubrico . 
En ales ignis fulminis in modum Vibratur ardens atque oculos ferit . 
Caecus corusco lumine corruit Atque in plateae puluere palpitat . 
Tollunt sodales seminecem solo Verbisque deflent exequialibus . 
Ibat triumfans uirgo deum patrem Christumque sacro carmine concinens , Quod sub profani labe periculi Castum lupanar nec uiolabile Experta uictrix uirginitas foret . 
Sunt qui rogatam rettulerint preces Fudisse Christo , redderet ut reo Lucem iacenti ; tunc iuueni halitum Vitae innouatum uisibus integris . 
Primum sed Agnes hunc habuit gradum Caelestis aulae , mox alius datur Ascensus . 
Iram nam furor incitat Hostis cruenti : " Vincor " ait gemens , " Stringe ferrum , miles , et exere Praecepta summi regia principis . 
" Vt uidit Agnes stare trucem uirum Mucrone nudo , laetior haec ait : " Exulto , talis quod potius uenit Vaesanus atrox turbidus armiger Quam si ueniret languidus ac tener Mollisque ephebus tinctus aromate , Qui me pudoris funere perderet . 
Hic , hic amator iam , fateor , placet . 
Ibo inruentis gressibus obuiam Nec demorabor uota calentia ; Ferrum in papillas omne recepero Pectusque ad imum uim gladii traham . 
Sic nupta Christo transiliam poli Omnes tenebras aethere celsior . 
Aeterne rector , diuide ianuas Caeli obseratas terrigenis prius Ac te sequentem , Christe , animam uoca Cum uirginalem tum patris hostiam ! 
" Sic fata Christum uertice cernuo Supplex adorat , uulnus ut inminens Ceruix subiret prona paratius . 
Ast ille tantam spem peragit manu , Vno sub ictu nam caput amputat Sensum doloris mors cita praeuenit . 
Exutus inde spiritus emicat Liberque in auras exilit , angeli Saepsere euntem tramite candido . 
Miratur orbem sub pedibus situm , Spectat tenebras ardua subditas Ridetque solis quod rota circuit , Quod mundus omnis uoluit et inplicat , Rerum quod atro turbine uiuitur Quod uana saecli mobilitas rapit : Reges tyrannos imperia et gradus Pompasque honorum stulta tumentium , Argenti et auri uim rabida siti Cunctis petitam per uarium nefas , Splendore multo structa habitacula , Inlusa pictae uestis inania , Iram timorem uota pericula , Nunc triste longum nunc breue gaudium , Liuoris atri fumificas faces Nigrescit unde spes hominum et decus , O et quod malorum taetrius omnium est Gentilitatis sordida nubila . 
Haec calcat Agnes ac pede proterit Stans et draconis calce premens caput . 
Terrena mundi qui ferus omnia Spargit uenenis mergit et inferis , Nunc uirginali perdomitus solo Cristas cerebri deprimit ignei Nec uictus audet tollere uerticem . 
Cingit coronis interea deus Frontem duabus martyris innubae ; Vnam decemplex edita sexies Merces perenni lumine conficit , Centenus extat fructus in altera . 
O uirgo felix , o noua gloria , Caelestis arcis nobilis incola , Intende nostris conluuionibus Vultum gemello cum diademate , Cui posse soli cunctiparens dedit Castum uel ipsum reddere fornicem ! 
Purgabor oris propitiabilis Fulgore , nostrum si iecur inpleas Nil non pudicum est quod pia uisere Dignaris almo uel pede tangere . 
