Antistes domini , meritis in saecula uiuens , gaudia qui Christi de grege pastor habes : cum te Uitalem uoluit uocitare uetustas , nouerat aeternum te meruisse diem ; dignus apostolica praefulgens mente sacerdos , qui sacer Andreae tam pia templa locas . 
quam bene pro meritis domini consedit in aula , per quem digna deo est aedificata domus ! 
sumpsisti a domino culmen cui culmina condis : qui tibi digna dedit reddis honore uicem . 
emicat aula potens , solido perfecta metallo , quo sine nocte manet continuata dies . 
inuitat locus ipse deum sub luce perenni , gressibus ut placidis intret amando lares . 
qui loca das populis , dominum quo semper adorent , ut capiant ueniam te facis esse uiam . 
gratia mens animus bonitas dilectio plebis et gradus et pietas te dedit esse patrem . 
prosperitas se uestra probat , quae gaudia supplens intulit egregios ad tua uota uiros . 
dux nitet hinc armis , praefectus legibus illinc : uenerunt per quos crescere festa solent . 
ne tibi desit honor , populum deus auxit opimum , qui uidit sensum hoc uoluisse tuum . 
mysterium fidei compleuit uota petenti : felix cui dominus quae cupis ipsa uehit ! 
plurima diuino celebres sollemnia dono atque dei florens templa locanda colas . 
Quisquis ad haec sancti concurris limina templi , si uenias supplex , hic prece sumis opem . 
quam sacer antistes Uitalis condidit arcem , culmine quae celso est tempore ducta breui : fundauit , struxit , dotauit , deinde dicauit et meruit templi soluere uota sui . 
quo ueneranda pii requiescunt uiscera Petri , qui meruit solus claue ligare polos : Paulus apostolica simul hac retinetur in aula , seductor quondam qui modo doctor ouat : hanc sacer Andreas propriam sibi uindicat arcem et cum fratre pio participata regit ; haec sua tecta replet Laurentius igne sereno , cui pia flamma dedit luce perenne diem ; Uitali domus ista placet , qui uiuus harenis defossus meruit perdere mortis iter : sunt loca Martini qui texit ueste tonantem : ne magis algeret , se spoliare dedit ; ecce Uigili arx est quem rustica turba peremit : unde mori uoluit , mors magis ipsa fugit ; incolit haec pariter Marturius atque Sisennus , quos genus atque fides et tenet una salus ; sanctus Alexander felixque Cicilia pollent , quos meritis omnes una corona manet . 
haec bonus antistes Uitale urguente Iohannes condidit egregio uiscera sancta loco . 
o nimium felix , aeternum in lumen iture , cuius uita suo proficit ista deo ! 
Gloria celsa pios domini circumdat amicos , quorum diffuso uiuit in orbe decus . 
pertulit hic martyr pro Christo orientis in axe : ecce sub occasu templa beatus habet . 
fundatus uirtute dei , de morte triumphans excepit lapides cui petra Christus erat . 
gens Iudaea ferox , Stephanum quem perdere credis , etsi carne , tamen nescit honore mori . 
ille tenet palmam meritis , tu crimine poenam ; possidet ille polos , tu magis ima petis . 
haec sacra Palladius Leuitae templa locauit , unde sibi sciat non peritura domus . 
Emicat aula decens uenerando in culmine ducta , nomine Martini sanctificata deo ; cui uitae merito fiducia tanta coruscat , ut populis tribuat quod pia uota rogant . 
extulit hanc Faustus deuoto corde sacerdos , reddidit et domino prospera dona suo . 
Qui celerare paras , iter huc deflecte , uiator ; hic locus orantem cautius ire docet . 
exul enim terris , caeli incola , saepe solebat clausus Martinus hinc aperire polos ; aede sub hac habitans heremi secreta tenebat , per medios populos anachorita potens . 
hic se nudato tunica uestiuit egenum : dum tegit algentem , plus calet ipse fide . 
tum uili tunica uestitur et ipse sacerdos processitque inopi tegmine summus honor ; qui tamen altaris sacra dum mysteria tractat , signando calicem signa beata dedit : namque uiri sacro de uertice flamma refulsit , ignis et innocui surgit ad astra globus , ac breuibus manicis , fieret ne iniuria dextrae , texerunt gemmae qua caro nuda fuit ; brachia nobilium lapidum fulgore coruscant inque loco tunicae pulchra zmaragdus erat . 
quam bene mercatur cui , dum uestiuit egenum , tegmine pro tunicae brachia gemma tegit ! 
tu quoque qui caelis habitas , Martine precator , pro Fortunato fer pia uerba deo . 
imperiis parere tuis , pie care sacerdos , quantum posse ualet , plus mihi uelle placet . 
Qui cupit aeterna sociari in sede beatis , hos sibi participes per pia uota facit , nec patitur differre diu quod oportet agendo , cum bona quae dederit haec sua lucra putet . 
condidit ergo aruis delubra Leontius alma , talibus officiis intret ut ipse polos . 
Martini meritis et nomine fulta coruscant , quem certum est terris signa dedisse poli , qui leprae maculas medicata per oscula purgans pacis ab amplexu morbida bella tulit . 
haec tamen ingenio sunt aedificata perito , quo nihil egregius gloria laudis eget . 
additur ad specimen locus ipse quod eminet aruis elatoque iugo colle tumente patet ; altius educto sub se tenet omnia dorso et quacumque petit , deliciosa uidet . 
a longe adueniens oculo uicinus habetur , iungitur aspectu dissociante loco . 
quo fessus rapitur uisu inuitante uiator : si pede defecerit , lumine tractus adit . 
quae Placidina sacris ornauit culmina uelis , certantesque simul hic facit , illa colit . 
Discite , mortales , fidei nihil esse quod obstet , cum sacra templa dei flumine fixa manent : pulchra per angustos ut surgeret aula meatus , etsi mons uetuit , praebuit unda locum : ut famularetur domui uaga lympha supernae cursibus , antiquas ars noua subdit aquas . 
cum Baudegunde quo mente Basilius una hoc renouans priscum reddit et auget opus . 
sic , Martine , tuus honor amplus ubique meretur . 
ut loca nulla negent , quo tibi festa sonent . 
talibus officiis pacatus , opime sacerdos , quorum uota uides , redde benigne uicem . 
Tempore uita breuis meritis fit longior almis angustosque dies tendit honore fides . 
post finem sine fine manet mens dedita Christo . 
linquens turbam hominum stat sociata deo . 
hac ope suffultus Uincentius extat in aeuum , gloria martyrii cuius opima uiret , uertice succiso rapuit qui ex morte triumphum et noua de terris proles ad astra uolat . 
credidit unde necem , sancto dedit hostis honorem , percussorque magis morte perenne iacet : uicerat ille miser , hunc si iugulare nequisset ; nam abstulit unde caput , contulit inde polum . 
huius amore nouo pia uota Leontius explens quo sacra membra iacent , stagnea tecta dedit . 
et licet eniteat meritis uenerabile templum , attamen ornatum praebuit iste suum . 
praemia succedant operanti longa salutis , huius ut obsequiis culmina sancta micent . 
Cultoris domini toto sonus exiit orbe nec locus est , ubi se gloria celsa neget : sed cuius meritum scimus percurrere mundum , huius ubique uiri surgere templa decet . 
ecce beata nitent Uincenti culmina summi , munere martyrii qui colit astra poli , promptus amore pio quae papa Leontius olim condidit eximio consolidata loco . 
nomine Uernemetis uoluit uocitare uetustas , quod quasi fanum ingens Gallica lingua refert : auspicii praemissa fides erat arce futura , ut modo celsa domus staret honore dei . 
hic etiam sanctus , domini suffultus amore , uirtutis summae signa tremenda dedit . 
nam cum templa dei praesul de more dicauit , martyris aduentu daemonis ira fugit ; redditur incolomis quidam de peste maligna , cui uidisse pii templa medella fuit . 
emicat aula potens diuino plena sereno , ut merito placeat hic habitare deo . 
nunc specie suadente loci ac uirtutis honore euocat hic populos hinc decus , inde salus . 
qui plebem accendit uenerandae conditor arcis . 
talibus officiis praemia iusta metet . 
Culmina conspicui radiant ueneranda Nazari . 
cuius membra solum , spiritus astra tenet . 
semine terrigeno terrenis usibus exsors , immortale bonum puluere natus homo , nil carnale uolens , sed Christi praemia poscens . 
sanguine de proprio uictima digna deo . 
haec tibi templa , sacer , deuota Leontius offert maioremque suam hinc cupit esse domum . 
hic prius angusto fabricata est machina gyro , quo neque tunc poterat plebs ueneranda capi : deiectamque solo rursus fundauit ab imo , et dedit haec quae nunc amplificata placent . 
Qui cupis egregii structorem noscere templi , tam pia non patiar uota latere tibi . 
longius hinc olim sacra cum delubra fuissent et plebs ob spatium saepe timeret iter , exiguam dederat hic praesul Amelius arcem , Christicolam populum nec capiente loco : quo uitae claudente diem dehinc prole graduque uenit ad heredem hoc opus atque locus , fundauitque piam hanc papa Leontius aulam , obtulit et domino splendida dona suo . 
quam uenerandus habet propriam Dionysius aedem , nomine sub cuius sanctificata nitet ; qui feruente fide , Christi solidatus amore , uertice supposito colla secanda dedit . 
membrorum contemptor erat cupiendo coronam . 
uile putans quicquid ferret amore dei . 
ut moritura caro donum immortale pararet , uulnera dilexit , sed caritura nece ; hostili occurrens gladio se misit Olympo : unde mori uoluit , uota salutis habet . 
nec angusta prius subtraxit fana sacerdos , haec nisi perficeret quae modo culta placent , assidue in prisco peragens caerimonia templo . 
donec rite sequens consolidasset opus . 
Digna sacerdotis Bibiani templa coruscant . 
quo si iusta petis , dat pia uota fides . 
quae praesul fundauit ouans Eusebius olim . 
ne tamen expleret raptus ab orbe fuit . 
cui mox Emerius successit in arce sacerdos , sed coeptum ut strueret , ferre recusat onus . 
qui precibus commisit opus tibi , papa Leonti , cuius ad hoc uotum iugiter instat amor ultro tale decus tibi se seruauit agendum , nec nisi tu fueras qui loca sacra dares . 
o meritum iusti mansurum in luce perenni , per quem se cupiunt templa uerenda coli ! 
sacra sepulchra tegunt Bibiani argentea tecta , unianimis tecum quae Placidina dedit . 
quo super effusum rutilans intermicat aurum et spargunt radios pura metalla suos : ingenio perfecta nouo tabulata coruscant artificemque putas hic animasse feras . 
sed cui uos animo donaria tanta dedistis , hic agat ut uobis stet diuturna salus . 
nec dubitent qui digna ferunt , sibi magna rependi dum quoque pro paruis reddat opima deus . 
Quantus amor domini maneat tibi , papa Leonti , quem sibi iam sancti templa nouare monent ! 
Eutropitis enim uenerandi antistitis aula corruerat senio dilacerata suo , nudatosque trabes paries uacuatus habebat , pondere non tecti , sed male pressus aquis : nocte sopore leui cuidam ueniente ministro instauratorem te docet esse suum . 
pro mercede tui meruit magis ille moneri ; o felix de quo fit pia cura deo ! 
nunc meliore uia uiruit renouata uetustas , et lapsae fabricae flos rediuiuus adit . 
aetas accessit , sed haec iuuenescit honore ; unde senes fieret , iunior inde redit . 
hic scalptae camerae decus interrasile pendit ; quos pictura solet , ligna dedere iocos . 
sumpsit imagineas paries simulando figuras : quae neque tecta prius , haec modo picta nitent . 
urbis Santonicae primus fuit iste sacerdos , et tibi qui reparas iure priora dedit . 
cum sua templa tenet sanctus habitando quiete , instauratori reddet amore uicem . 
Summus in arce dei pia dona Leontius offert , uotis iuncta sacris et Placidina simul . 
felices quorum labor est altaribus aptus , tempore qui paruo non peritura ferunt . 
Inter quos genuit radians , Aquitanicus axis , egregiis meritis culmina prima tenes . 
ciuibus ex Gallis supereminet alta potestas : tu potior reliquis et tibi nemo prior . 
praecedis multos nulli minor atque secundus , nec superest aliquid quod dare possit honor . 
qui , cum se primo uestiuit flore iuuentus , paruus eras annis et grauitate senes ; uersus ad Hispanas acies cum rege sereno , militiae creuit palma secunda tuae . 
cuius primitiae tanto placuere relatu , ut meritis esset debitus iste gradus ; nec poterant subito tibi culmina celsa parari haec , nisi digna tuum promeruisset opus . 
nobilitate potens praecellis , papa Leonti , clarus ab antiquis , si numerentur aui : nam genus et proaui uel quicquid in ordine dicam , per proceres celsos currit origo uetus . 
tempora diffugiunt et stat tamen aula parentum nec patitur lapsum te reparante domus . 
nobilitas longos non inclinauit in annos , cui magis ascensum proles opima dedit ; inclita progenies ornauit luce priores , heredis radio splendet origo patrum ; de radice sua uestita est flore uetustas , quam merito uestrae laudis obumbrat honor ; quamuis non aliquis potior modo possit haberi , tu tibi praecedis amplificando patres . 
emicat altus apex generosa stemmata pandens , cuius apud reges unica palma patet . 
ecclesiae nunc iura regis , uenerande sacerdos : altera nobilitas additur inde tibi . 
pontificalis apex quamuis sit celsus in orbe , postquam te meruit , creuit adeptus honor . 
aula dei et pastor uicibus sibi praemia reddunt : illi tu ornatum , spem dedit illa tibi . 
munere diuino pariter floretis utrique : tu mercede places , illa decore nitet . 
tertius a decimo huic urbi antistes haberis , sed primus meritis enumerandus eris . 
templa uetusta dei reuocasti in culmine prisco , postque suum lapsum nunc meliora placent ; flore iuuentutis senio fugiente coruscant et tibi laeta fauent , quo renouante uirent . 
ut tu plus ageres , incendia tecta cremarunt et nunc laude tua pulchrius illa micant , nullaque flammicremae senserunt damna ruinae , quae modo post ignes lumine plena nitent . 
credo quod ex sese uoluissent ipsa cremari , ut labor ille tuus haec meliora daret : post cineres consumpta suos tenuesque fauillas sic solet et Phoenix se renouare senes . 
instaurata etiam sacri est baptismatis aula , quo maculas ueteres fons lauat unus aquis . 
ecce beata sacrae fundasti templa Mariae , nox ubi uicta fugit semper habendo diem . 
lumine plena micans imitata est aula Mariam : illa utero lucem clausit et ista diem ; nec solum hic , sed ubique micant tua templa , sacerdos , inter quae plaudens Santonus illa docet . 
qui loca das populis , ubi Christum iugiter orent , unde salus ueniat te facis esse uiam ; ecclesiaeque domus crescente cacumine pollet et probat esse tuum , quod modo culta placet . 
fecisti ut libeat cunctos huc currere ciues et domus una uocet quicquid in urbe manet . 
ornasti patriam cui dona perennia praestas , tu quoque dicendus Burdegalense decus : quantum inter reliquas caput haec super extulit urbes , tantum pontifices uincis honore gradus ; inferiora uelut sunt flumina cuncta Garonnae , non aliter uobis subiacet omnis apex . 
( Rhenus ab Alpe means neque tantis spumat habenis , fortior Hadriacas nec Padus intrat aquas ; Danuuius par est , quia longius egerit undas : haec ego transcendi : iudico nota mihi . 
) muneribusque piis dotasti altaria Christi , cum tua uasa ferunt uiscera sancta dei . 
nam cruor et corpus , domini libamina summi , rite ministerio te tribuente uenit . 
o felix cuius ditat pia templa facultas , cui res ista magis non peritura manet ! 
non aerugo teret mordaci dente talentum nec contra haec fures arma dolosa mouent ; et data res uiuit , facit et bene uiuere dantem : cum moritur terris , ducitur inde polis . 
haec possessor habet quicquid transmiserit ante : sola tenet se cum quae prius ire facit . 
haec tibi templa dabunt et uasa sacrata , sacerdos , et quicquid reliquum nec numerare queo . 
ecclesiae columen per tempora longa gubernes et mercede pia fructus ubique mices . 
Cogor amore etiam Placidinae pauca referre , quae tibi tunc coniunx , est modo cara soror . 
lumen ab Arcadio ueniens genitore refulget , quo manet augustum germen , Auite , tuum ; imperii fastus toto qui rexit in orbe , cuius adhuc pollens iura senatus habet . 
humani generis si culmina prima requiras , semine Caesareo nil superesse potest . 
sed genus ipsa suum sensus moderamine uicit , cuius ab eloquio dulcia mella fluunt , cara serena decens sollers pia mitis opima quae bona cuncta gerit , quicquid honore placet ; moribus ingenio meritorum luce coruscans ornauit sexum mens pretiosa suum . 
plurima cur referam , quantis sit praedita rebus , quae potuit uotis nupta placere tuis augeat haec uobis uitam cui templa dedistis culminibusque suis culmina uestra tegat . 
Agnoscat omne saeculum antistitem Leontium . 
Burdegalense praemium , dono superno redditum . 
Bilinguis ore callido crimen fouebat inuidum , ferens acerbum nuntium hunc iam sepulchro conditum . 
Celare se non pertulit qui triste funus edidit : etsi nocere desiit , insana uota prodidit . 
Deceptus arte noxia cassata deflet crimina , dum , quae putabat tristia , conuersa sunt in gaudia . 
Exempla saeua protulit , calcanda cuncto tempore , ut iam sibi conscriberet decreta uiuo antistite . 
Fucata res haec contigit , uitanda casto pectori , superstite ut praesumeret post fata quod uix debuit . 
Grauat sacerdos ordinem qui episcopatum sic petit : praecepta qui complectitur , fugit honoris ambitum . 
Hoc si cui sit debitum , coactus ascendat gradum : non se petente callide , sed dante Christi munere . 
Ineptus est quis ipse se praeferre uult ecclesiae , nam rem sacratam sumere electio diuina sit . 
Karus sacerdos ordinem Hilarius non ambiit , Martinus illud effugit , Gregorius uis sustulit . 
Leges refutant ambitum , inuasor omnis pellitur : quod respuunt praetoria , uitet nefas ecclesia . 
Maligna erant certamina de sede non tamen sua . 
quae nec pati desiderat , non inferat mens improba . 
Nec longiore tempore uersantur in hoc murmure ; dum cogitant succedere , redit sacerdos qui fuit . 
Orante plebe protenus , dum nemo credit , redditur : quae confluunt post tristia , maiora sunt haec gaudia . 
Plausu fauebat ciuitas cui redit felicitas , orbata quem defleuerat patrem recepit anxia ; Quem uix putabat redditum , praeuenta uoto prospero ; res mira quando cernitur , solet stupere uisio . 
Recolligit rector gregem errore captum semitae ; pastoris arce cognita gauisa sunt ouilia . 
Sumpsit gradum quo tempore , regressus est eo die : quis non superno munere hoc contigisse praedicet ? 
Tantum nec ante praemium plebi fuit , cum factus est , laetata quantum tunc fuit , quando recepit praesulem . 
Uenite ciues , plaudite et uota uotis addite : quo facta sunt miracula , seruent eum caelestia . 
Christus sereno lumine circumuolet quem reddidit , ut trina crescat gratia mercede uita gloria . 
Ymnum canendo concrepet quisquis deo non inuidet : laus eius est qui praesulem de mortis ore retrahit . 
Zelante fido pectore tam uera dici non pudet . 
haec parua nobilissimo papae damus Leontio . 
Munera parua nimis , pia , suscipe quaeso libenter , quae magis ipsa decens munus in orbe micas . 
fluctibus e mediis ut haec daret insula uobis , Oceanus tumidas murmure pressit aquas . 
quae loca dum uolui properans agnoscere ponti , a Borea ueniens reppulit unda furens ; prosperitas ut uestra tamen se plena probaret , obtulit in terris quod peteretur aquis . 
Est locus , aestifero quamuis sit tempore feruor , quo uiret adsidue flore refectus ager , respirant croceis depicta coloribus arua , fragrat odoriferis blandior herba comis . 
incola Bissonnum uocat hunc de nomine prisco ( milia septem urbs hinc Burdegalensis abest ) ; qua possessor amans praetoria grata locauit , partibus atque tribus porticus aequa subit . 
strauerat ipsa solo senio rapiente uetustas , perdiderat uultum forma decora suum : haec meliore uia reuocat labor ille Leonti , quo praesente domos nulla ruina premit ; nunc quoque prosperius uelut aula sepulta resurgit et fauet auctori uiuificata suo . 
reddidit interea prisco noua balnea cultu , quo recreant fessos blanda lauacra uiros . 
hic referunt nutrisse lupos deserta tenentes : intulit hic homines , expulit unde feras . 
Inter opima ferax qua uoluitur unda Garonnae , Uereginis ripis uernat amoenus ager : hic breuis ascensus leni subit aggere cliuum , carpit et obliqua molle uiator iter ; altior a planis aruis minor eminet altis : nec humilis nimium necue superbit apex . 
colle sedet medio domus aedificata decenter , cuius utrumque latus hinc iacet , inde tumet . 
machina celsa casae triplici suspenditur arcu , quo pelagi pictas currere credis aquas . 
exilit unda latens uiuo generata metallo , dulcis et irriguo fonte perennis aquae ; quo super accumbens celebrat conuiuia pastor inclusoque lacu pisce natante bibit . 
nunc renouanda uenit papae mercede Leonti , quem dominum longo tempore culta cupit . 
Quamuis instet iter retraharque uolumine curae ; ad te pauca ferens carmine flecto uiam . 
captus amore tui numquam memoranda tacebo , te neque praetereo praetereundo locum ; cui quae digna loquar ? 
si syllaba quarta recedat . 
Praemiacum pollens , praemia nomen habes . 
deliciis obsessus ager uiridantibus aruis et naturalis gratia ruris inest . 
condita quo domus est , planus tumor exit in altum , nec satis elato uertice regnat apex ; qua super incumbens locus est deuexus in amnem , florea gemmato gramine prata uirent : leniter adpulsus quotiens insibilat Eurus , flexa supinatis fluctuat herba comis . 
hinc alia de parte seges flauescit aristis , pinguis et altricem palmes opacat humum . 
piscibus innumeris non deficit unda Garonnae , et si desit agris fruges , abundat aquis . 
sed te quaerebant haec munera tanta , Leonti : solus defueras qui bona plena dares . 
nam quod pulchra domus , quod grata lauacra nitescunt , consolidatorem te cecinere suum . 
ut tamen acquirant adhuc fabricanda decorem , temporibus longis haec tua dona regas . 
Laus tibi forte minor fuerat , generose Garonna , si non exiguas alter haberet aquas : lubricat hic quoniam tenuato Egircius haustu , praefert diuitias paupere fonte tuas . 
denique dissimilem si comparet ullus utrumque , hic ubi fit riuus , tu puto Nilus eris . 
te famulans intrat , sed hunc tua regna refrenant : Gallicus Euphrates tu fluis , iste latet . 
nam quantum Oceanum tumidus tu cursibus auges , iste tuas tantum crescere praestat aquas . 
torrida praesertim cum terris incubat aestas ac sitiente solo tristis anhelat ager , cum Titan radiis feruentibus exarat arua et calor ignifero uomere findit humum , languidus arentes fugiens uix explicat undas et cum pisce suo palpitat ipse simul ; flumine subducto uacuatas lambit harenas , sedibus in propriis exul oberrat aquis , in limo migrante lacu consumitur amnis terraque fit sterilis quo fuit unda rapax . 
deficiunt usto solacia cuncta rigoris , nomine cum proprio tristis et aeger eget . 
forte uiator iter gradiens non inuenit haustus : unde alios recreet qui sitit ipse sibi ? 
se cupit infundi fluuius , si porrigis undas ( si tamen est fluuius quem madefactat homo ) , gurgitis impressas labens rota signat harenas atque resudantes orbita sistit aquas . 
si uenias equitando uiam sub tempore cancri , uix tamen insidiens ungula mergit equi . 
uidimus exiguum de limo surgere piscem , qui retinente luto naufragus errat humo . 
nec fluuius nec campus adest nec terra nec unda : piscibus inhabilem nullus arare potest ; sola palude natans querulos dat rana susurros : piscibus exclusis aduena regnat aquis . 
at si forte fluat tenuis de nubibus imber : uix pluit in terris , iam tumet iste minax : ingentes animos parua de nube resumit : fit subito pelagus qui fuit ante lacus . 
turbidus incedens undis eget ipse lauari , semper inaequalis qui nihil aut satis est . 
non ripis contentus agit compendia cursus , quod de monte bibit per sata plena uomit . 
uertice torrenti rapitur quasi more tyranni , indignatus iter munera uastat agri . 
discurrit seges in fluuium , stat piscis in aruo : ordine peruerso messe natante iacet . 
quae fuerant ouibus , donantur pascua ranis , prata tenent pisces et trahit unda pecus . 
obtinet expulsus stabulum campestre silurus , plus capitur terris quam modo piscis aquis . 
sarcula quos foderent agros male retia miscent , figitur hic hamus quo stetit ante palus . 
sors una est piscis , siccent aut flumina crescant : nunc residet limo , nunc iacet exul agro . 
sed cur triste diu loquimur de gurgite paruo ? 
uritur et uerbis , nec recreatur aquis . 
sufficiat flagrare sibi , cur addo uapores atque bis aestiuum crescere tempus ago ? 
unica sed tandem damus haec solacia laudis , quod tribuit pisces euacuatus aquis . 
