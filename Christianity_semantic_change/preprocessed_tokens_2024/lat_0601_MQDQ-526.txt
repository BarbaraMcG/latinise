Quamuis pigra mihi iaceat sine fomite lingua nec ualeam dignis reddere digna uiris , attamen , alme pater , Christi uenerande sacerdos Eufroni , cupio soluere parua tibi . 
debeo multa quidem , sed suscipe pauca libenter : sit ueniale precor quod tuus edit amor . 
ecclesiae lampas sub te radiante coruscat , lumine pontificis fulget ubique fides ; gratia praecellens sincero in pectore uernat , quo nullus dolus est , Israhelita uires ; immaculata tibi feliciter actio currit : ut penetres caelos , haec uia pandit iter . 
dulcia conloquii sine fuco dicta refundis : non sic mella mihi quam tua uerba placent ; quidquid habet sensus , hoc lingua serena relaxat : pectore sub uestro fraus loca nulla tenet , qui sine felle manes in simplicitate columbae , nec serpens in te dira uenena fouet . 
aduena si ueniat , patriam tu reddis amatam et per te proprias hic habet exul opes ; si quis iniqua gemit , tristis hinc nemo recedit . 
sed lacrimas remouens laetificare facis . 
Martinus meritis hac uos in sede locauit : dignus eras heres qui sua iussa colis . 
ille tenet caelum largo dans omnia uoto : iunctus eris Christo hunc imitando uirum . 
non perit hic uestrum qui grex ad ouile recurrit , candida nec spinis uellera perdit ouis , non lupus ore rapit praedam pastore uigente , sed fugit exclusus non lacerando greges . 
haec tibi lux maneat longos , uenerande , per annos atque futura dies lucidiora ferat . 
Si ueniant linguae pariter Graeca atque Latina , pro meritis nequeunt soluere cuncta tuis . 
laudibus obsessus , uotis uenerandus haberis , Felix , qui sensus luce perennis eris . 
Fida salus patriae , Felix spe nomine corde , Ordo sacerdotum quo radiante micat , Restituis terris quod publica iura petebant , Temporibus nostris gaudia prisca ferens . 
Uox procerum , lumen generis , defensio plebis Naufragium prohibes hic ubi portus ades . 
Actor apostolicus qui iura Britannica uincens , Tutus in aduersis , spe crucis arma fugas . 
Uiue decus patriae , fidei lux , auctor honoris , Splendor pontificum , noster et orbis amor . 
Cum Salomon coleret generosi encaenia templi , Israhel electos fecit adesse uiros : Leuitas proceres pueros iuuenesque senesque undique certatim regia pompa trahit . 
mactantur uituli , tauri iugulantur ad aras et populi in uotis gaudia caedis erant . 
nunc uero adsurgit ritu placitura beato tempore decurso iustior ara deo : prospera quae populis Felix modo festa ministrans exsuperat rebus gesta priora nouis . 
conuocat egregios sacra ad sollemnia patres , quo stat uera salus et fugit umbra uetus ; docti claue Petri caelos aperire petenti ac monitis Pauli noscere clausa poli . 
ne lupus intret oues neu morbus inulceret agnos hinc sunt custodes , inde medella gregis ; quorum uox refluens populo de fonte salutis , ut bibat aure fidem , porrigit ore salem . 
inter quos medios Martini sede sacerdos Eufronius fulget metropolita sacer ; plaudens in sancta fratrum coeunte corona et sua membra uidens fortior exstat apex : laetius inde caput , quia sunt sua uiscera se cum , ecclesiae iuncto corpore crescit honor . 
Domitianus , item Uictorius , ambo columnae , spes in utrisque manens pro regionis ope . 
Domnulus hinc fulget meritis , Romacharius inde , iure sacerdotii cultor uterque dei . 
en spectata diu , data nunc memoranda per aeuum , uotis plena piis fulget in urbe dies , in qua promeruit sua gaudia cernere pastor officioque sacro reddere uota deo ; tempore qui longo aduentu pendebat in isto despiciens aliud ( hoc erat omnis amor ) , omnia tuta timens suspecto in tramite uitae , ne prius iret iter quam daret ista deo ; saepius occultans suspiria lassa trahebat , cederet ut dominus hoc properare decus ; anxius incerto curarum fasce laborans dum uotum spectat , pondera tempus erant . 
sed iam festus adest , soluatur sarcina curae , laetitiae cumulus triste repellat onus . 
prospera dans populis et gaudia larga per urbem Felix felici cum grege pastor age . 
hinc te pontifices circumdant , inde ministri : cingit te totum hinc honor , inde fauor . 
clericus ecce choris resonat , plebs inde choraulis : quisque tuum uotum qua ualet arte canit . 
tarda fuere tibi , quia fit mora semper amanti ; res sublimis enim tarda , sed ampla uenit . 
nunc domini laudes inter tua classica canta et trinitatis opem machina trina sonet . 
adde medullata in templis holocausta sacerdos ; quo diuturna mices hostia pura deo . 
Siderei montes , speciosa cacumina Sion , a Libano gemini flore comante cedri , caelorum portae , lati duo lumina mundi : ore tonat Paulus , fulgorat arce Petrus . 
inter apostolicas radianti luce coronas doctior hic monitu , celsior ille gradu . 
per hunc corda hominum reserantur et astra per illum : quos docet iste stilo , suscipit ille polo . 
pandit iter caeli hic dogmate , clauibus alter : est uia cui Paulus , ianua fida Petrus . 
hic petra firma manens , ille architectus habetur : surgit in his templum , quo placet ara deo . 
uno fonte pares medicata fluenta rigantes restingunt auidam dulce liquore sitim . 
fortia bella gerens quisquis cupit astra tenere , rex dedit hos proceres militis esse duces . 
Gallia , plaude libens , mittit tibi Roma salutem : fulgor apostolicus uisitat Allobrogas ; a facie hostili duo propugnacula praesunt , quos fidei turres urbs caput orbis habet . 
hi radiant oculi pretioso in corpore Christi , lumine qui proprio cetera membra regunt . 
munere Felicis caeli cape , Gallia , fruges pontificisque tui uota beata cole , cuius castus amor dedit hanc in honore superno ecclesiae nuptae dote perenne domum . 
uertice sublimi patet aulae forma triformis , nomine apostolico sanctificata deo . 
quantum inter sanctos meritum supereminet illis , celsius haec tantum culmina culmen habent . 
in medium turritus apex super ardua tendit quadratumque leuans crista rotundat opus . 
altius , ut stupeas , arce ascendente per arcus instar montis agens aedis acumen habet . 
illic expositas fucis animantibus artus uiuere picturas arte reflante putas . 
sol uagus ut dederit per stagnea tecta colorem , lactea lux resilit , cum rubor inde ferit . 
ire redire uides radio crispante figuras atque lacunar agit quod maris unda solet . 
fulgorem astrorum meditantur tecta metallo , et splendore suo culmina sidus habent . 
luna coronato quotiens radiauerit ortu , alter ab aede sacra surgit ad astra iubar . 
si nocte inspiciat hanc praetereundo uiator , et terram stellas credit habere suas . 
tota rapit radios , patulis oculata fenestris , et quod mireris hic foris , intus habes . 
tempore quo redeunt tenebrae , mihi dicere fas sit , mundus habet noctem , detinet aula diem . 
dextera pars templi meritis praefulget Hilari , compare Martino consociante gradum . 
Gallia sic proprios dum fudit ubique patronos , quos hic terra tegit , lumina mundus habet . 
altera Ferreoli pars est , qui uulnere ferri munere martyrii gemma superba nitet . 
obtulit haec Felix , ut sit magis ipse sacerdos , Christe , tuum templum , qui tibi templa dedit . 
Illuxit festiua dies , me gaudia cogunt , ut quod plebs poterat , solus amore loquar . 
ultima quamuis sit regio Armoricus in orbe , Felicis merito cernitur esse prior . 
miserunt similes Oriens et Gallia sortes : illa micat radiis solis et ista tuis ; nam splendore nouo sua munera quisque ministrat : tu fers Oceano lumen et ille rubro ; denique si sensus clara pro lampade fulget , ingenium uestrum luminis instar habet . 
maxima progenies titulis ornata uetustis , cuius et a proauis gloria celsa tonat : nam quicumque potens Aquitanica rura subegit , extitit ille tuo sanguine luce parens . 
germinis antiqui uenerabile culmen in orbe , laudibus in cuius militat omne decus , flos generis , tutor patriae , correctio plebis , eloquii flumen , fons salis , unda loquax , semita doctrinae , ius causae , terminus irae , cuius in ingenium hic noua Roma uenit ( illic quod poterat per plures illa docere , te contenta suo Gallia ciue placet ) , ornamenta geris gemino fulgentia dono , et te concelebrant hinc opus , inde genus . 
sed qui terrena de nobilitate nitebas , ecclesiam nunc spe nobiliore regis . 
cuius ad ornatum bone cultor iugiter instans , ut iam multa deo splendida dona dares , nupsisti ecclesiae , felicia uota iugasti , hanc qui matronam dote potente reples ; cuius in amplexu ducis sine crimine uitam , altera nec mulier corde recepta fuit . 
hanc oculis , animo retines et corde pudico : unde tibi nupsit , castior inde manet . 
illa tibi prolem peperit , sed corpore uirgo , et populum gremio fudit amata tuo . 
ecce tuos natos diuina ex coniuge sumptos et modo te gaudent quos patris umbra tegit . 
proque salute gregis pastor per compita curris exclusoque lupo tuta tenetur ouis . 
insidiatores remoues uigil arte Britannos : nullius arma ualent quod tua lingua facit . 
tu quoque ieiunis cibus es , tu panis egenti : quae sibi quisque cupit , hic sua uota uidet . 
diuitias proprias in pauperis ore recondis , largas mendici uentre reponis opes . 
tempore quo ueniet Christus , tunc omnia uobis iudicis in facie sacculus iste refert . 
sit tibi fixa salus numerosos ampla per annos , perpetuo Felix nomine mente fide . 
Tempora florigero rutilant distincta sereno et maiore poli lumine porta patet , altius igniuomum solem caeli orbita ducit , qui uagus Oceanas exit et intrat aquas ; armatis radiis elementa liquentia lustrans adhuc nocte breui tendit in orbe diem . 
splendida sincerum producunt aethera uultum laetitiamque suam sidera clara probant . 
terra fauens uario fundit munuscula fetu cum bene uernales reddidit annus opes mollia purpureum pingunt uiolaria campum . 
prata uirent herbis et micat herba comis . 
paulatim subeunt stellantia lumina florum arridentque oculis gramina tincta suis . 
semine deposito lactans seges exilit aruis , spondens agricolae uincere posse famem . 
caudice desecto lacrimat sua gaudia palmes : unde merum tribuat , dat modo uitis aquam . 
cortice de matris tenera lanugine surgens praeparat ad partum turgida gemma sinum . 
tempore sub hiemis foliorum crine reuulso iam reparat uiridans frondea tecta nemus : myrta salix abies corylus siler ulmus acernus plaudit quaeque suis arbor amoena comis . 
construitura fauos apes hinc aluearia linquens floribus instrepitans poplite mella rapit . 
ad cantus reuocatur aues , quae carmine clauso pigrior hiberno frigore muta fuit . 
hinc filomela suis adtemperat organa cannis fitque repercusso dulcior aura melo . 
ecce renascentis testatur gratia mundi omnia cum domino dona redisse suo . 
namque triumphanti post tristia Tartara Christo undique fronde nemus , gramina flore fauent . 
legibus inferni oppressis super astra meantem laudant rite deum lux polus arua fretum ; qui crucifixus erat deus ecce per omnia regnat , dantque creatori cuncta creata precem . 
salue , festa dies , toto uenerabilis aeuo , qua deus infernum uicit et astra tenet , nobilitas anni , mensum decus , arma dierum , horarum splendor , scripula , puncta fouens . 
hinc tibi silua comis plaudit , hinc campus aristis , hinc grates tacito palmite uitis agit . 
si tibi nunc auium resonant uirgulta susurro , has inter minimus passer amore cano . 
Christe , salus rerum , bone conditor atque redemptor , unica progenies ex deitate patris , irrecitabiliter manans de corde parentis , uerbum subsistens et penetrare potens , aequalis concors socius , cum patre coaeuus , quo sumpsit mundus principe principium : aethera suspendis , sola congeris , aequora fundis , quaeque locis habitant quo moderante uigent , qui genus humanum cernens mersisse profundo , ut hominem eriperes es quoque factus homo ; nec uoluisti etenim tantum te corpore nasci , sed caro quae nasci , pertulit atque mori : funeris exequias pateris uitae auctor et orbis , intras mortis iter dando salutis opem . 
tristia cesserunt infernae uincula legis expauitque chaos luminis ore premi ; depereunt tenebrae Christi fulgore fugatae et tetrae noctis pallia crassa cadunt . 
pollicitam sed redde fidem , precor , alma potestas : tertia lux rediit , surge , sepulte meus . 
non decet , ut humili tumulo tua membra tegantur , neu pretium mundi uilia saxa premant . 
indignum est , cuius clauduntur cuncta pugillo , ut tegat inclusum rupe uetante lapis . 
lintea tolle , precor , sudaria linque sepulchro : tu satis es nobis et sine te nihil est . 
solue catenatas inferni carceris umbras et reuoca sursum quidquid ad ima ruit . 
redde tuam faciem , uideant ut saecula lumen , redde diem qui nos te moriente fugit . 
sed plane implesti remeans , pie uictor , ad orbem : Tartara pressa iacent nec sua iura tenent ; inferus insaturabiliter caua guttura pandens , qui rapuit semper , fit tua praeda , deus : eripis innumerum populum de carcere mortis et sequitur liber quo suus auctor adit ; euomit absorptam trepide fera belua plebem et de fauce lupi subtrahit agnus oues . 
hinc tumulum repetens , post Tartara carne resumpta , belliger ad caelos ampla tropaea refers : quos habuit poenale chaos , iam reddidit in te , et quos mors peteret , hos noua uita tenet . 
rex sacer , ecce tui radiat pars magna triumphi , cum puras animas sancta lauacra beant : candidus egreditur nitidis exercitus undis atque uetus uitium purgat in amne nouo ; fulgentes animas uestis quoque candida signat et grege de niueo gaudia pastor habet . 
additur hac Felix consors mercede sacerdos , qui dare uult domino dupla talenta suo . 
ad meliora trahens gentili errore uagantes , bestia ne raperet , munit ouile dei . 
quos prius Euua nocens infecerat , hos modo reddit ecclesiae pastos ubere , lacte , sinu , mitibus alloquiis agrestia corda colendo : munere Felicis de uepre nata seges . 
aspera gens , saxo uiuens quasi more ferino : te medicante , sacer , belua reddit ouem . 
centeno reditu tecum mansura per aeuum messis abundantis horrea fruge reples . 
immaculata tuis plebs haec uectetur in ulnis , atque deo purum pignus ad astra feras . 
una corona tibi de te tribuatur ab alto , altera de populo uernet adepta tuo . 
Cedant antiqui quidquid meminere poetae : uincuntur rebus facta uetusta nouis . 
includi fluuios si tunc spectasset Homerus , inde suum potius dulce replesset opus : cuncti Felicem legerent modo , nullus Achillem , nomine sub cuius cresceret artis honor ; qui probus ingenio mutans meliore rotatu currere prisca facis flumina lege noua . 
aggere composito remouens in gurgite lapsum quo natura negat cogis habere uiam . 
erigis hic uallem , subdens ad concaua montem , et uice conuersa haec tumet , ille iacet . 
altera in alterius migrauit imagine forma : mons in ualle sedet , uallis ad alta subit . 
quo fuit unda fugax , creuit pigro obice terra , et quo prora prius , huc modo plaustra meant . 
collibus aduersis flexas super inuehis undas et fluuium docilem monte uetante trahis . 
qua rapidus flueret , ueniens celer amnis obhaesit et subito nato colle retorsit iter . 
quae prius in praeceps ueluti sine fruge rigabant , ad uictum plebis nunc famulantur aquae . 
altera de fluuio metitur seges orta uirorum , cum per te populo parturit unda cibum . 
qualiter incertos hominum scis flectere motus qui rapidos fontes ad tua frena regis ? 
stet sine labe tibi , Felix , pia uita per aeuum , cuius ad imperium transtulit unda locum . 
Splendor , apex fidei , uenerabile mente Niceti , totius orbis amor pontificumque caput , summus apostolico praecellens pastor ouili auxisti meritis quidquid honoris habes . 
diuino insistens operi terrena relinquis : cui moritur mundus , non moriture manes . 
uita breuis cunctis , sed non breuis illa beatis : cum bona non pereant , iure perennis eris . 
dum tibi restrictus maneas et largus egenis , quod facis in minimis te dare crede deo . 
captiuus quicumque redit sua limina cernens , ille lares patrios , tu capis inde polos . 
hic habet exul opem , ieiunans inuenit escas , qui uenit esuriens hinc satiatus abit . 
tristibus imponis curas purgando querellas , et sanat cunctos una medella uiros . 
pauperis hinc lacrimas desiccas gaudia praestans : qui prius ingemuit , uota salutis habet . 
te pascente greges numquam lupus abripit agnos : sunt bene securi quos tua caula tegit . 
templa uetusta dei reuocasti in culmine prisco et floret senior te reparante domus . 
hic populis longos tribuas pia uota per annos et maneas pastor , ne lacerentur oues . 
Mons in praecipiti suspensa mole tumescit et leuat excelsum saxea ripa caput : rupibus expositis intonsa cacumina tollit , tutus et elato uertice regnat apex . 
proficiunt colli quae uallibus arua recedunt : undique terra minor uergit et iste subit : quem Mosella tumens , Rodanus quoque paruulus ambit , certanturque suo pascere pisce locum . 
diripiunt dulces alibi uaga flumina fruges : haec tibi parturiunt , Mediolane , dapes . 
quantum crescit aquis , pisces uicinius offert : exhibet hinc epulas , unde rapina uenit . 
cernit frugiferos congaudens incola sulcos , uota ferens segeti fertilitate graui . 
agricolae pascunt oculos de messe futura , ante metit uisu quam ferat annus opem . 
ridet amoenus ager , tectus uiridantibus herbis , oblectant animos mollia prata uagos . 
hoc uir apostolicus Nicetius ergo peragrans condidit optatum pastor ouile gregi : turribus incinxit ter denis undique collem , praebuit hic fabricam , quo nemus ante fuit . 
uertice de summo demittunt bracchia murum , dum Mosella suis terminus extet aquis . 
aula tamen nituit constructa cacumine rupis , et monti imposito mons erit ipsa domus . 
complacuit latum muro concludere campum , et prope castellum haec casa sola facit . 
ardua marmoreis suspenditur aula columnis , qua super aestiuas cernit in amne rates . 
ordinibus ternis extensaque machina creuit , ut , postquam ascendas , iugera tecta putes . 
turris ab aduerso quae constitit obuia cliuo , sanctorum locus est , arma tenenda uiris . 
illic est etiam gemino ballista uolatu , quae post se mortem linquit et ipsa fugit . 
ducitur irriguis sinuosa canalibus unda , ex qua fert populo hic mola rapta cibum . 
blandifluas stupidis induxit collibus uuas , uinea culta uiret quo fuit ante frutex . 
insita pomorum passim plantaria surgunt et pascunt uario floris odore locum . 
haec tibi proficiunt quidquid laudamus in illis , qui bona tot tribuis , pastor opime gregis . 
Gurgite caeruleo pelagus Mosella relaxat et mouet ingentes molliter amnis aquas ; lambit odoriferas uernanti gramine ripas et lauat herbarum leniter unda comas . 
hinc dextra de parte fluit qui Salia fertur , flumine sed fluctus pauperiore trahit ; hic ubi perspicuis Mosellam cursibus intrat , alterius uires implet et ipse perit . 
hoc Mettis fundata loco speciosa coruscans piscibus obsessum gaudet utrumque latus . 
deliciosus ager ridet uernantibus aruis ; hinc sata culta uides , ceruis at inde rosas . 
prospicis umbroso uestitos palmite colles , certatur uaria fertilitate locus . 
urbs munita nimis , quam cingit murus et amnis , pontificis merito stas ualitura magis : Uilicus , aetheriis qui sic bene militat armis , stratus humi genibus te leuat ille suis . 
unde humilis terris te proicis , alme sacerdos , orando hinc patriae ducis ad astra caput ; fletibus acquiris gaudia plebi : pastoris lacrimis laetificantur oues . 
ictibus inualidis quamuis minitetur iniquus , tu quibus es murus , uulnera nulla timent , et licet incluso lupus insidietur ouili , te custode gregis nil ibi praedo nocet . 
oblectas populos uultu sine nube sereno cunctorumque animos gratia blanda fouet ; si poscat nouus hospes opem , tu porrigis escas , inuenit et proprios ad tua tecta lares . 
dum satias querulum , magis obliuiscitur illas quas habet in patriis finibus exul opes . 
qui sua damna refert , gemitus subducis ab ore , gaudia restituens tristia cuncta fugas . 
protegis hinc nudos , illinc tu pascis egentes ; nil tibi reddit inops , reddit amore deus . 
horrea praemittis melius quam condita seruans : quas sic diffundis dat paradisus opes . 
culmina templorum renouasti , Uilice cultor : cum ueniet dominus , stat labor ecce tuus . 
commissum uideo non suffodisse talentum , sed magis aptatum multiplicatur opus . 
longius extensos peragas tam digna per annos et maneat semper nomen , opime , tuum . 
Pastor opime gregis , cunctis tua pabula prosunt : qui satias animas , quam bene membra foues ! 
sic auidos reddis conuiuas nectare lactis , ut scutella leuet quod cocleare solet . 
Currit ouis repetens a te sua pascua , pastor : qui cibus esse soles , da mihi panis opem . 
Uitibus intextis ales sub palmite uernat et leuiter pictas carpit ab ore dapes . 
multiplices epulas meruit conuiua tenere : aspicit hinc uuas , inde Falerna bibit . 
Retia uestra , pater , oneroso pisce redundant : apparet Petri uox meruisse uices . 
Carentine , decus fidei , deitatis amice , nomine de proprio care , perennis amor , pontificem pollens Agripina Colonia praefert , frugiferis agris digne colone dei . 
si uideas aliquos quacumque ex gente creatos , quamuis ignotos mox facis esse tuos . 
quos semel adfectu adstringis pietate paterna ulterius numquam dissociare potes ; nec subito ueniens ueluti fugitiua recedit , sed concessa cito gratia fixa manet . 
uerba dei complens sicut te diligis ipsum , a te ita diligitur proximus omnis homo . 
uocis apostolicae sectator dignus haberis , quae caros animos praeposuit fidei . 
tranquillus placidus mitis , sine nube serenus , cui rabies mundi nil dominare potest , pectora cunctorum reficis dulcedine uerbi , laetificas uultu tristia corda tuo . 
pauperibus cibus es , sed et esurientibus esca , rite pater populi dando salutis opem . 
aurea templa nouas pretioso fulta decore ; tu nites , unde dei fulget honore domus . 
maioris numeri quo templa capacia constent , alter in excelso pendulus ordo datur . 
sollicitat pia cura gregis , te , pastor opime , nil lupus ab stabulis quo uigilante rapit . 
tempora longaeuo teneas felicia tractu et per te domini multiplicentur oues . 
Actibus egregiis uenerabile culmen , Igidi , ex cuius meritis creuit honore gradus , subtrahor ingenio , compellor amore parato laudibus in uestris prodere pauca fauens . 
namque reus uideor tantis existere causis , si solus taceam quidquid ubique sonat . 
sed quamuis nequeam digno sermone fateri , da ueniam uoto me uoluisse loqui . 
exiit in mundo gestorum fama tuorum et meritis propriis sidus in orbe micas . 
clarior effulges quam Lucifer ore sereno ille suis radiis , tu pietate nites . 
nil lupus insidiis cauto subducit ouili te pastore sacro peruigilante gregem . 
facundo eloquio caelestia dogmata fundis , ecclesiae creuit te monitore domus . 
pontificis studio correctio plebis haberis ; ne tenebrae noceant , semita lucis ades . 
cunctorum recreas animos dulcedine uerbi , qui satias epulis , pascis et ore greges . 
praecepta implentur : non solo pane cibamur ; delicias capimus quas tua uerba ferunt . 
ut gaudet corpus cui mitior esca paratur , sic animae gaudent si tua lingua sonet . 
haeresis ira cadit forti te milite Christi , acquiris regi qui dedit arma tibi , qui purgas spinis agros sermone colente , et mundata deo surgit ubique seges . 
qui uenit huc exul tristis defessus egenus , hic recipit patriam te refouente suam . 
quae doluit tollis , gemitus in gaudia uertens , exilium remoues , reddis amore lares . 
pauper habere cibum , meruit quoque nudus amictum , inuenit hic semper , quae bona quisque cupit . 
consultum tribuis generaliter omnibus unum , qui populi pater es , tot pia rite regis . 
haec tibi uita diu domino tribuente supersit atque futura micet lucidiore die . 
Lux sincera animi , semper mihi dulcis Hilari , quamuis absentem quem mea cura uidet , cuius honestus amor tantum mea corda repleuit , ut sine te numquam mente uacante loquar : uersibus exiguis mandamus uota salutis ; quae dedit affectus sint tibi cara , precor . 
Curriculi genus est memorat quod Gallia raedam : molliter incedens orbita sulcat humum ; exiliens duplici biiugo uolat axe citato atque mouet rapidas iuncta quadriga rotas . 
huc ego dum famulans comitatu iungor eodem et mea membra cito dum ueherentur equo , pontificisque sacri Bertechramni actus honore comprendente manu raptus in axe leuor . 
qualiter implumes fetus pia mater hirundo confouet et placide pinnula tensa tegit , sic bonitate potens , affectu diues opimo in proprium pastor molle sedile locat . 
nec solum amplectens pia mens , sed diligit omnes , unde magis populis unicus extat amor . 
Ardua suscepi missis epigrammata chartis atque cothurnato uerba rotata sofo . 
percurrens tumido spumantia carmina uersu credidi in undoso me dare uela freto : plana procellosos ructauit pagina fluctus et uelut Oceanas fonte refudit aquas . 
uix modo tam nitido pomposa poemata cultu audit Traiano Roma uerenda foro . 
quid si tale decus recitasses in aure senatus ? 
strauissent plantis aurea fila tuis ; per loca , per populos , per compita cuncta uideres currere uersiculos plebe fauente tuos . 
sed tamen in uestro quaedam sermone notaui culmine de ueteri furta nouella loqui ; ex quibus in paucis superaddita syllaba fregit et pede laesa suo musica cloda gemit . 
nunc ? 
uenerande pater , prece uoto uoce saluto , commendans animum supplice corde meum . 
sit tua uita diu , cuius modulante Camena cogimur optatis reddere uerba iocis . 
Praesul , honoris apex , generis fideique cacumen , cultor agri pollens , pastor opime gregis , cum mea terra manu meruit genitoris arari , reddatur nati uomere culta sui . 
nam pater , affectu dulci memorabilis orbi , me uobiscum uno fouit amore duos ; corde parens , pastu nutrix , bonus ore magister dilexit coluit rexit , honesta dedit . 
ille pio studio sulcata noualia seuit : quod pater effudit hoc mihi semen ale . 
Quam bene iuncta decent , sacrati ut corporis agni margaritum ingens aurea dona ferant ! 
cedant chrysolitis Salomonia uasa metallis : ista placere magis ars facit atque fides . 
quae data , Christe , tibi Felicis munera sic sint , qualia tunc tribuit de grege pastor Abel , et cuius tu corda uides , pietate coaeques siraptae merito quae dedit aera duo . 
Officiis intente piis , pater urbis Auite , gloria pontificum , noster et altus amor , per quem plebs , regio , peregrinus et hospes aluntur , in quo cuncta capit quae sibi quisque cupit : ex opere immeritus merui pia dona patroni , ne minimam pascens immemor esses ouem . 
qui trahis ore greges aeterna ad pabula Christi , qualiter hinc uiuant est quoque cura tui . 
semper et absentes praesens tua protegit ala : quo pede non curris , munere totus ades . 
muneribus uestris Agnes aut Radegundis multiplici orantes fomite uocis agunt . 
ad caelos penetranda seras , pater alte , talenta , quae centena suo tempore culta metas . 
per dominum regemque bonum precor , aulice praesul , ut Fortunati sis memor , alme , tui . 
Paruimus iussis , sacer ac uenerande sacerdos et pater , imperiis , dulcis Auite , tuis . 
garrulitate leui potius stridente cicuta quam placeat liquido nostra camena melo ; sed tamen , ut ueniam tribuas , pietatis amator intende obsequium nec trutinato sophum . 
munere pro magno modicus haec paruula soluo : pensetur uotis , est cui lingua rudis . 
Uirtutum quid celsa fides mereatur honoris , summe sacerdotum , dulcis Auite , probas , qui nectens animos cunctorum in amore beato post te , care pater , pectora capta trahis . 
sed tamen inter eos , tua quos dulcedo repleuit , promptus in affectu portio maior agor . 
lumen dulce meum , patriae uigor , altor egentum , spes peregrinorum , ductor honorque patrum , si mea uox iugi resonaret acumine carmen , laude minor loquerer , maior amore , pater ; maxima sed nostri datur haec occasio uoti , uel memorare tuum nomen , opime , sacrum . 
commendantur item uestrae pietatis amori , Agnes uoce humili cum Radegunde pari . 
larga salutiferos uigeat tibi uita per annos , nam tua quae fuerit fit mea , care , salus . 
Urbs Uereduna , breui quamuis claudaris in orbe , pontificis meritis amplificata places : maior in angusto praefulget gratia gyro , Agerice , tuus quam magis auxit honor . 
plurima magnarum fudisti semina laudum , quae matura operis fertilitate metes . 
tempore praesenti uictum largiris egenis , unde futura dies centuplicabit opes . 
dogmatis arcani reseras penetralia pastor , nec solum dapibus , pascis et ore greges . 
templa uetusta nouas pretiosius et noua condis , cultior est domini te famulante domus . 
egregios fontes sacri baptismatis exples : tam pia diuino fonte repletus agis . 
candida sincero radiat haec aula sereno , et si sol fugiat , hic manet arte dies . 
ad noua templa auide concurrunt undique plebes et tribuis populis plus in amore deum . 
te solamen inops meruit , te nudus amictum , et solus cunctis potus et esca manes . 
felix qui meritis , aeternae lucis amator , tempore tam modico non moritura paras . 
Phoebus ut elatum suspendit in aethera currum purus et igniferum spargit ubique iubar , effusis radiis totum sibi uindicat orbem , montes , plana replens ima uel alta tenet . 
sic , praesul , splendore animi cum sole coruscas : ille suis radiis fulget et ipse tuis . 
Agelice sacer , cuius sermone colente ecclesiae segetes fertilitate placent , terrenis sterilis rebus , fecunde supernis , humana spernens , diues iture polis , inlecebris mundi mundus , lasciua repellens , nil cui subripuit carnis amarus amor . 
lubrica culpa perit , neque mors de crimine gaudet , cum tua delictis libera membra uides . 
in templis habitando piis sic purus haberis , ut tua corda , pater , sint pia templa dei . 
eligit in tali Christus se uase recondi : quam sibi purgauit possidet ipse domum . 
non dolus in labiis , nec sunt fera nubila mentis : sinceris animis uernat in ore dies . 
doctilocum flumen salienti fonte refundis et sensus steriles uoce rigante foues . 
ardua caelorum pandis mysteria terris , per quem plebs dominum scit timet orat amat . 
dogmate diuino , praesul facunde , triumphas , dans pastor monitis , ne premat error oues . 
deliciis reficis quas caelum arua unda ministrat , et satiat populos hinc cibus , inde fides . 
sumit pauper opem , tristis spem , nudus amictum , omnia quidquid habes omnibus esse facis . 
hic tibi longa salus maneat , licet inde futura , atque diu , pastor , pro grege uota feras . 
Uir pietate calens , blanda dulcedine uernans , cuius in aspectu mens pretiosa micat , quem prius ut merui cognoscere lumine uultus , conspexi sensus lumen inesse tibi , Anfion , mihi care pater , uenerande sacerdos atque meo semper corde tenendus amor ; qui quemcumque nouum uideas facis esse propinquum , si genus ignores , fit tibi mente parens . 
prouocat alloquio cunctos iucunda uoluntas , cogis et unianimes iugiter esse tuos . 
ingenio uiuax , sensus moderamine firmus , pondere consilii fixus ubique manes , qui bene cauta regis maturae frena senectae , cui quem praestat honor scis moderare gradum . 
promptus ad omne decus larga bonitate redundas , cui se coniungit quisquis in urbe uenit . 
profluus humane frugem uenientibus offers et tua fit populis omnibus una domus ; uerbis quippe suis quem papa Leontius effert : iudicio tanti credimus ista uiri . 
Paruimus tandem iussis , uenerande sacerdos , nominis officium iure , Paterne , regens , qui propriis meritis ornans altaria Christi tam prece quam uoto das placitura deo . 
supplico , cede tamen , si quid me forte fefellit : nam solet iste meas error habere manus . 
obtineat supplex modo pagina missa salutis , haec quoque cum relegis me memorare uelis . 
Altaris domini pollens , bone Rucco , minister , hinc tibi festinus mando salutis opus . 
nos maris Oceani tumidum circumfluit aequor , te quoque Parisius , care sodalis , habet ; Sequana te retinet , nos unda Britannica cingit : diuisos terris alligat unus amor . 
non furor hic pelagi uultum mihi subtrahit illum nec boreas aufert nomen , amice , tuum . 
pectore sub nostro tam saepe recurris amator , tempore sub hiemis quam solet unda maris . 
ut quatitur pelagus quotiens proflauerit eurus , stat neque sic animus te sine , care , meus . 
blanda serenato tempestas pectore feruet atque ad te uaria mobilitate trahit . 
sed memor esto mei uotumque repende petenti , ut pariter paribus det sua dona deus , humanam mentem Christi quo gratia ditet ac domino nostro sensus et ora uacent . 
Si mihi uel uestros licuisset cernere uultus , munere pro tanto plurima uerba darem . 
direxit nobis mustum tua cara uoluntas , et dulces animos dulcia dona probant . 
quem non uidisti promptus satiare parasti : quid facias illi qui tibi notus adest ? 
det tibi larga deus , qui curam mente fideli de grege pontificis , magne minister , habes . 
Pignus amicitiae semper memorabile nostrae uersibus exiguis , care Iohannis , habe , ut , cum me rapiunt loca nunc incognita forsan , non animo uidear , dulcis , abesse tuo . 
Anthemium patrem per te , uenerande , saluto , cuius in affectu consolidatus agor . 
Hilarium pariter nobis in amore tenacem insero carminibus , quem mea corda colunt . 
perpetuo maneas meritis felicibus aeuo : haec quoque cum relegis me memorare uelis . 
Suscipe uersiculos , Anthimi , pignus amantis , quos tibi sincero pectore fudit amor . 
cum tua blanditus retineret lumina somnus lassaque fecisset membra iacere toro , dum dubito , pecco nolens uexare quietum : sic mea culpa tui causa soporis erit . 
discedo tacitus , ueluti fur , indice nullo , nec dixi amplectens : frater amate , uale . 
non licuit mandata animo committere caro nec tenuit uerbis hora uel una tuis . 
testificor dominum mihi fortiter esse molestum , quod sic abscedo nec tua dicta fero . 
sed cui plura uolens poteram tunc dicere praesens , nunc faciat paucis pagina missa loqui . 
haec tamen ante deum rogo te mihi munera praestes : omnibus ut semper , carus ubique mices ; nemo mihi uestem , denaria nemo ministret : dulcedo monet , hoc mihi nemo neget . 
Frater amore dei , digno memorabilis actu , pectore fixe meo frater amore dei : carpe libenter iter quod ducit ad aetheris aulam : altius ut surgas , carpe libenter iter . 
fer patienter onus neque te pia sarcina lasset : unde manet requies , fer patienter onus . 
subdere colla decet , quia sunt iuga dulcia Christi : quo mereamur opem , subdere colla decet . 
qui sua rura colit solet horrea plena tenere , nec ieiunus erit qui sua rura colit . 
per mare nauta uolat quo multa pecunia crescat : mercibus ut placeat per mare nauta uolat ; non timet ille necem rabie turbante procellae : ut lucretur opes non timet ille necem . 
miles ad arma uenit quaerens per uulnera , palmam : ut redeat uictor , miles ad arma uenit . 
proelia sume libens mihi tu quoque , care sodalis : unde triumphus erit , proelia sume libens . 
quisquis amore uenit nescit se ferre laborem : nemo labore iacet quisquis amore uenit . 
carmina parua ferens tibi debita reddo salutis : des meliora , precor , carmina parua ferens . 
