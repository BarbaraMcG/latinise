Incipit vita beatorum abbatum Benedicti , Ceolfridi , Eosterwini , Sigfridi , atque Hwaetberhti . 
LIBELLUS PRIMUS Religiosus Christi famulus Biscopus cognomento Benedictus , aspirante superna gratia , monasterium construxit in honore beatissimi apostolorum principis Petri , iuxta ostium fluminis Wiri ad Aquilonem , iuvante se ac terram tribuente venerabili ac piissimo gentis illius rege Aecgfrido ; idemque monasterium annis sedecim , inter innumeros vel itinerum vel infirmitatum labores , eadem qua construxit religione , sedulus rexit . 
Qui ut beati papae Gregorii verbis , quibus cognominis eius abbatis vitam glorificat , utar : Fuit vir vitae venerabilis , gratia Benedictus et nomine , ab ipso pueritiae suae tempore cor gerens senile , aetatem quippe moribus transiens , nulli animum voluptati dedit . 
Nobili quidem stirpe gentis Anglorum progenitus , sed non minori nobilitate mentis ad promerenda semper angelorum consortia suspensus . 
Denique cum esset minister Oswii regis , et possessionem terrae suo gradui competentem illo donante perciperet , annos natus circiter XX et V fastidivit possessionem caducam , ut adquirere posset aeternam ; despexit militiam cum corruptibili donativo terrestrem , ut vero regi militans , regnum in superna civitate mereretur habere perpetuum ; reliquit domum , cognatos , et patriam propter Christum et propter evangelium , ut centuplum acciperet , et vitam aeternam possideret ; respuit nuptiis servire carnalibus , ut sequi valeret agnum virginitatis gloria candidum in regnis celestibus ; abnuit liberos carne procreare mortales , praedestinatus a Christo ad educandos ei spiritali doctrina filios caelesti in vita perennes . 
Dimissa ergo patria Romam adiit , beatorum apostolorum , quorum desiderio semper ardere consuerat , etiam loca corporum corporaliter visere atque adorare curavit ; ac patriam mox reversus , studiosius ea quae vidit ecclesiasticae vitae instituta , diligere , venerari , et quibus potuit praedicare non desiit . 
Quo tempore Alchfridus supradicti regis Oswii filius et ipse propter adoranda apostolorum limina Romam venire disponens , comitem eum eiusdem itineris accepit . 
Quem cum pater suus ab intentione memorati itineris revocaret , atque in patria ac regno suo faceret residere , nihilominus ipse ut bone indolis adolescens , coeptum confestim explens iter , summa sub festinatione Romam rediit , tempore cuius supra beatae memoriae Vitaliani papae ; et non pauca scientiae salutaris quemadmodum et prius hausta dulcedine , post menses aliquot inde digrediens ad insulam Lirinensem , ibidem se monachorum coetui tradidit , tonsuram accepit , et disciplinam regularem monachi voto insignitus debita cum sollicitudine servavit ; ubi per biennium idonea monasticae conversationis doctrina institutus , rursus beati petri apostolorum principis amore devictus , sacratam eius corpore civitatem repedare statuit . 
Nec post longum adveniente nave mercatoria , desiderio satisfecit . 
Eo autem tempore miserat Ecgberchtus Cantuariorum rex de Brittannia electum ad episcopatus officium virum nomine Vighardum , qui a Romanis beati papae Gregorii discipulis in Cantia fuerat omni aecclesiastica institutione sufficienter edoctus ; cupiens eum sibi Romae ordinari episcopum , quatinus suae gentis et linguae habens antistitem , tanto perfectius cum subiectis sibi populis vel verbis imbueretur fidei vel mysteriis ; quanto haec non per interpretem , sed per cognati et contribulis viri linguam simul manumque susciperet . 
Qui videlicet Vicghardus Romam veniens , cum cunctis qui se cum venere comitibus , antequam gradum pontificatus perciperet , morbo ingruente defunctus est . 
At vero papa apostolicus , ne legatariis obeuntibus legatio religiosa fidelium fructu competente careret , inito consilio elegit de suis quem Brittannias archiepiscopum mitteret , Theodorum videlicet saeculari simul et aecclesiastica philosophia praeditum virum , et hoc in utraque lingua , greca scilicet et latina , dato ei collega et consiliatore viro aeque strenuissimo ac prudentissimo Adriano abbate . 
Et quia venerabilem Benedictum sapientem , industrium , religiosum ac nobilem virum fore conspexit , huic ordinatum cum suis omnibus commendavit episcopum , precepitque ut , relicta peregrinatione quam pro Christo susceperat , commodi altioris intuitu patriam reversus , doctorem ei veritatis quem sedula quesierat adduceret , cui vel illo pergenti vel ibidem docenti , pariter interpres existere posset et ductor . 
Fecit Benedictus ut iusserat ; venerunt Cantiam ; gratissime sunt suscepti ; Theodorus sedem episcopatus conscendit ; Benedictus suscepit monasterium beati Petri apostoli regendum , cuius postea praefatus Adrianus factus est abbas . 
Quod ubi duobus annis monasterium rexit , tertium de Brittannia Romam iter arripiens solita prosperitate conplevit librosque omnis divinae eruditionis non paucos vel placito praetio emptos , vel amicorum dono largitos retulit . 
Rediens autem ubi Viennam pervenit , empticios ibi quos apud amicos commendaverat , recepit . 
At ingressus Brittanniam , ad regem se occidentalium Saxonum nomine Counvalh conferendum putavit , cuius et ante non semel amicitiis usus , et beneficiis erat adiutus . 
Sed ipso eodem tempore inmatura morte praerepto , tandem ad patriam gentem , solumque in quo natus est pedem convertens , Aecfricum Transhumbranae regionis regem adiit , cuncta quae egisset ex quo patriam adolescens deseruit , replicavit ; quo religionis desiderio arderet , non celavit ; quid aecclesiasticae , quid monachicae institutionis Romae vel circumquaque didicisset , ostendit , quot divina volumina , quantas beatorum apostolorum sive martyrum Christi reliquias adtulisset , patefecit ; tantamque apud eum gratiam familiaritatis invenit , ut confestim ei terram septuaginta familiarum de suo largitus , monasterium inibi primo pastori aecclesiae facere prae ciperet . 
Quod factum est , sicut et in prohemio memini , ad osium fluminis Wyri ad Levam anno ab incarnatione domini sexcentesimo septuagesimo quarto , indictione secunda , anno autem quarto imperii Ecgfridi regis . 
Nec plusquam unius anni spatio post fundatum monasterium interiecto , Benedictus oceano transmisso Gallias petens , cementarios qui lapideam sibi aecclesiam iuxta Romanorum quem semper amabat morem facerent , postulavit , accepit , adtulit . 
Et tantum in operando studii prae amore beati Petri in cuius honorem faciebat exhibuit , ut intra unius anni circulum ex quo fundamenta sunt iecta , culminibus superpositis , missarum inibi solempnia celebrari videres . 
Proximante autem ad perfectum opere , misit legatarios Galliam , qui vitri factores , artifices videlicet Brittannis catenus incognitos , ad cancellandas aecclesiae porticumque et caenaculorum eius fenestras adducerent . 
Factumque est , et venerunt ; nec solum opus postulatum compleverunt , sed et Anglorum ex eo gentem huiusmodi artificium nosse ac discere fecerunt ; artificium nimirum vel lampadis aecclesiae claustris , vel vasorum multifariis usibus non ignobiliter aptum . 
Sed et cuncta quae ad altaris et aecclesiae ministerium competebant , vasa sancta , vel vestimenta , quia domi invenire non potuit , de transmarinis regionibus advectare religiosus emptor curabat . 
Et ut ea quoque quae nec in Gallia quidem repperiri valebant , Romanis e finibus aecclesiae suae provisor inpiger ornamenta vel munimenta conferret ; quarta illo , post conpositum iuxta regulam monasterium , profectione conpleta multipliciore quam prius spiritalium mercium fenore cumulatus rediit . 
Primo quod innumerabilem librorum omnis generis copiam adportavit ; secundo quod reliquiarum beatorum apostolorum martirumque Christi habundantem gratiam multis Anglorum aecclesiis profuturam advexit ; tertio quod ordinem cantandi psallendi atque in aecclesia ministrandi iuxta morem Romanae institutionis suo monasterio contradidit , postulato videlicet atque accepto ab Agathone papa archicantore aecclesiae beati apostoli Petri et abbate monasterii beati Martini Iohanne , quem sui futurum magistrum monasterii Brittannias , Romanum Anglis adduceret . 
Qui illo perveniens , non solum viva voce quae Romae didicit aecclesiastica discentibus tradidit ; sed et non pauca etiam litteris mandata reliquit , quae hactenus in eiusdem monasterii bibliotheca memoriae gratia servantur . 
Quartum , Benedictus non vile munus adtulit , epistolam privilegii a venerabili papa Agathone cum licentia , consensu , desiderio , et hortatu Ecgfridi regis acceptam , qua monasterium , quod fecit , ab omni prorsus extrinseca irruptione tutum perpetuo redderetur ac liberum . 
Quintum , picturas imaginum sanctarum quas ad ornandam aecclesiam beati Petri apostoli , quam construxerat , detulit ; imaginem videlicet beatae Dei genetricis semperque virginis Mariae , simul et duodecim apostolorum , quibus mediam eiusdem aecclesiae testudinem , ducto a pariete ad parietem tabulato praecingeret ; imagines evangelicae historiae quibus Australem aecclesiae parietem decoraret ; imagines visionum Apocalipsis beati Iohannis , quibus septentrionalem aeque parietem ornaret , quatinus intrantes aecclesiam omnes etiam litterarum ignari , quaquaversum intenderent , vel semper amabilem Christi sanctorumque eius , quamvis in imagine , contemplarentur aspectum ; vel dominicae incarnationis gratiam vigilantiore mente recolerent ; vel extremi discrimen examinis , quasi coram oculis habentes , districtius se ipsi examinare meminissent . 
Igitur venerabilis Benedicti virtute , industria ac religione , rex Ecgfridus non minimum delectatus , terram , quam ad construendum monasterium ei donaverat , quia bene se ac fructuose donasse conspexit , quadraginta adhuc familiarum data possessione , augmentare curavit ; ubi post annum missis monachis numero ferme decem et septem , et praeposito abbate ac presbitero Ceolfrido , Benedictus consultu immo etiam iussu praefati Ecgfridi regis , monasterium beati apostoli Pauli construxit , ea duntaxat ratione , ut una utriusque loci pax et concordia , eadem perpetuo familiaritas conservaretur et gratia ; ut sicut verbi gratia , corpus a capite , per quod spirat , non potest avelli , caput corporis , sine quo non vivit , nequit oblivisci , ita nullus haec monasteria primorum apostolorum fraterna societate coniuncta aliquo ab invicem temptaret disturbare conatu . 
Ceolfridus autem hic , quem abbatem constituit Benedictus , a primis instituti monasterii prioris exordiis adiutor illi per omnia strenuissimus aderat , et cum eo tempore congruo Romam discendi necessaria simul et adorandi gratia adierat . 
Quo tempore etiam presbiterum Eosterwyni de monasterio beati Petri eligens abbatem , eidem monasterio regendi iure praefecit ; ut quem solus non poterat laborem , socia dilectissimi commilitonis virtute levius ferret . 
Nec ab re videatur cuiquam duos unum monasterium simul habuisse abbates . 
Fecit hoc frequens illius pro monasterii utilitate profectio , creber trans oceanum aegressus incertusque regressus . 
Nam et beatissimum Petrum apostolum Romae pontifices sub se duos per ordinem ad regendam aecclesiam constituisse , causa instante necessaria , tradunt historiae . 
Et ipse magnus abbas Benedictus , sicut de illo beatus papa Gregorius scribit , XII abbates suis discipulis , prout utile iudicavit , sine caritatis detrimento , immo pro augmento caritatis praefecit . 
Suscepit igitur memoratus vir curam monasterii regendi , nono ex quo fundatum est anno . 
Permansit in ea usque ad obitum suum annis quattuor , vir ad saeculum nobilis , sed insigne nobilitatis non ad iactantiae materiem , ut quidam , despectumque aliorum , sed ad maiorem , ut Dei servum decet , animi nobilitatem convertens . 
Patruelis quippe erat abbatis sui Benedicti , sed amborum tanta ingenuitas , talis mundanae ingenuitatis fuit pro nichilo contemptus , ut neque iste monasterium ingressus , aliquem sibi prae ceteris ob intuitum consanguinitatis aut nobilitatis honorem quaerendum , neque ille putaret offerendum ; sed aequali cum fratribus lance boni propositi iuvenis gloriabatur se regularem per omnia servare disciplinam . 
Et quidem cum fuisset minister Aecgfridi regis , relictis semel negotiis saecularibus , depositis armis , assumpta militia spiritali , tantum mansit humilis , fratrumque simillimus aliorum , ut ventilare cum eis et triturare , oves vitulasque mulgere , in pistrino , in orto , in coquina , in cunctis monasterii operibus iocundus et obediens gauderet exerceri . 
Sed et abbatis nomine graduque assumpto , idem animo qui prius manebat ad omnes , iuxta id quod quidam sapiens ammonet dicens : Rectorem te constituerunt , noli extolli , sed esto in illis , quasi unus ex illis , mitis , affabilis , et benignus omnibus . 
Et quidem , ubi oportunum conperiebat , peccantes regulari disciplina cohercens , sed magis tamen ingenita diligendi consuetudine sedulus ammonens , ne qui peccare vellet , et limpidissimam vultus eius lucem nubilo sibi suae iniquietudinis abscondere . 
Saepe pro curandis monasterii negotiis alicubi degrediens , ubi operantes invenit fratres , solebat eis confestim in opere coniungi ; vel aratri gressum stiba regendo , vel ferrum malleo domando , vel ventilabrum manu concutiendo , vel aliud quid tale gerendo . 
Erat enim et viribus fortis iuvenis , et lingua suavis ; sed et animo hilaris , et beneficio largus , et honestus aspectu . 
Eodem quo fratres ceteri cibo , semper eadem vescebatur in domo , ipso quo priusquam abbas esset communi dormiebat in loco , adeo ut etiam morbo correptus , et obitus sui certis ex signis iam praescius , duos adhuc dies in dormitorio fratrum quiesceret . 
Nam quinque reliquos usque ad exitus horam dies in secretiori se aede locabat ; qua die quadam egrediens , et sub divo residens , accitis ad se fratribus cunctis , more naturae misericordis osculum pacis eis flentibus , ac de abscessu tanti patris et pastoris merentibus dedit . 
Obiit autem per Nonas Martias noctu , fratribus matutinae psalmodiae laude vacantibus . 
Viginti IIII annorum erat cum monasterium peteret , XII in eo vixit annis , septem presbiteratu functus est annis , IIII ex eis monasterii regimen agebat ; ac sic terrenos artus moribundaque membra relinquens , caelestia regna petivit . 
Verum his de vita venerabilis Aeosterwyni breviter praelibatis , redeamus ad ordinem narrandi . 
Constituto illo abbate Benedictus monasterio beati Petri apostoli , constituto et Ceolfrido monasterio beati Pauli , non multo post temporis spatio quinta vice de Brittannia Romam adcurrens , innumeris sicut semper aecclesiasticorum donis commodorum locupletatus rediit ; magna quidem copia voluminum sacrorum ; sed non minori , sicut et prius , sanctarum imaginum munere ditatus . 
Nam et tunc dominicae historiae picturas quibus totam beatae Dei genetricis , quam in monasterio maiore fecerat , aecclesiam in gyro coronaret , adtulit ; imagines quoque ad ornandum monasterium aecclesiamque beati Pauli apostoli de concordia Veteris et Novi Testamenti summa ratione conpositas exibuit ; verbi gratia , Isaac ligna , quibus inmolaretur portantem , et Dominum crucem in qua pateretur aeque portantem , proxima super invicem regione , pictura coniunxit . 
Item serpenti in heremo a Moyse exaltato , filium hominis in cruce exaltatum conparavit . 
Adtulit inter alia , et pallia duo oloserica incomparandi operis , quibus postea ab Aldfrido rege eiusque consiliariis , namque Ecgfridum postquam rediit iam interfectum repperit , terram trium familiarum ad Austrum Uuiri fluminis , iuxta ostium conparavit . 
Verum inter laeta quae veniens adtulit , tristia domi repperit ; venerabilem videlicet presbiterum Eosterwini quem abiturus abbatem constituerat , simul et fratrum ei commissorum catervam non paucam , per cuncta grassante pestilentia , iam migrasse de saeculo . 
Sed aderat et solamen , quia in loco Aeosterwyni virum aeque reverentissimum ac mitissimum de monasterio eodem , Sicgfridum videlicet diaconum , electione fratrum suorum simul et coabbatis eius Ceolfridi , mox substitutum cognovit ; virum scientia quidem scripturarum sufficienter instructum , moribus optimis ornatum , mira abstinentiae virtute praeditum , sed ad custodiam virtutum animi , corporis infirmitate non minime depressum , ad conservandam cordis innocentiam nocivo et inremediabili pulmonum vitio laborantem . 
Nec multo post etiam Benedictus ipse morbo caepit ingruente fatigari . 
Ut enim tantam religionis instantiam etiam patientiae virtus adiuncta probaret , divina utrumque pietas temporali egritudine prostravit in lectum ; ut post egritudinem morte devictam perpetua supernae pacis et lucis quiete refoveret . 
Nam et Sigfridus , ut diximus , longa interiorum molestia castigatus diem pervenit ad ultimum ; et Benedictus per triennium languore paulatim adcrescente tanta paralisi dissolutus est , ut ab omni prorsus inferiorum membrorum factus sit parte praemortuus , superioribus solum , sine quorum vita vivere nequit homo , ad officium patientiae virtutemque reservatis ; studebant in dolore semper Auctori gratias referre , semper Dei laudibus fraternisve hortatibus vacare . 
Agebat Benedictus advenientes sepius ad se fratres de custodienda , quam statuerat , regula firmare : Neque enim putare habetis , inquit , quod ex meo haec quae vobis statui decreta indoctus corde protulerim . 
Ex decem quippe et septem monasteriis quae inter longos meae crebre peregrinationis discursus optima conperi , haec universa didici , et vobis salubriter observanda contradidi . 
Bibliothecam quam de Roma nobilissimam copiosissimamque advexerat , ad instructionem aecclesiae necessariam , sollicite servari integram , nec per incuriam fedari , aut passim dissipari praecepit . 
Sed et hoc sedulus eisdem solebat iterare mandatum , ne quis in electione abbatis , generis prosapiam , et non magis vivendi docendique probitatem putaret esse quaerendam . 
Et vere , inquit , dico vobis , quia in conparatione duorum malorum , tolerabilius mihi multo est totum hunc locum in quo monasterium feci , si sic iudicaverit Deus , in solitudinem sempiternam redigi , quam ut frater meus carnalis , quem novimus viam veritatis non ingredi , in eo regendo post me abbatis nomine succedat . 
Ideoque multum caretote fratres semper , ne secundum genus umquam , ne deforis aliunde , vobis patrem quaeratis . 
Sed iuxta quod regula magni quondam abbatis Benedicti , iuxta quod privilegii nostri continent decreta , in conventu vestrae congregationis communi consilio perquiratis , qui secundum vitac meritum et sapientiae doctrinam aptior ad tale ministerium perficiendum digniorque probetur , et quemcunque omnes unanime caritatis inquisitione optimum cognoscentes elegeritis ; hunc vobis accito episcopo rogetis abbatem consueta benedictione firmari . 
Nam qui carnali , inquit ordine carnales filios generant , carnali necesse est ac terrenae suae hereditati carnales terrenosque quaerant heredes ; at qui spiritales Deo filios spiritali semine verbi procreant , spiritalia oportet sint cuncta quae agunt . 
Inter spiritales suos liberos eum maiorem qui ampliori spiritus gratia sit praeditus aestiment , quomodo terreni parentes , quem primum partu fuderint , eum principium liberorum suorum cognoscere , et caeteris in partienda sua hereditate praeferendum ducere solent . 
Neque hoc reticendum , quod venerabilis abbas Benedictus ad temperandum sepe longae noctis tedium , quam prae infirmitatis onere ducebat insomnem , advocato lectore , vel exemplar patientiae Iob , vel aliud quid scripturarum quo consolaretur aegrotus , quo depressus in infimis vivacius ad superna erigeretur , coram se recitari iubebat . 
Et quia nullatenus ad orandum surgere , non facile ad explendum solitae psalmodiae cursum linguam vocemve poterat levare , didicit vir prudens , affectu religionis dictante , per singulas diurnae sive nocturnae orationis horas aliquos ad se fratrum vocare , quibus psalmos consuetos duobus in choris resonantibus , et ipse cum eis quatenus poterat psallendo , quod per se solum nequiverat , eorum iuvamine suppleret . 
At ubi uterque abbas lassatus infirmitate diutina , iam se morti vicinum , nec regendo monasterio idoneum fore conspexit ; tanta namque eos affecit infirmitas carnis , ut perficeretur in eis virtus Christi , ut cum quadam die desiderantibus eis se invicem , priusquam de hoc saeculo migrarent , videre et alloqui , Sigfridus in feretro deportaretur ad cubiculum , ubi Benedictus et ipse suo iacebat in grabato , eisque uno in loco ministrorum manu conpositis , caput utriusque in eodem cervicali locaretur , lacrimabili spectaculo , nec tantum habuere virium , ut proprius posita ora ad osculandum se alterutrum coniungere possent , sed et hoc fraterno conpleverunt officio ; inito Benedictus cum eo , cumque universis fratribus salubri consilio , acciit abbatem Ceolfridum , quem monasterio beati Pauli apostoli praefecerat , virum videlicet sibi non tam carnis necessitudine , quam virtutum societate propinquum ; et eum utrique monasterio , cunctis faventibus , atque hoc utillimum iudicantibus , praeposuit patrem ; salubre ratus per omnia ad conservandam pacem , unitatem , concordiamque locorum , si unum perpetuo patrem rectoremque tenerent ; commemorans sepius Israhelitici regni exemplum , quod inexterminabile semper exteris nationibus , inviolatumque perduravit , quamdiu unis hisdemque suae gentis regebatur a ducibus ; at postquam praecedentium causa peccatorum inimico ab invicem est certamine direptum , periit paulisper , et a sua concussum soliditate defecit . 
Sed et evangelicam illam monebat sine intermissione recolendam esse sententiam , quia : omne regnum in seipso divisum desolabitur . 
LIBELLUS SECUNDUS Igitur post haec revolutis mensibus duobus , primo venerabilis ac Deo dilectus abbas Sigfridus , pertransito igne et aqua tribulationum temporalium , inductus est in refrigerium sempiternae quietis , introiit in domum regni caelestis , in holocaustis perpetue laudationis reddens sua vota Domino , quae sedula labiorum mundorum distinctione promiserat ; ac deinde adiunctis aliis mensibus IIII , vitorum victor Benedictus et virtutum patrator egregius , victus infirmitate carnis ad extrema pervenit . 
Nox ruit hibernis algida flatibus , diem mox sancto nascitura aeterne felicitatis , serenitatis et lucis . 
Conveniunt fratres ad aecclesiam , insomnes orationibus et psalmis transigunt umbras noctis ; et paternae decessionis pondus continua divinae laudis modulatione solantur . 
Alii cubiculum in quo eger , animo robustus egressum mortis et vitae expectabat ingressum , non deserunt . 
Evangelium tota nocte pro doloris levamine , quod et aliis noctibus fieri consuerat , a presbytero legitur ; dominici corporis et sanguinis sacramentum hora exitus instante pro viatico datur ; et sic anima illa sancta longis flagellorum felicium excocta atque examinata flammis luteum carnis fornacem deserit , et supernae beatitudinis libera pervolat ad gloriam . 
Cuius aegressui victoriosissimo , neque ab inmundis spiritibus aliquatenus impediendo vel retardando , etiam psalmus qui tum pro eo canebatur , testimonium dat . 
Namque fratres ad aecclesiam principio noctis concurrentes , psalterium ex ordine decantantes , ad octogesimum tunc et secundum cantando pervenerant psalmum , qui habet in capite : Deus quis similis erit tibi ? 
Cuius totus hoc resonat textus , quod inimici nominis Christi sive carnales sive spiritales , semper aecclesiam Christi , semper animam quamque fidelem disperdere ac dissipare conentur ; sed e contra ipsi confusi et conturbati sint perituri in saeculum , enervante illos Domino , cui non est quisquam similis , qui est solus altissimus super omnem terram . 
Unde recte dabatur intellegi caelitus dispensatum , ut talis diceretur psalmus ea hora qua exiret de corpore anima , cui iuvante Domino nullus praevalere posset inimicus . 
Sextodecimo postquam monasterium fundavit anno , quievit in Domino confessor , pridie Iduum Ianuariarum , sepultus in aecclesia beati apostoli Petri ; ut quem degens in carne semper solebat amare , quo pandente ianuam regni caelestis intrabat , ab huius reliquiis et altari post mortem nec corpore longius abesset . 
Sedecim ut diximus annos monasterium rexit , primos octo per se sine alterius adsumptione abbatis ; reliquos totidem viris venerabilibus et sanctis Eosterwyni , Sigfrido et Ceolfrido abbatis se nomine , auctoritate , et officio iuvantibus ; primo IIII annos , secundo tres , tertio unum . 
Obiit autem septimo Kalendarum Octobrium die , anno ab incarnatione Domini septingentesimo sextodecimo , feria sexta , post horam nonam , in pratis memoratae civitatis ; sepultus in crastinum ad austrum eiusdem civitatis miliario primo in monasterio Geminorum , adstante ac psalmos resonante exercitu non parvo tam Anglorum , qui cum eo advenerant , quam monasterii eiusdem vel civitatis incolarum . 
Sunt autem Gemini martyres , in quorum monasterio et aecclesia conditus est , Speusippus , Eleusippus , Meleusippus , qui , uno partu matris editi , eadem aecclesiae fide renati , simul cum avia sua Leonilla , dignam loco illi sui martyrii reliquere memoriam , qui piam etiam nobis indignis et nostro parenti opem suae intercessionis et protectionis impendant . 
