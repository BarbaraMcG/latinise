Quis mihi maesta dabit lacrimosis imbribus ora flendo cruentare et iugiter lugubre fluentum contritis sufferre genis oculosque madentes pectore compuncto , rugata fronte rigare ? 
Sint epulum optanti mihi desiderabile planctus palpebrisque cadat dulcis manantibus haustus . 
Totum luctificis peragam miser actibus aeuum . 
Perdita sic forsan compensem tempora uitae . 
O utinam riuos meruissem flere cruoris alternisque tabes uicibus stillaret ocellus talibus ut possem lacrimis solamen habere Feruidus obriguit tepidis affectibus ardor nec meum compunctus ualeo formare maerorem . 
Deformem tenebris grauioribus arguo mentem . 
Tristius afflicto gemitu suspiria fundo , horrificas tremulo contemplans corde gehennas . 
Cur , anima infelix , sontes te euoluere curas anxius instigat dolor ? 
Insanabile uulnus fletibus assiduis luctu comitante solare summissisque Dei precibus deflecte furorem . 
Funde pio coram Domino tua uiscera fletu . 
Utere , dum patiens lugendi tempora confert obductumque nefas gemitu uulgare dolendo . 
Sed si paulisper uirtus rediuiua precandi sumitur , inclusus mentem dolor urat anhelam . 
Non te singultus conuulsaque membra fatigent nec pupilla suas umoris temperet undas , sed gremium deflens guttis irroret obortis deflexoque genas contractus uertice poples conterat et genibus conectant brachia frontem . 
Quid iuuat a lacrimis uacuum te perdere tempus ? 
Stratus humi ualido gemitu praecordia rumpe immodicoque nisu suspiria dura trahantur . 
Sit tibi detritus prostrato corpore uultus nec caelum aspicias , publicani exempla secutus . 
Forsan plangentis cernit pius ille dolores et dabit ulla tuis solacia fletibus umquam . 
Quid loquar aut ubi sum ? 
Quibus obsecrantia linguis uerba queam supplex flagranti fundere uoto ? 
Conscia tu sola es , quali quantoque reatu , mens , oppressa iaces , stimulis confecta maeroris , quae procliue caput peccati pondere pressas , ut nequeam releuare oculos . 
Te iudice poenis torqueor immodicis nec me sinis ulla quietis tempora posse frui uacuumque resumere somnum dum me uerberibus frequens male conscia punis . 
Uae plangendo mihi lacrimarum fonte diurno , arida cui nequeunt diffundere lumina fletus optantique mihi lugubribus ora fluentis tingere subtracto pereunt umore ploratus nec datur unda oculis animae restinguere flammas . 
Uritur ignitis facibus mihi pectus adustum confixusque premor peccati uepribus amens . 
Quo fugiam ? 
Quibus infelix abscondar in antris , cum arbiter in nostro uenerit manifestior orbe ? 
Multiplicata mei capitis delicta capillis crescunt et superest numerus maris auctus arenae . 
Oceani magis cumulo superauere fluctus . 
Ecce breues anni uitae pereuntis abibunt ingrediorque uiam , numquam rediturus per illam . 
Spiritus in uacuas meus adtenuabitur auras nec superest mihi iam praeter ferale sepulcrum . 
Hoc mihi plangendo superest solaminis unum , quod pius es clemensque , Deus , nec despicis umquam , qui tibi contrito diffundunt pectore fletus . 
Inde ego continuis plangens ululatibus oro , ut tibi complaceat nostros abolere maerores . 
Expiet erroris pietatis dextera culpas , ut me pollutum maculoso crimine mundet neue malum in nostro mortali corpore regnet . 
Lex incentiuos uirtutis temperet actus , ut nostra in nullo recidant corpuscula morbo . 
Prospicis , in quali petulantis carcere carnis mens oppressa iacet , membrorum mole grauata . 
Pro me tu misero , Domine , propitius esto , cui pupilla mei delicta fatetur ocelli . 
Te cupit internis deflens affectibus ardor flagrantisque animi secreta silentia cernunt . 
Da misero aethereum flammae caelestis amorem ossibus implicitum . 
Tua me , tua semper inurant uota tuoque meae conflagrent igne medullae . 
Sentiat interior uiuidos homo cordis amores inflammerque pio carae dulcedinis aestu . 
Auribus adclinis miserans adsiste precanti . 
Peruolet ante tuos inopis uox feruida uultus effusasque preces adytis penetralibus audi . 
Suppetat admissis miseratio multa diurnis . 
Te decet oppresso clementer ferre medelam . 
At tu si nostros uultu prospexeris actus nullo poena mei meriti concluditur aeuo . 
Uerte piam , quaeso , faciem , mea uulnera tergens , ut tua non pereant grauibus figmenta ruinis neue tuis faciant famulis opprobria gentes pro quibus , Omnipotens , mortem tulit unica proles . 
In quacumque die tribulor , diuina potestas supplicis aduentu mentem confirmet aperto . 
Ne tua me , quaeso , facies post terga repellat , destituatque infaustum uirtutis dextera sacrae . 
Corporeis cito mentem infirmitatibus aegram eripe mortalique situ medicare grauatam . 
Aeger opem posco . 
Lacrimis miserere precantis . 
Cerne lamentantis humiliato corde maerorem . 
Sum miser et maestus , luctu planctuque dolendus . 
Tristia deformat macies palloribus ora criminibusque meis faciem reuerentia texit . 
Extensis caelo manibus tua limina pulso supplicibusque pias sermonibus imprecor aures abdita qui nullo te clam cernente tueris cuius in occultum nihil est aspectibus umquam . 
Omnis molitus mihi sit ueniabilis error . 
Eripe corda feri metuentia daemonis artes . 
Bellantum insidias manifesto lumine monstra . 
Nulla gradus animae tendicula fusa coartent , quae mihi defossis uenantes specubus aptant , ut non opposita temptandi mole malignus deiciat nullis inopem adiutoribus ultum . 
Cerne , precor , mitis manibusque attolle iacentem . 
Extenuata meis gemitu cutis ossibus haesit . 
Arida luctifici frixerunt ossa dolores et tremor arenti contraxit uiscera neruo . 
Languit inclusis siccato lingua palato faucibus et fletu uox interclusa recessit . 
Saeua dies pereat , in qua me protulit orbi materno effusum muliebris uiscere uenter . 
Contenebrata suo societur noctibus ortu . 
Lumine subtracto radios abscondat anhelos , ut matutinae iungatur uespera luci . 
Turbidus implicitis tenebretur nubibus aer condensusque diem pluat imber flammeus illum . 
Mensibus ablatum pereat sine nomine tempus . 
Nullis factorum titulis memoretur in aeuum . 
Deleat annales obliuio longa diurnos . 
Cur abortiuo non sum depressus in ortu ( principium finemque meum dolor unus haberet ) , aut mihi iam nato cur non exemptus abiit spiritus extremosque halitus angustia saepsit ? 
O utinam prima nascendi sorte perissem et mortis uitaeque simul par exitus esset ! 
Quid misero lucis post partum profuit usus ? 
Felix qui meruit numquam miserabilis aeui carpere curriculum nec taedia ferre dolorum . 
Ecce uenit Dominus in sanctis milibus , irae iudicium minitans contra omnes ferre superbos . 
Arguet illato mundi terrore potentes perpetuaque reis caligine suscitat ignes , horrida terrifici reserans ergastula claustri , in quibus aeterni consumunt uiscera uermes . 
Illic fletus erit stridorque in dentibus ingens , terror et egestas , metus , indignatio , plagae , taedia , tormentum , maeror et formido dolorum innumerisque animae pereunt cruciatibus actae . 
Ne tua me , precor , impietatibus arguat ira , cum tempestiuus Dominum praecesserit ignis telluremque simul tenebrosus sumpserit ardor altaque siluarum rutilante cacumina uento intereunt totumque tenent incendia mundum . 
Oceani pereunt siccante uaporibus aestu litora gurgitibusque augetur flamma profundis . 
Tunc alimenta focis praebebunt aequora uiuis . 
Sulphureos rapidis agitare uaporibus amnes feruidus impulsu ualido non desinit aer . 
Aequora , terra , polus fiunt simul omnia fornax . 
Tabescunt montes immensisque ardua prunis fax iuga comburit , pecudes hominesque , uolucres et quaecumque simul labentia saecula gestant , flammea conuoluit subito uertigo polorum . 
Torridus increpitans calidis carbonibus ardor concremat immeritas distentis sedibus urbes regalesque domos . 
Sublimibus alta metallis culmina conflantur . 
Rigidos cinis urit aceruos . 
Fulgura fulguribus crebro miscentur in ictu immanesque cadunt flagranti uertice rupes . 
Lampadibus caeli facies rubicunda coruscat omniaque ignito candescunt aera flatu . 
Dura resolutis liquescit molibus Aetna quae propriis tanto non cessit tempore flammis . 
Aduentante nouo primis fragoribus aestu soluitur et cerae similis madefacta liquescit . 
Omnia tunc unum faciunt elementa caminum . 
Mundus erit rogus ipse sibi mundusque cadauer . 
Sed quamuis ualida et torrentia uiscera flammae semper terrores populis minitentur acerbos , non tamen a prauis desistimus actibus umquam . 
Sicut ab Eoo prorumpit climate fulgur occiduosque ictu facili pertransit ad axes , sic erit aduentus Domini uenientis in orbem . 
Imbribus interea Sodomenis compluet aer atque Gomorreos perfundent nubila fumos . 
Ecce ego compositas sublimi culmine sedes sensibus intueor meque haud consistere longe , dura catenatis portantem uincla sub uncis . 
Anxius interea scelerum captante reatu pertrahor exanimisque premor meas edere curas . 
Regia terribiles circumstant sceptra ministri , ocius exhibitis decernere iusta parati . 
Cernere supplicium est tales tantasque cateruas . 
Cognitor antiquus certa maiestate dierum sedet , ab immeritis dirimens examine iustos . 
Mox ibi fletus erit stridorque in dentibus ingens . 
Heu tenebrae quales quantisque incursibus urgent ! 
Tres mihi panduntur diuersi ex ordine libri : Cunctum opus eloquiumque meum curaeque uagantes ante oculos ueniunt , ipso me teste probanda . 
Arguor occultis proprio moriente reatu . 
Facta grauant curaeque homines et uerba caducos . 
Sordida peccandi triplex uia panditur usu . 
Heu mihi peruigiles auertunt somnia curae atque per occultos nocturna silentia planctus increpo , perpetuas cupiens extinguere flammas . 
Nullam palpebris requiem delicta ministrant ; immo et infundens resoluto corpore membra , ante fugit pressos requies quam tangat ocellos . 
