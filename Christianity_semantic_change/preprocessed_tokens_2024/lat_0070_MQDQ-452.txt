Quae superimposito moles geminata colosso stat Latium complexa forum ? 
caelone peractum fluxit opus ? 
Siculis an conformata caminis effigies lassum Steropen Brontenque reliquit ? 
an te Palladiae talem , Germanice , nobis exegere manus , qualem modo frena tenentem Rhenus et attoniti uidit domus ardua Daci ? 
nunc age Fama prior notum per saecula nomen Dardanii miretur equi , cui uertice sacro Dindymon et caesis decreuit frondibus Ide : hunc neque discissis cepissent Pergama muris nec grege permixto pueri innuptaeque puellae ipse nec Aeneas nec magnus duceret Hector . 
adde quod ille nocens saeuosque amplexus Achiuos , hunc mitis commendat eques : iuuat ora tueri mixta notis belli placidamque gerentia pacem . 
Nec ueris maiora putes : par forma decorque , par honor . 
exhaustis Martem non altius armis Bistonius portat sonipes magnoque superbit pondere , nec tardo raptus prope flumina cursu fumat et ingenti propellit Strymona flatu . 
par operi sedes . 
hinc obuia limina pandit qui fessus bellis ascitae munere prolis primus iter nostris ostendit in aethera diuis ; discit et e uultu quantum tu mitior armis , qui , nec in externos facilis saeuire furores , das Chattis Dacisque fidem . 
te signa ferente et minor in leges gener et Cato Caesaris iret . 
at laterum passus hinc Iulia tecta tuentur , illinc belligeri sublimis regia Pauli , terga pater blandoque uidet Concordia uultu . 
ipse autem puro celsum caput aere saeptus templa super fulges et prospectare uideris , an noua contemptis surgant Palatia flammis pulchrius , an tacita uigilet face Troicus ignis atque exploratas iam laudet Vesta ministras . 
dextra uetat pugnas , laeuam Tritonia uirgo non grauat et sectae praetendit colla Medusae , ceu stimulis accendit equum ; nec dulcior usquam lecta deae sedes nec si , Pater , ipse teneres . 
pectora , quae mundi ualeant euoluere curas et quis se totis Temese dedit hausta metallis , it tergo demissa chlamys . 
latus ense quieto securum , magnus quanto mucrone minatur noctibus hibernis et sidera terret Orion . 
at sonipes habitus animosque imitatus equestris acrius attollit uultus cursumque minatur ; cui rigidis stant colla iubis uiuusque per armos impetus , et tantis calcaribus ilia late suffectura patent . 
uacuae pro caespite terrae aerea captiui crinem terit ungula Rheni . 
hunc et Adrasteus uisum extimuisset Arion , et pauet aspiciens Ledaeus ab aede propinqua Cyllarus : hic domini numquam mutabit habenas perpetuus frenis atque uni seruiet astro . 
uix sola sufficiunt insessaque pondere tanto subter anhelat humus , nec ferro aut aere : laborant sub genio , teneat quamuis aeterna crepido , quae superingesti portaret culmina montis caeliferique attrita genu durasset Atlantis . 
Nec longae traxere morae . 
iuuat ipsa labores forma dei praesens operique intenta iuuentus miratur plus posse manus . 
strepit ardua pulsu machina ; continuus septem per culmina Martis it fragor et magnae uincit uaga murmura Romae . 
Ipse loci custos , cuius sacrata uorago famosique lacus nomen memorabile seruant , innumeros aeris sonitus et uerbere crudo ut sensit mugire forum , mouet horrida sancto ora situ meritaque caput uenerabile quercu . 
ac primum ingentes habitus lucemque coruscam expauit maioris equi terque ardua mersit colla lacu trepidans , laetus mox praeside uiso : " salue , magnorum proles genitorque deorum , auditum longe numen mihi : nunc mea felix , nunc ueneranda palus , cum te prope nosse tuumque immortale iubar uicina sede tueri concessum . 
semel auctor ego inuentorque salutis Romuleae : tu bella Iouis , tu proelia Rheni , tu ciuile nefas , tu tardum in foedera montem longo Marte domas . 
quod si te nostra tulissent saecula , temptasses me non audente profundo ire lacu , sed Roma tuas tenuisset habenas . 
" Cedat equus , Latiae qui contra templa Diones Caesarei stat sede fori , quem traderis ausus Pellaeo , Lysippe , duci , mox Caesaris ora mirata ceruice tulit . 
uix lumine fesso explores , quam longus in hunc despectus ab illo . 
quis rudis usque adeo qui non , ut uiderit ambos , tantum dicat equos quantum distare regentes ? 
Non hoc imbriferas hiemes opus aut Iouis ignem tergeminum , Aeolii non agmina carceris horret annorumue moras : stabit , dum terra polusque , dum Romana dies . 
hoc et sub nocte silenti , cum superis terrena placent , tua turba relicto labetur caelo miscebitque oscula iuxta : ibit in amplexus natus fraterque paterque et soror : una locum ceruix dabit omnibus astris . 
Vtere perpetuum populi magnique senatus munere . 
Apelleae cuperent te scribere cerae optassetque nouo similem te ponere templo Atticus Elei senior Iouis , et tua mitis ora Taras , tua sidereas imitantia flammas lumina contempto mallet Rhodos aspera Phoebo . 
certus ames terras et quae tibi templa dicamus ipse colas ; nec te caeli iuuet aula , tuosque laetus huic dono uideas dare tura nepotes . 
Vnde sacro Latii sonuerunt carmine montes ? 
cui , Paean , noua plectra moues umeroque comanti facundum suspendis ebur ? 
procul ecce canoro demigrant Helicone deae quatiuntque nouena lampade sollemnem thalamis coeuntibus ignem et de Pieriis uocalem fontibus undam . 
quas inter uultu petulans Elegea propinquat celsior adsueto , diuasque hortatur et ambit alternum furata pedem decimamque uideri se cupit et medias fallit permixta sorores . 
ipsa manu nuptam genetrix Aeneia duxit lumina demissam et dulci probitate rubentem , ipsa toros et sacra parat cultuque Latino dissimulata deam crinem uultusque genasque temperat atque noua gestit minor ire marita . 
Nosco diem causasque sacri : te concinit iste ( pande foris ! 
) te , Stella , chorus ; tibi Phoebus et Euhan et de Maenalia uolucer Tegeaticus umbra serta ferunt . 
nec blandus Amor nec Gratia cessat amplexum niueos optatae coniugis artus floribus innumeris et olenti spargere nimbo . 
tu modo fronte rosas , uiolis modo lilia mixta excipis et dominae niueis a uultibus obstas . 
Ergo dies aderat Parcarum conditus albo uellere , quo Stellae Violentillaeque professus clamaretur hymen . 
cedant curaeque metusque , cessent mendaces obliqui carminis astus ; Fama , tace : subiit leges et frena momordit ille solutus amor . 
consumpta est fabula uulgi et narrata diu uiderunt oscula ciues . 
tu tamen attonitus , quamuis data copia tantae noctis , adhuc optas permissaque numine dextro uota paues . 
pone , o dulcis , suspiria , uates , pone : tua est . 
licet expositum per limen aperto ire , redire gradu : iam nusquam ianitor aut lex aut pudor . 
amplexu tandem satiare petito ( contigit ! 
) et duras pariter reminiscere noctes . 
digna quidem merces , et si tibi Iuno labores Herculeos , Stygiis et si concurrere monstris fata darent , si Cyaneos raperere per aestus . 
Hanc propter tanti Pisaea lege trementem currere et Oenomai fremitus audire sequentis ; nec si Dardania pastor temerarius Ida sedisses , haec dona forent , nec si alma per auras praepete suspensum ueheret Tithonia biga . 
Sed quae causa toros inopinaque gaudia uati attulit ? 
hic mecum , dum feruent agmine postes atriaque et multa pulsantur limina uirga , hic , Erato iucunda , doce : uacat apta mouere colloquia , et docti norunt audire penates . 
forte , serenati qua stat plaga lactea caeli , alma Venus thalamo pulsa modo nocte iacebat amplexu duro Getici resoluta mariti . 
fulcra torosque deae tenerum premit agmen Amorum ; signa petunt quas ferre faces , quae pectora figi imperet ; an terris saeuire an malit in undis , an miscere deos an adhuc uexare Tonantem . 
ipsi animus nondum nec cordi fixa uoluntas : fessa iacet stratis , ubi quondam conscia culpae Lemnia deprenso repserunt uincula lecto . 
hic puer e turba uolucrum , cui plurimus ignis ore manusque leui numquam frustrata sagitta , agmine de medio tenera sic dulce profatur uoce ( pharetrati pressere silentia fratres ) : " scis ut , mater " , ait " nulla mihi dextera segnis militia ; quemcumque hominum diuumque dedisti , uritur . 
at quondam lacrimis et supplice dextra et uotis precibusque uirum concede moueri , o genetrix : duro nec enim ex adamante creati , sed tua turba sumus . 
clarus de gente Latina est iuuenis , quem patriciis maioribus ortum nobilitas gauisa tulit praesagaque formae protinus e nostro posuit cognomina caelo . 
hunc egomet tota quondam ( tibi dulce ) pharetra improbus et densa trepidantem cuspide fixi . 
quamuis Ausoniis multum gener ille petitus matribus , edomui uictum dominaeque potentis ferre iugum et longos iussi sperare per annos . 
ast illam summa leuiter ( sic namque iubebas ) lampade parcentes et inerti strinximus arcu . 
ex illo quantos iuuenis premat anxius ignes , testis ego attonitus , quantum me nocte dieque urgentem ferat : haud ulli uehementior umquam incubui , genetrix , iterataque uulnera fodi . 
uidi ego et immiti cupidum decurrere campo Hippomenen , nec sic meta pallebat in ipsa ; uidi et Abydeni iuuenis certantia remis bracchia laudauique manus et saepe natanti praeluxi : minor ille calor , quo saeua tepebant aequora : tu ueteres , iuuenis , transgressus amores . 
Ipse ego te tantos stupui durasse per aestus firmauique animos blandisque madentia plumis lumina detersi . 
quotiens mihi questus Apollo , sic uatem maerere suum ! 
iam , mater , amatos indulge thalamos . 
noster comes ille piusque signifer : armiferos poterat memorare labores claraque facta uirum et torrentes sanguine campos , sed tibi plectra dedit mitisque incedere uates maluit et nostra laurum subtexere myrto . 
hic iuuenum lapsus suaque aut externa reuoluit uulnera ; pro ! 
quanta est Paphii reuerentia , mater , numinis : hic nostrae defleuit fata columbae . 
" Finis erat : tenera matris ceruice pependit blandus et admotis tepefecit pectora pennis . 
illa refert uultum non aspernata rogari : " grande quidem rarumque uiris , quos ipsa probaui , Pierius uotum iuuenis cupit . 
hanc ego formae egregium mirata decus , cui gloria patrum et generis certabat honos , tellure cadentem excepi fouique sinu , nec colla genasque comere nec pingui crinem deducere amomo cessauit mea , nate , manus . 
mihi dulcis imago prosiluit . 
celsae procul aspice frontis honores suggestumque comae . 
Latias metire quid ultra emineat matres : quantum Latonia Nymphas uirgo premit quantumque egomet Nereidas exsto . 
haec et caeruleis mecum consurgere digna fluctibus et nostra potuit considere concha ; et si flammigeras potuisset scandere sedes hasque intrare domos , ipsi erraretis , Amores . 
huic quamuis census dederim largita beatos , uincit opes animo . 
querimur iam Seras auaros angustum spoliare nemus Clymenaeaque deesse germina nec uirides satis illacrimare sorores , uellera Sidonio iam pauca rubescere tabo raraque longaeuis niuibus crystalla gelari . 
huic Hermum fuluoque Tagum decurrere limo ( nec satis ad cultus ) , huic Inda monilia Glaucum Proteaque atque omnem Nereida quaerere iussi . 
hanc si Thessalicos uidisses , Phoebe , per agros erraret secura Daphne . 
sin litore Naxi Theseum iuxta foret haec conspecta cubile , Gnosida desertam profugus liquisset et Euhan . 
quod nisi me longis placasset Iuno querelis , falsus huic pennas et cornua sumeret aethrae rector , in hanc uero cecidisset Iuppiter auro . 
sed dabitur iuueni , cui tu , mea summa potestas , nate , cupis thalami quamuis iuga ferre secundi saepe neget maerens , ipsam iam cedere sensi inque uicem tepuisse uiro " . 
sic fata leuauit sidereos artus thalamique egressa superbum limen Amyclaeos ad frena citauit olores . 
iungit Amor laetamque uehens per nubila matrem gemmato temone sedet . 
iam Thybridis arces Iliacae : pandit nitidos domus alta penates claraque gaudentes plauserunt limina cygni . 
Digna deae sedes , nitidis nec sordet ab astris . 
hic Libycus Phrygiusque silex , hic dura Laconum saxa uirent , hic flexus onyx et concolor alto uena mari rupesque nitent , quis purpura saepe Oebalis et Tyrii moderator liuet aeni . 
pendent innumeris fastigia nixa columnis , robora Dalmatico lucent satiata metallo . 
excludunt radios siluis demissa uetustis frigora , perspicui uiuunt in marmore fontes . 
nec seruat natura uices : hic Sirius alget , bruma tepet uersumque domus sibi temperat annum . 
Exsultat uisu tectisque potentis alumnae non secus alma Venus quam si Paphon aequore ab alto Idaliasque domos Erycinaque templa subiret . 
tunc ipsam solo reclinem affata cubili : " quonam hic usque sopor uacuique modestia lecti , o mihi Laurentes inter dilecta puellas ? 
quis morum fideique modus ? 
numquamne uirili summittere iugo ? 
ueniet iam tristior aetas . 
exerce formam et fugientibus utere donis : non ideo tibi tale decus uultusque superbos meque dedi , uiduos ut transmittare per annos ceu non cara mihi . 
satis o nimiumque priores despexisse procos . 
at enim hic tibi sanguine toto deditus unam omnes inter miratur amatque nec formae nec stirpis egens ; nam docta per Vrbem carmina qui iuuenes , quae non didicere puellae ? 
hunc et bissenos ( sic indulgentia pergat praesidis Ausonii ! 
) cernes attollere fasces ante diem ; certe iam nunc Cybeleia mouit limina et Euboicae carmen legit ille Sibyllae . 
iamque parens Latius , cuius praenoscere mentem fas mihi , purpureos habitus iuuenique curule indulgebit ebur , Dacasque ( et gloria maior ! 
) exuuias laurosque dabit celebrare recentes . 
ergo age , iunge toros atque otia deme iuuentae . 
quas ego non gentes , quae non face corda iugali ? 
alituum pecudumque mihi durique ferarum non renuere greges , ipsum in conubia terrae aethera , cum pluuiis rarescunt nubila , soluo . 
sic rerum series mundique reuertitur aetas . 
unde nouum Troiae decus ardentumque deorum raptorem , Phrygio si non ego iuncta marito ? 
Lydius unde meos iterasset Thybris Iulos ? 
quis septemgeminae posuisset moenia Romae imperii Latiale caput , nisi Dardana furto cepisset Martem , nec me prohibente , sacerdos ? 
" His mulcet dictis tacitaeque inspirat honorem conubii . 
redeunt animo iam dona precesque et lacrimae uigilesque uiri prope limina questus , Asteris et uatis totam cantata per urbem , Asteris ante dapes , nocte Asteris , Asteris ortu , quantum non clamatus Hylas . 
iamque aspera coepit flectere corda libens et iam sibi dura uideri . 
Macte toris , Latios inter placidissime uates , quod durum permensus iter coeptique laboris prendisti portus . 
nitidae sic transfuga Pisae amnis in externos longe flammatus amores flumina demerso trahit intemerata canali , donec Sicanios tandem prolatus anhelo ore bibat fontes : miratur dulcia Nais oscula nec credit pelago uenisse maritum . 
Quis tibi tunc alacri caelestum in munere claro , stella , dies , quanto salierunt pectora uoto , dulcia cum dominae dexter conubia uultus adnuit ! 
ire polo nitidosque errare per axes uisus . 
Amyclaeis minus exsultauit harenis pastor ad Idaeas Helena ueniente carinas ; Thessala nec talem uiderunt Pelea Tempe , cum Thetin Haemoniis Chiron accedere terris erecto prospexit equo . 
quam longa morantur sidera ! 
quam segnis uotis Aurora mariti ! 
at procul ut Stellae thalamos sensere parari Letous uatum pater et Semeleius Euhan , hic mouet Ortygia , mouet hic rapida agmina Nysa . 
Huic Lycii montes gelidaeque umbracula Thymbrae et , Parnase , sonas : illi Pangaea resultant Ismaraque et quondam genialis litora Naxi . 
tunc caras iniere fores comitique canoro hic chelyn , hic flauam maculoso nebrida tergo , hic thyrsos , hic plectra ferunt ; hic enthea lauro tempora , Minoa crinem premit ille corona . 
uixdum emissa dies , et iam socialia praesto omina , iam festa feruet domus utraque pompa . 
fronde uirent postes , effulgent compita flammis , et pars immensae gaudet celeberrima Romae . 
omnis honos , cuncti ueniunt ad limina fasces , omnis plebeio teritur praetexta tumultu : hinc eques , hinc iuuenum coetu stola mixta laborat . 
felices utrosque uocant , sed in agmine plures inuidere uiro . 
iamdudum poste reclinis quaerit Hymen thalamis intactum dicere carmen , quo uatem mulcere queat . 
dat Iuno uerenda uincula et insigni geminat Concordia taeda . 
hic fuit ille dies : noctem canat ipse maritus , quantum nosse licet . 
sic uicta sopore doloso Martia fluminea posuit latus Ilia ripa ; non talis niueos tinxit Lauinia uultus , cum Turno spectante rubet ; non Claudia talis respexit populos mota iam uirgo carina . 
Nunc opus , Aonidum comites tripodumque ministri , diuersis certare modis : eat enthea uittis atque hederis redimita cohors , ut pollet ouanti quisque lyra . 
sed praecipue qui nobile gressu extremo fraudatis opus , date carmina festis digna toris . 
hunc ipse Coo plaudente Philetas Callimachusque senex Vmbroque Propertius antro ambissent laudare diem , nec tristis in ipsis Naso Tomis diuesque foco lucente Tibullus . 
Me certe non unus amor simplexque canendi causa trahit : tecum similes iunctaeque Camenae , Stella , mihi , multumque pares bacchamur ad aras et sociam doctis haurimus ab amnibus undam . 
at te nascentem gremio mea prima recepit Parthenope , dulcisque solo tu gloria nostro reptasti . 
nitidum consurgat ad aethera tellus Eubois et pulchra tumeat Sebethos alumna ; nec sibi sulpureis Lucrinae Naides antris nec Pompeiani placeant magis otia Sarni . 
Eia age , praeclaros Latio properate nepotes , qui leges , qui castra regant , qui carmina ludant . 
acceleret partu decimum bona Cynthia mensem , sed parcat Lucina precor ; tuque ipse parenti parce , puer , ne mollem uterum , ne stantia laedas pectora ; cumque tuos tacito natura recessu formarit uultus , multum de patre decoris , plus de matre feras . 
at tu , pulcherrima forma Italidum , tandem merito possessa marito , uincla diu quaesita foue , sic damna decoris nulla tibi ; longe uirides sic flore iuuentae perdurent uultus , tardeque haec forma senescat . 
Cernere facundi Tibur glaciale Vopisci si quis et inserto geminos Aniene penates aut potuit sociae commercia noscere ripae certantisque sibi dominum defendere uillas , illum nec calido latrauit Sirius astro , nec grauis aspexit Nemeae frondentis alumnus : talis hiems tectis , frangunt sic improba solem frigora , Pisaeumque domus non aestuat annum . 
ipsa manu tenera tecum scripsisse Voluptas tunc Venus Idaliis unxit fastigia sucis permulsitque comis blandumque reliquit honorem sedibus , et uolucres uetuit discedere natos . 
O longum memoranda dies ! 
quae mente reporto gaudia , quam lassos per tot miracula uisus : ingenium quam mite solo , quae forma beatis ante manus artemque locis ! 
non largius usquam indulsit Natura sibi . 
nemora alta citatis incubuere uadis ; fallax responsat imago frondibus , et longas eadem fugit umbra per undas . 
ipse Anien ( miranda fides ! 
) infraque superque saxeus hic tumidam rabiem spumosaque ponit murmura , ceu placidi ueritus turbare Vopisci Pieriosque dies et habentes carmina somnos . 
litus utrumque domi , nec te mitissimus amnis diuidit . 
Alternas seruant praetoria ripas : non externa sibi fluuiumue obstare queruntur . 
Sestiacos nunc Fama sinus pelagusque natatum iactet et audaci uictos delphinas ephebo ! 
hic aeterna quies , nullis hic iura procellis , numquam feruor aquis . 
datur hic transmittere uisus et uoces et paene manus . 
sic Chalcida fluctus expellunt reflui ? 
sic dissociata profundo Bruttia Sicanium circumspicit ora Pelorum ! 
quid primum mediumue canam , quo fine quiescam ? 
auratasne trabes an Mauros undique postes an picturata lucentia marmora uena mirer , an emissas per cuncta cubilia nymphas ? 
huc oculis , huc mente trahor . 
uenerabile dicam lucorum senium ? 
te , quae uada fluminis infra cernis , an ad siluas quae respicis , aula , tacentis , qua tibi tuta quies offensaque turbine nullo nox silet et nigros inuitant murmura somnos ? 
an quae graminea suscepta crepidine fumant balnea et impositum ripis algentibus ignem , quaque uaporiferis iunctus fornacibus amnis ridet anhelantes uicino flumine nymphas ? 
uidi artes ueterumque manus uariisque metalla uiua modis . 
labor est auri memorare figuras aut ebur aut dignas digitis contingere gemmas , quicquid et argento primum , uel in aere minori lusit et enormes manus expertura colossos . 
dum uagor aspectu uisusque per omnia duco , calcabam necopinus opes . 
nam splendor ab alto defluus et nitidum referentes aera testae monstrauere solum , uarias ubi picta per artes gaudet humus superatque nouis asarota figuris : expauere gradus . 
Quid nunc ingentia mirer aut quid partitis distantia tecta trichoris ? 
quid te , quae mediis seruata penatibus arbor tecta per et postes liquidas emergis in auras , quo non sub domino saeuas passura bipennes ? 
et nunc ignaro forsan uel lubrica Nais uel non abruptos tibi debet Hamadryas annos . 
quid referam alternas gemino super aggere mensas albentesque lacus altosque in gurgite fontes teque , per obliquum penitus quae laberis amnem , Marcia , et audaci transcurris flumina plumbo ? 
ne solum Ioniis sub fluctibus Elidis amnem dulcis ad Aetnaeos deducat semita portus ? 
illic ipse antris Anien et fonte relicto nocte sub arcana glaucos exutus amictus huc illuc fragili prosternit pectora musco , aut ingens in stagna cadit uitreasque natatu plaudit aquas . 
illa recubat Tiburnus in umbra , illic sulpureos cupit Albula mergere crines ; haec domus Egeriae nemoralem abiungere Phoeben et Dryadum uiduare choris algentia possit Taygeta et siluis accersere Pana Lycaeis . 
quod ni templa darent alias Tirynthia sortes , et Praenestinae poterant migrare sorores . 
quid bifera Alcinoi laudem pomaria uosque , qui numquam uacui prodistis in aethera , rami ? 
cedant Telegoni , cedant Laurentia Turni iugera Lucrinaeque domus litusque cruenti Antiphatae , cedant uitreae iuga perfida Circes Dulichiis ululata lupis arcesque superbae Anxuris et sedes Phrygio quas mitis alumno debet anus ; cedant , quae te iam solibus artis Antia nimbosa reuocabunt litora bruma . 
Scilicet hic illi meditantur pondera mores ; hic premitur fecunda quies uirtusque serena fronte grauis sanusque nitor luxuque carentes deliciae , quas ipse suis digressus Athenis mallet deserto senior Gargettius horto ; haec per et Aegaeas hiemes Hyadumque niuosum sidus et Oleniis dignum petiisse sub astris , si Maleae credenda ratis Siculosque per aestus sit uia : cur oculis sordet uicina uoluptas ? 
hic tua Tiburtes Faunos chelys et iuuat ipsum Alciden dictumque lyra maiore Catillum , seu tibi Pindaricis animus contendere plectris siue chelyn tollas heroa ad robora , siue liuentem satiram nigra rubigine turbes seu tua non alia splendescat epistola cura . 
digne Midae Croesique bonis et Perside gaza , macte bonis animi ! 
cuius stagnantia rura debuit et flauis Hermus transcurrere ripis et limo splendente Tagus . 
sic docta frequentes otia , sic omni detersus pectora nube finem Nestoreae precor egrediare senectae . 
Estis , io , superi , nec inexorabile Clotho uoluit opus , uidet alma pios Astraea Iouique conciliata redit , dubitataque sidera cernit Gallicus . 
es caelo , diue , es , Germanice , cordi ( quis neget ? 
) : erubuit tanto spoliare ministro imperium Fortuna tuum . 
stat proxima ceruix ponderis immensi damnosaque fila senectae exuit atque alios melior reuirescit in annos . 
ergo alacres , quae signa colunt urbana , cohortes inque sinum quae saepe tuum fora turbida questum confugiunt leges , urbesque ubicumque togatae , quae tua longinquis implorant iura querelis , certent laetitia , nosterque ex ordine collis confremat et sileant peioris murmura famae ! 
quippe manet longumque aeuo redeunte manebit quem penes intrepidae mitis custodia Romae . 
nec tantum induerint Fatis noua saecula crimen aut instaurati peccauerit ara Tarenti . 
Ast ego nec Phoebum , quamquam mihi surda sine illo plectra , nec Aonias decima cum Pallade diuas aut mitem Tegeae Dircesue hortabor alumnum : ipse ueni uiresque nouas animumque ministra , qui caneris ; docto nec enim sine numine tantus Ausoniae decora ampla togae centumque dedisti iudicium mentemque uiris . 
licet enthea uatis excludat Pimplea sitim nec conscia detur Pirene : largos potius mihi gurges in haustus qui rapitur de fonte tuo , seu plana solutis quom struis orsa modis seu quom tibi dulcis in artem frangitur et nostras curat facundia leges . 
quare age , si Cereri sua dona merumque Lyaeo reddimus , et diues praedae tamen accipit omni exuuias Diana tholo captiuaque tela Bellipotens ; nec tu ( quando tibi , Gallice , maius eloquium fandique opibus sublimis abundas ) sperne coli tenuiore lyra . 
uaga cingitur astris luna , et in Oceanum riui cecidere minores . 
Quae tibi sollicitus persoluit praemia morum urbis amor ! 
quae tum patrumque equitumque notaui lumina et ignarae plebis lugere potentes ! 
non labente Numa timuit sic curia felix , Pompeio nec celsus eques nec femina Bruto . 
hoc illud : tristis inuitum audire catenas , parcere uerberibus nec qua iubet alta potestas ire , sed armatas multum sibi demere uires dignarique manus humilis et uerba precantum , reddere iura foro nec proturbare curules et ferrum mulcere toga . 
sic itur in alta pectora , sic mixto reuerentia fidit amori . 
Ipsa etiam cunctos grauis inclementia fati terruit et subiti praeceps iuuenile pericli , nil cunctante malo . 
non illud culpa senectae ( quippe ea bis senis uixdum orsa excedere lustris ) , sed labor intendens animique in membra uigentis imperium uigilesque suo pro Caesare curae , dulce opus . 
hinc fessos penitus surrepsit in artus insidiosa quies et pigra obliuio uitae . 
Tunc deus , Alpini qui iuxta culmina dorsi signat Apollineos sancto cognomine lucos , respicit heu tanti pridem securus alumni , perpessusque moras : " huc mecum , Epidauria proles , huc altis gaudens : datur ( aggredienda facultas ! 
) ingentem recreare uirum . 
teneamus adorti tendentis iam fila colus ; ne fulminis atri sit metus , has ultro laudabit Iuppiter artes . 
nam neque plebeiam aut dextro sine numine cretam seruo animam . 
atque adeo breuiter , dum tecta subimus , expediam . 
genus ipse suis permissaque retro nobilitas ; nec origo latet , sed luce sequente uincitur et magno gaudet cessisse nepoti . 
prima togae uirtus illi quoque : clarus et ingens eloquio ; mox innumeris exercita castris occiduas primasque domos et sole sub omni permeruit iurata manus , nec in otia pacis permissum laxare animos ferrumque recingi . 
hunc Galatea uigens ausa est incessere bello ( me quoque ! 
) perque nouem timuit Pamphylia messes Pannoniusque ferox arcuque horrenda fugaci Armenia et patiens Latii iam pontis Araxes . 
quid geminos fasces magnaeque iterata reuoluam iura Asiae ? 
uelit illa quidem ter habere quaterque hunc sibi , sed reuocant fasti maiorque curulis nec permissa semel . 
Libyci quid mira tributi obsequia et missum media de pace triumphum laudem et opes quantas nec qui mandauerat ausus exspectare fuit ? 
gaudet Trasimennus et Alpes Cannensesque animae ; primusque insigne tributum ipse palam lacera poscebat Regulus umbra . 
non uacat Arctoas acies Rhenumque rebellem captiuaeque preces Veledae et , quae maxima nuper gloria , depositam Dacis pereuntibus Vrbem pandere , cum tanti lectus rectoris habenas , Gallice , Fortuna non admirante subisti . 
Hunc igitur , si digna loquor , rapiemus iniquo , nate , Ioui . 
rogat hoc Latiae pater inclitus urbis et meruit ; neque enim frustra mihi nuper honora carmina patricio pueri sonuistis in ostro . 
si qua salutifero gemini Chironis in antro herba , tholo quodcumque tibi Troiana recondit Pergamus aut medicis felix Epidaurus harenis educat , Idaea profert quam Creta sub umbra dictamni florentis opem , quoque anguis abundat spumatu , iungam ipse manus atque omne benigne uirus , odoriferis Arabum quod doctus in aruis aut Amphrysiaco pastor de gramine carpsit . 
" Dixerat . 
inueniunt positos iam segniter artus pugnantemque animam ; ritu se cingit uterque Paeonio monstrantque simul parentque uolentes , donec letiferas uario medicamine pestes et suspecta mali ruperunt nubila somni . 
adiuuat ipse deos morboque ualentior omni occupat auxilium . 
citius non arte refectus Telephus Haemonia , nec quae metuentis Atridae saeua Machaonio coierunt uulnera suco . 
Quis mihi tot coetus inter populique patrumque sit curae uotique locus ? 
tamen ardua testor sidera teque , pater uatum Thymbraee , quis omni luce mihi , quis nocte timor , dum postibus haerens assiduus nunc aure uigil , nunc lumine cuncta aucupor , immensae ueluti conexa carinae cumba minor , cum saeuit hiems , pro parte furentis parua receptat aquas et eodem uoluitur austro . 
nectite nunc laetae candentia fila , sorores , nectite ! 
nemo modum transmissi computet aeui : hic uitae natalis erit . 
tu Troica dignus saecula et Euboici transcendere pulueris annos Nestoreosque situs ! 
qua nunc tibi pauper acerra digna litem ? 
nec si uacuet Meuania ualles aut praestent niueos Clitumna noualia tauros , sufficiam . 
sed saepe deis hos inter honores caespes et exiguo placuerunt farra salino . 
Non Helicona graui pulsat chelys enthea plectro , nec lassata uoco totiens mihi numina , Musas ; et te , Phoebe , choris et te dimittimus , Euhan ; tu quoque muta ferae , uolucer Tegeaee , sonorae terga premas : alios poscunt mea carmina coetus . 
Naidas , undarum dominas , regemque corusci ignis adhuc fessum Siculaque incude rubentem elicuisse satis . 
paulum arma nocentia , Thebae , ponite : dilecto uolo lasciuire sodali . 
iunge , puer , cyathos , sed ne numerare labora , cunctantemque incende chelyn ; discede Laborque curaque , dum nitidis canimus gemmantia saxis balnea dumque procax uittis hederisque , soluta fronde uerecunda , Clio mea ludit Etrusco . 
ite , deae uirides , liquidosque aduertite uultus et uitreum teneris crinem redimite corymbis , ueste nihil tectae , quales emergitis altis fontibus et uisu Satyros torquetis amantes . 
non uos , quae culpa decus infamastis aquarum , sollicitare iuuat ; procul hinc et fonte doloso Salmacis et uiduae Cebrenidos arida luctu flumina et Herculei praedatrix cedat alumni . 
uos mihi quae Latium septenaque culmina , Nymphae , incolitis Thybrimque nouis attollitis undis , quas praeceps Anien atque exceptura natatus uirgo iuuat Marsasque niues et frigora ducens Marcia , praecelsis quarum uaga molibus unda crescit et innumero pendens transmittitur arcu ; uestrum opus aggredimur , uestra est , quam carmine molli pando , domus . 
non umquam aliis habitastis in antris ditius . 
ipsa manus tenuit Cytherea mariti monstrauitque artes ; neu uilis flamma caminos ureret , ipsa faces uolucrum succendit Amorum . 
non huc admissae Thasos aut undosa Carystos ; maeret onyx longe , queriturque exclusus ophites : sola nitet flauis Nomadum decisa metallis purpura , sola cauo Phrygiae quam Synnados antro ipse cruentauit maculis liuentibus Attis quaeque Tyri niueas secat et Sidonia rupes . 
uix locus Eurotae , uiridis cum regula longo Synnada distinctu uariat . 
non limina cessant , effulgent camerae , uario fastigia uitro in species animoque nitent . 
stupet ipse beatas circumplexus opes et parcius imperat ignis . 
multus ubique dies , radiis ubi culmina totis perforat atque alio sol improbus uritur aestu . 
nil ibi plebeium ; nusquam Temesaea notabis aera , sed argento felix propellitur unda argentoque cadit labrisque nitentibus instat delicias mirata suas et abire recusat . 
extra autem niueo qui margine caerulus amnis uiuit et in summum fundo patet omnis ab imo , cui non ire lacu pigrosque exsoluere amictus suadeat ? 
hoc mallet nasci Cytherea profundo , hic te perspicuum melius , Narcisse , uideres , hic uelox Hecate uelit et deprensa lauari . 
quid nunc strata solo referam tabulata crepantis auditura pilas , ubi languidus ignis inerrat aedibus et tenuem uoluunt hypocausta uaporem ? 
nec si Baianis ueniat nouus hospes ab oris , talia despiciet ( fas sit componere magnis parua ) , Neronea nec qui modo lotus in unda , hic iterum sudare neget . 
macte , oro , nitenti ingenio curaque puer ! 
tecum ista senescant et tua iam melius discat fortuna renasci ! 
Et Phoebus pater et seuera Pallas et Musae procul ite feriatae : Iani uos reuocabimus kalendis . 
Saturnus mihi compede exsoluta et multo grauidus mero December et ridens Iocus et Sales proterui adsint , dum refero diem beatum laeti Caesaris ebriamque parcen . 
Vix aurora nouos mouebat ortus , iam bellaria linea pluebant : hunc rorem ueniens profudit eurus . 
Quicquid nobile Ponticis nucetis fecundis cadit aut iugis Idumes , quod ramis pia germinat Damascos et quod percoquit aebosia Caunos largis gratuitum cadit rapinis . 
Molles gaioli lucuntulique et massis Amerina non perustis et mustaceus et latente palma praegnantes caryotides cadebant . 
Non tantis Hyas inserena nimbis terras obruit aut soluta Plias , qualis per cuneos hiems Latinos plebem grandine contudit serena . 
Ducat nubila Iuppiter per orbem et latis pluuias minetur agris dum nostri Iouis hi ferantur imbres . 
Ecce autem caueas subit per omnes insignis specie , decora cultu plebes altera , non minor sedente . 
Hi panaria candidasque mappas subuectant epulasque lautiores ; illi marcida uina largiuntur : Idaeos totidem putes ministros . 
Orbem , qua melior seueriorque est , et gentes alis insemel togatas , et , cum tot populos , beate , pascas , hunc Annona diem superba nescit . 
I nunc saecula compara , Vetustas , antiqui Iouis aureumque tempus : non sic libera uina tunc fluebant nec tardum seges occupabat annum . 
Vna uescitur omnis ordo mensa , parui , femina , plebs , eques , senatus : libertas reuerentiam remisit . 
Et tu quin etiam ( quis hoc uocari , quis promittere possit hoc deorum ? 
) nobiscum socias dapes inisti . 
Iam se , quisquis is est , inops beatus , conuiuam ducis esse gloriatur . 
Hos inter fremitus nouosque luxus spectandi leuis effugit uoluptas : stat sexus rudis , insciusque ferri ut pugnas capit improbus uiriles ! 
credas ad Tanain ferumque Phasim Thermodontiacas calere turmas . 
Hic audax subit ordo pumilorum , quos natura breues statim peracta nodosum semel in globum ligauit . 
Edunt uulnera conseruntque dextras et mortem sibi ( qua manu ! 
) minantur . 
Ridet Mars pater et cruenta Virtus casuraeque uagis grues rapinis mirantur pugiles ferociores . 
Iam noctis propioribus sub umbris diues sparsio quos agit tumultus ! 
hic intrant faciles emi puellae , hic agnoscitur omne quod theatris aut forma placet aut probatur arte . 
Hoc plaudunt grege Lydiae tumentes , illic cymbala tinnulaeque Gades ; illic agmina confremunt Syrorum , hic plebs scaenica quique comminutis permutant uitreis gregale sulpur . 
Inter quae subito cadunt uolatu immensae uolucrum per astra nubes , quas Nilus sacer horridusque Phasis , quas udo Numidae legunt sub austro . 
Desunt qui rapiant , sinusque pleni gaudent dum noua lucra comparantur . 
Tollunt innumeras ad astra uoces Saturnalia principis sonantes et dulci dominum fauore clamant : hoc solum uetuit licere Caesar . 
Vixdum caerula nox subibat orbem , descendit media nitens harena densas flammeus orbis inter umbras uincens Cnosiacae facem coronae . 
Conlucet polus ignibus nihilque obscurae patitur licere nocti . 
Fugit pigra Quies inersque Somnus haec cernens alias abit in urbes . 
Quis spectacula , quis locos licentes , quis conuiuia , quis dapes inemptas , largi flumina quis canat Lyaei ? 
iamiam deficio tuaque Baccho in serum trahor ebrius soporem . 
Quos ibit procul hic dies per annos ! 
quam nullo sacer exolescet aeuo , dum montes Latii paterque Thybris , dum stabit tua Roma dumque terris quod reddis Capitolium manebit ! 
