Uisa diu felix , " mater " modo dicta " Neronum " , iam tibi dimidium nominis huius abest . 
iam legis in Drusum miserabile , Liuia , carmen , unum qui dicat iam tibi " mater " habes , nec tua te pietas distendit amore duorum , nec posito fili nomine dicis " uter ? 
" . 
et quisquam leges audet tibi dicere flendi ? 
et quisquam lacrimas temperat ore tuas ? 
ei mihi , quam facile est , quamuis hoc contigit omnes , alterius luctu fortia uerba loqui , scilicet : " exiguo percussa es fulminis ictu , fortior ut possis cladibus esse tuis " . 
occidit exemplum iuuenis uenerabile morum : maximus ille armis , maximus ille toga . 
ille modo eripuit latebrosas hostibus Alpis et titulum belli dux duce fratre tulit . 
ille genus Sueuos acre indomitosque Sicambros contudit inque fugam barbara terga dedit ignotumque tibi meruit , Romane , triumphum , protulit in terras imperiumque nouas . 
soluere uota Ioui fatorum ignara tuorum , mater , et armiferae soluere uota deae Gradiuomque patrem donis implere parabas et quoscunque coli est iusque piumque deos , maternaque sacros agitabas mente triumphos , forsitan et curae iam tibi currus erat . 
funera pro sacris tibi sunt ducenda triumphis , et tumulus Drusum pro Iouis arce manet . 
fingebas reducem praeceptaque mente fouebas gaudia , et ante oculos iam tibi uictor erat : " iam ueniet , iam me gratantem turba uidebit , iam mihi pro Druso dona ferenda meo . 
obuia progrediar felixque per oppida dicar collaque et os oculos illius ore premam . 
talis erit , sic occurret , sic oscula iunget , hoc mihi narrabit , sic prior ipsa loquar " . 
gaudia magna foues : spem pone , miserrima , falsam ; desine de Druso laeta referre tuo . 
Caesaris illud opus , uoti pars altera uestri , occidit : indignas , Liuia , solue comas . 
quid tibi nunc mores prosunt actumque pudice omne aeuom et tanto tam placuisse uiro ? 
quidque pudicitia tantum inuiolata bonorum , ultima sit laudes inter ut illa tuas ? 
quid , tenuisse animum contra sua saecula rectum , altius et uitiis exeruisse caput , nec nocuisse ulli et fortunam habuisse nocendi , nec quenquam neruos extimuisse tuos , nec uires errasse tuas campoue foroue quamque licet citra constituisse domum ? 
nempe per hos etiam Fortunae iniuriam ores regnat et incerta est hic quoque nixa rota ; hic quoque sentitur : ne quid non improba carpat , saeuit et iniustum ius sibi ubique facit . 
scilicet immunis si luctus una fuisset Liuia , Fortunae regna minora forent . 
quid si non habitu sic se gessisset in omni , ut sua non essent inuidiosa bona ? 
Caesaris adde domum , quae certe , funeris expers , debuit humanis altior esse malis . 
ille uigil , summa sacer ipse locatus in arce , res hominum ex tuto cernere dignus erat , nec fleri ipse suis nec quenquam flere suorum nec , quae nos patimur uulgus , et ipse pati uidimus erepta maerentem stirpe sororis : luctus , ut in Druso , publicus ille fuit ; condidit Agrippam quo te , Marcelle , sepulcro , et cepit generos iam locus ille duos ; uix posito Agrippa tumuli bene ianua clausa est , percipit officium funeris ecce soror . 
ecce ter ante datis iactura nouissima Drusus a magno lacrimas Caesare quartus habet . 
claudite iam , Parcae , nimium reserata sepulcra , claudite : plus iusto iam domus ista patet . 
cedis , et incassum tua nomina , Druse , leuantur : ultima sit fati haec summa querela tui . 
iste potest implere dolor uel saecula tota et magni luctus obtinuisse locum . 
multi in te amissi , nec tu , tot turba bonorum , omnis cui uirtus contigit , unus eras . 
nec genetrice tua fecundior ulla parentum , tot bona per partus quae dedit una duos . 
heu , par illud ubi est totidem uirtutibus aequom et concors pietas nec dubitatus amor ? 
uidimus attonitum fraterna morte Neronem pallida promissa flere per ora coma dissimilemque sui uultu profitente dolorem : ei mihi , quam toto luctus in ore fuit . 
tu tamen extremo moriturum tempore fratrem uidisti , lacrimas uidit et ille tuas affigique suis moriens tua pectora sensit et tenuit uultu lumina fixa tuo , lumina caerulea iam iamque natantia morte , lumina fraternas iam subitura manus . 
at miseranda parens suprema neque oscula legit , frigida nec fouit membra tremente sinu ; non animam apposito fugientem excepit hiatu nec sparsit caesas per tua membra comas . 
raptus es absenti , dum te fera bella morantur , utilior patriae quam tibi , Druse , tuae . 
liquitur , ut quondam zephyris et solibus ictae soluuntur tenerae uere tepente niues . 
te queritur casusque malos irrisaque tales accusatque annos , ut diuturna , suos . 
talis in umbrosis , mitis nunc denique , siluis deflet Threicium Daulias ales Ityn ; alcyonum tales uentosa per aequora questus ad surdas tenui uoce sonantur aquas ; sic plumosa nouis plangentes pectora pennis Oeniden subitae concinuistis aues ; sic fleuit Clymene , sic et Clymeneides , alte cum iuuenis patriis excidit ictus equis . 
congelat interdum lacrimas duratque tenetque suspensasque , oculis fortior , intus agit : erumpunt iterumque grauant gremiumque sinusque effusae grauidis uberibusque genis . 
in uires abiit flendi mora : plenior unda , defluit exigua siqua retenta mora . 
tandem ubi per lacrimas licuit , sed flebilis , orsa est singultu medios impediente sonos : nate , breuis fructus , duplicis sors altera partus , gloria conspectae , nate , parentis , ubi es ? 
sed neque iam " duplicis " , nec iam " sors altera partus " , gloria conspectae nunc quoque matris , ubi es ? 
heu , modo tantus , ubi es ? 
tumulo portaris et igni . 
haec sunt in reditus dona paranda tuos ? 
sicine dignus eras oculis occurrere matris ? 
sic ego te reducem digna uidere fui ? 
Caesaris uxori si talia dicere fas est , iam dubito , magnos an rear esse deos . 
nam quid ego admisi ? 
quae non ego numina cultu , quos ego non potui demeruisse deos ? 
hic pietatis honos ? 
artus amplector inanis : euocat hos ipsos flamma rogusque suos . 
tene ego sustineo positum scelerata uidere ? 
tene meae poterunt ungere , nate , manus ? 
nunc ego te infelix summum teneoque tuorque effingoque manus oraque ad ora fero ? 
nunc primum adspiceris consul uictorque parenti ? 
sic mihi , sic miserae nomina tanta refers ? 
quos primum uidi fasces , in funere uidi , et uidi euersos indiciumque mali . 
quis credat ? 
matri lux haec carissima uenit , qua natum in summo uidit honore suom . 
iamne ego non felix ? 
iam pars mihi rapta Neronum , materni celeber nomine Drusus aui ? 
iamne meus non est nec me facit ille parentem ? 
iamne fui Drusi mater et ipse fuit ? 
nec cum uictorem referetur adesse Neronem , dicere iam potero " maior an alter adest ? 
" ultima contigimus : ius matris habemus ab uno , unius est munus , quod tamen orba negor . 
me miseram , extimui , frigusque per ossa cucurrit : nil ego iam possum certa uocare meum . 
hic meus ecce fuit : iubet hic de fratre uereri ; omnia iam metuo : fortior ante fui . 
sospite te saltem moriar , Nero : tu mea condas lumina et excipias hanc animam ore pio . 
atque utinam Drusi manus altera et altera fratris formarent oculos comprimerentque meos . 
quod licet , hoc certe , tumulo ponemur in uno , Druse , neque ad ueteres conditus ibis auos ; miscebor cinerique cinis atque ossibus ossa : hanc lucem celeri turbine Parca neat " . 
haec et plura refert . 
lacrimae sua uerba sequuntur oraque nequiquam per modo questa fluunt . 
quin etiam corpus matri uix uixque remissum exequiis caruit , Liuia , paene suis . 
quippe ducem arsuris exercitus omnis in armis inter quaeque ruit , ponere certus erat : abstulit inuitis corpus uenerabile frater et Drusum patriae quod licuitque dedit . 
funera ducuntur Romana per oppida Drusi , ( heu facinus ) per quae uictor iturus erat , per quae deletis Raetorum uenerat armis : ei mihi , quam dispar huic fuit illud iter . 
consul init fractis maerentem fascibus Urbem : quid faceret uictus , sic ubi uictor init ? 
maesta domus plangore sonat , cui figere laetus parta sua dominus uouerat arma manu . 
Urbs gemit et uultum miserabilis induit unum : gentibus aduersis forma sit illa , precor . 
incerti clauduntque domos strepitantque per Urbem : hic illic pauidi clamque palamque dolent . 
iura silent mutaeque tacent sine uindice leges ; aspicitur toto purpura nulla foro . 
dique latent templis neque iniqua ad funera uultus praebent nec poscunt tura ferenda rogo . 
obscuros delubra tenent ; pudet ora colentum aspicere inuidiae , quam meruere , metu . 
atque aliquis de plebe pius pro paupere nato sustulerat timidas sidera ad alta manus , iamque precaturus " quid ego autem credulus " inquit " suscipiam in nullos irrita uota deos ? 
Liuia , non illo ? 
pro Druso Liuia mouit , nos erimus magno maxima cura Ioui ? 
dixit et iratu ? 
uota insuscepta reliquit durauitque animum destituitque preces . 
obuia turba ruit lacrimisque rigantibus ora consulis erepti publica damna refert . 
omnibus idem oculi , par est concordia flendi : funeris exequiis adsumus omnis eques . 
omnis adest aetas , maerent iuuenesque senesque , Ausoniae matres Ausoniaeque nurus . 
auctorisque sui praefertur imagine maesta quae uictrix templis debita laurus erat . 
certat onus lecti generosa subire iuuentus et studet officio sedula colla dare . 
et uoce et lacrimis laudasti , Caesar , alumnum , tristia cum medius rumperet orsa dolor . 
tu letum optasti , dis auersantibus omen , par tibi , si sinerent te tua fata mori . 
sed tibi debetur caelum , te fulmine pollens accipiet cupidi regia magna Iouis . 
quod petiit tulit ille , tibi ut sua facta placerent , magnaque laudatus praemia mortis habet . 
armataeque rogum celebrant de more cohortes : has ? 
pedes exequias reddit equesque duci . 
te clamore uocant iterumque iterumque supremo , at uox aduersis collibus icta redit . 
ipse pater flauis Tiberinus adhorruit undis , sustulit et medio nubilus amne caput . 
tum salice implexum muscoque et harundine crinem caeruleum magna legit ab ore manu uberibusque oculis lacrimarum flumina misit : uix capit adiectas alueus altus aquas . 
iamque rogi flammas exstinguere fluminis ictu , corpus et intactum tollere certus erat , sustentabat aquas cursusque inhibebat ad aequor , ut posset toto proluere amne rogum , sed Mauors , templo uicinus et accola campi , tot dixit siccis uerba neque ipse genis : quamquam amnes decet ira , tamen , Tiberine , quiescas : non tibi , non ullis uincere fata datur . 
iste meus periit , periit arma inter et enses et dux pro patria : funera causa latet . 
quod potui tribuisse , dedi : uictoria parta est ; auctor abit operis , sed tamen extat opus . 
quondam ego tentaui Clothoque duasque sorores , pollice quae certo pensa seuera trahunt , ut Remus Iliades et frater conditor Urbis effugerent aliqua stagna profunda uia . 
de tribus una mihi " partem accipe quae datur " inquit " muneris : ex istis quod petis alter erit . 
hic tibi , mox Ueneri Caesar promissus uterque : hos debet solos Martia Roma deos " . 
sic cecinere deae , nec tu , Tiberine , repugna irrite nec flammas amne morare tuo nec iuuenis positi supremos destrue honores . 
uade age et immissis labere pronus aquis " . 
paret et in longum spatiosas explicat undas structaque pendenti pumice tecta subit . 
flamma diu cunctata caput contingere sanctum errauit posito lenta sub usque toro . 
tandem ubi complexa est siluas alimentaque sumpsit , aethera subiectis lambit et astra comis , qualis in Herculeae colluxit collibus Oetae , cum sunt imposito membra cremata deo . 
uritur heu decor ille uiri generosaque forma et facilis uultus , uritur ille uigor uictricesque manus facundaque principis ora pectoraque , ingenii magna capaxque domus . 
spes quoque multorum flammis uruntur in isdem , iste rogus miserae uiscera matris habet . 
facta ducis uiuent operosaque gloria rerum : haec manet , haec auidos effugit una rogos . 
pars erit historiae totoque legetur in aeuo seque opus ingeniis carminibusque dabit . 
stabis et in rostris tituli speciosus honore causaque dicemur nos tibi , Druse , necis . 
at tibi ius ueniae superest , Germania , nullum : postmodo tu poenas , barbare , morte dabis . 
aspiciam regum liuentia colla catenis duraque per saeuas uincula nexa manus et tandem trepidos uultus inque illa ferocum inuitis lacrimas decidere ora genis . 
spiritus ille minax et Drusi morte superbus carnifici in maesto carcere dandus erit . 
consistam laetisque oculis laetusque uidebo strata per obscaenas corpora nuda uias . 
hunc Aurora diem spectacula tanta ferentem quam primum croceis roscida portet equis adice Ledaeos , concordia sidera , fratres templaque Romano conspicienda foro quam paruo numeros impleuit principis aeuo , in patriam meritis occubuitque senex nec sua conspiciet miserum me munera Drusus nec sua prae templi nomina fronte leget . 
saepe Nero illacrimans summissa uoce loquetur " cur adeo fratres heu sine fratre deos ? 
" certus eras numquam nisi uictor , Druse , reuerti ; haec te debuerant tempora : uictor eras . 
consule nos , duce nos , duce iam uictore caremus : inuenit tota maeror in Urbe locum . 
at comitum squalent immissis ora capillis , infelix , Druso sed pia turba suo . 
quorum aliquis tendens in te sua bracchia dixit " cur sine me , cur sic incomitatus abis ? 
" quid referam de te , dignissima coniuge Druso atque eadem Drusi digna parente nurus ? 
par bene compositum : iuuenum fortissimus alter , altera tam forti mutua cura uiro . 
femina tu princeps , tu filia Caesaris illi nec minor es magni coniuge uisa Iouis . 
tu concessus amor , tu solus et ultimus illi , tu requies fesso grata laboris eras . 
te moriens per uerba nouissima questus abesse , et mota in nomen frigida lingua tuom . 
infelix recipis non quem promiserat ipse , nec qui missus erat nec tuos ille redit , nec tibi deletos poterit narrare Sicambros , ensibus et Sueuos terga dedisse suis fluminaque et montes et nomina magna locorum et siquid miri uidit in orbe nouo . 
frigidus ille tibi corpusque refertur inane , quemque premat sine te , sternitur ecce torus . 
quo raperis laniata comas similisque furenti ? 
quo ruis attonita quid petis ora manu ? 
hoc fuit Andromaches , cum uir religatus ad axem terruit admissos sanguinolentus equos . 
hoc fuit Euadnes tunc , cum ferienda coruscis fulminibus Capaneus impauida ora dedit . 
quid mortem tibi maesta rogas amplexaque natos pignora de Druso sola relicta tenes et modo per somnos agitaris imagine falsa teque tuo Drusum credis habere sinu et subito temptasque manu sperasque receptum , quaeris et in uacui parte priore tori ? 
ille pio , si non temere haec creduntur , in aruo inter honoratos excipietur auos , magnaque maternis maioribus , aequa paternis gloria quadriiugis aureus ibit equis , regalique habitu curruque superbus eburno fronde triumphali tempora uinctus erit . 
accipient iuuenem Germanica signa ferentem , consulis imperio conspicuomque decus gaudebuntque suae merito cognomine gentis , quod solum domito uictor ab hoste tulit . 
uix credent tantum rerum cepisse tot annos , magna uiri latum quaerere facta locum . 
haec ipsum sublime ferent , haec , optima mater , debuerint luctus attenuare tuos . 
femina digna illis , quos aurea condidit aetas , principibus natis , principe digna uiro , quid deceat Drusi matrem matremque Neronis aspice , quo surgas , aspice , mane toro . 
non eadem uulgusque decent et lumina rerum : est quod praecipuom debeat ista domus . 
imposuit te alto Fortuna locumque tueri iussit honoratum : Liuia , perfer onus . 
ad te oculos auresque trahis , tua facta notamus , nec uox missa potest principis ore tegi . 
alta mane supraque tuos exurge dolores infragilemque animum , quod potes , usque tene . 
an melius per te uirtutum exempla petemus quam si Romanae principis edis opus ? 
fata manent omnis , omnis expectat auarus portitor et turbae uix satis una ratis . 
tendimus huc omnes , metam properamus ad unam , omnia sub leges Mors uocat atra suas . 
ecce necem intentam caelo terraeque fretoque , casurum triplex uaticinantur opus : i nunc et rebus tanta impendente ruina in te solam oculos et tua damna refer . 
maximus ille quidem iuuenum spes publica uixit et , qua natus erat , gloria summa domus . 
sed mortalis erat , nec tu secura fuisti fortia progenie bella gerente tua . 
uita data est utenda , data est sine faenore nobis mutua nec certa persoluenda die . 
Fortuna arbitriis tempus dispensat iniquis : illa rapit iuuenes , sustinet illa senes , quaque ruit , furibunda ruit totumque per orbem fulminat et caecis caeca triumphat equis . 
regna deae immitis parce irritare querendo , sollicitare animos parce potentis erae . 
quae tamen hoc uno tristis tibi tempore uenit , saepe eadem rebus fauit amica tuis : nata quod alte es quodque es fetibus aucta duobus , quodque etiam magno consociata Ioui , quod semper domito rediit tibi Caesar ab orbe , gessit et inuicta prospera bella manu , quod spes implerunt maternaque uota Nerones , quod pulsus totiens hostis utroque duce : Rhenus et Alpinae ualles et sanguine nigro decolor infecta testis Isarcus aqua , Danuuiusque rapax et Dacius orbe remoto Apulus huic hosti perbreue Pontus iter Armeniusque fugax et tandem Dalmata supplex summaque dispersi per iuga Pannonii et modo Germani Romanis cognitus orbis : aspice quam meritis culpa sit una minor . 
adde quod est absens functus nec cernere nati semineces oculos sustinuere tui , qui dolor et menti lenissimus influit aegrae , accipere es luctus aure coacta tuos , praeuertitque metus per longa pericula luctum , tu quibus auditis anxia mentis eras : non ex praecipiti dolor in tua pectora uenit , sed per mollitos ante timore gradus . 
Iuppiter ante dedit fati mala signa cruenti , flammifera petiit cum tria templa manu : Iunonisque grauis nocte impauidaeque Mineruae sanctaque et immensi Caesaris icta domus . 
sidera quin etiam caelo fugisse feruntur , Lucifer et solitas destituisse uias . 
Lucifer in toto nulli comparuit orbe , et uenit stella non praeeunte dies . 
sideris hoc obitus terris instare monebat et mergi Stygia nobile lumen aqua . 
at tu , qui superes maestae solacia matri , comprecor illi ipsi conspiciare senex perque annos diuturnus eas fratrisque tuosque , et uiuat nato cum sene mater anus . 
euentura precor : deus excusare priora dum uolet , a Druso cetera laeta dabit . 
tu tamen icta potes tanto indulgere dolori , longius ut nolis ( heu male fortis ) ali ? 
uix etiam fueras paucas uitalis in horas , obtulit inuitae cum tibi Caesar opem admouitque preces et ius immiscuit illis aridaque affusa guttura tinxit aqua . 
nec minor est nato seruandae cura parentis : hic adhibet blandas , nec sine iure , preces . 
coniugis et nati meritum peruenit ad omnis , coniugis et nati , Liuia , sospes ope es . 
supprime iam lacrimas : non est reuocabilis istis , quem semel umbrifera nauita lintre tulit . 
Hectora tot fratres , tot defleuere sorores et pater et coniux Astyanaxque puer et longaeua parens : tamen ille redemptus ad ignes , nullaque per Stygias umbra renauit aquas . 
contigit hoc etiam Thetidi : populator Achilles Iliaca ambustis ossibus arua premit . 
illi caeruleum Panope matertera crinem soluit et immensas fletibus auxit aquas , consortesque deae centum longaeuaque magni Oceani coniux Oceanusque pater et Thetis ante omnis , sed nec Thetis ipsa neque omnes mutarunt auidi tristia iura dei . 
prisca quid huc repeto ? 
Marcellum Octauia fleuit , et fleuit populo Caesar utrumque palam . 
sed rigidum ius est et ineuitabile Mortis , stant rata non ulla fila tenenda manu . 
ipse tibi emissus nebulosum litus Auerni sic liceat forti uerba tot ore sonet : " quid numeras annos ? 
uixi maturior annis : acta senem faciunt : haec numeranda tibi : his aeuom fuit implendum , non segnibus annis ; hostibus eueniat longa senecta metu . 
hoc ataui monuere mei proauique Nerones : fregerunt ambo Punica bella duces ; hoc domus ista docet , per te mea , Caesaris alti : exitus hic , mater , debuit esse meus . 
nec meritis , quamquam illa iuuant magis , abfuit ipsis , mater , honos : titulis nomina plena uides . 
consul et ignoti uictor Germanicus orbis , cui fuit heu mortis publica causa , legor . 
cingor Apollinea uictricia tempora lauro et sensi exequias funeris ipse mei , decursusque uirum notos mihi donaque regum cunctaque per titulos oppida lecta suos , et quo me officio portauerit illa iuuentus , quae fuit ante meum tam generosa torum . 
denique laudari sacrato Caesaris ore emerui , lacrimas elicuique deo . 
et cuiquam miserandus ero ? 
iam comprime fletus . 
hoc ego , qui flendi sum tibi causa , rogo " . 
haec sentit Drusus , si quid modo sentit in umbra , nec tu de tanto crede minora uiro . 
est tibi , sitque precor , multorum filius instar , parsque tui partus sit tibi salua prior ; est coniux , tutela hominum , quo sospite uestram , Liuia , funestam dedecet esse domum . 
