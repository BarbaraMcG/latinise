Maternis est nomen aquis . 
hoc aliger illas nomine donauit matris honore puer . 
uim dedit alma Salus duros propellere morbos et qui Paeonia pollet in arte deus . 
quis neget haec opis esse deum ? 
quis numine eodem res neget humanas aruaque et astra regi , aduersa inter se coeunt si corpora rerum et sacer in uitreis ignis anhelat aquis ? 
Condidit haec uates Naucellius , ante Myronis quae fuerant longo senta lauacra situ . 
nunc domus est et parua licet sint balnea , sed quae larga riget uitreis lympha perennis aquis . 
Vt nomen tibi , nate , suum , sic praedia mater , senta inculta licet , dia Sabina dedit ; sed pater exstructas , habites quibus , extulit aedes , cum tibi secessus turbida Roma dabit . 
Hospes , balneolum breue sum . 
comite utier uno uis ? 
etiam famulos , si duo sint , patiar . 
pluribus offendar , quia tunc ita laeseris usum non secus ac magno qui lauat in populo . 
Parcus amator opum , blandorum uictor honorum hic studia et Musis otia amica colo Iunius Ausoniae notus testudinis ales , quodque uoluptati est , hinc capio atque fruor : rura , domus , rigui genuinis fontibus horti dulciaque imparium marmora Pieridum . 
uiuere sic placidamque iuuat proferre senectam , docta reuoluentem scripta uirum ueterum . 
Naucelli uatis fuerit quae forma , uidetis . 
quaeritis ingenium ? 
discite carminibus . 
Iulius Ausonia notus testudine uates Cyiras et Chlores candidulas cecinit . 
quondam talis erat , nunc est albente senecta dissimilis . 
quantum tempora longa ualent ! 
Hanc pater , hanc natus pinxit , Lucillus uterque , nomine consimiles nec secus arte pares . 
et pater et genitrix larque Syracosius ; eloquium e Latio , studium non molle , Latinis excultum numeris Argolicaque lyra ; septima huic aeui fuerat decas , huic fuerat tunc nona fere ac decimae dimidium decadis . 
praenomen ductum ex atauis ; lar in urbe Quirini ; sedatum ingenium , rixae odiique fugax ; nulla potestatum scabies , non ulla securum dira fames , auri nulla sacri rabies ; et tamen excelsis procerum sociatus ut esset doctorum et largis fidus in obsequiis . 
Tres orbes , Saturne , tuos , pater optime , uixi aetatis nullo crimine conspicuus , ut uigor optandus noster compluribus esset officiique tenor prodigus in proceres . 
nunc quarti postquam tua limina iniuimus orbis , concidimus nec uis , quae fuit , ulla manet . 
sed tamen adsistas felix mihi meque uigori , qua fas , longaeuum redde uel exiguo ; uel tempestiue tarda me solue senecta , fine ut tranquillo ponere membra queam . 
Pasce boues , pastor , procul hinc , ne forte Myronis uaccam ut spirantem cum grege falsus agas . 
Mugiet ut pascens , puto , bucula : numne etiam tu arte Promethea ficta , Myron , animas ? 
Quid mihi propellis , uitule , ubera ? 
uiuere me uis ? 
indere lac fictis ars nequit uberibus . 
Aut tergum huic ex aere boui circumdedit extra arte Myron , animam aes aut magis intus habet . 
Armatam Pallas Venerem Lacedaemone uisens : " uis nunc iudicium sic ineamus ? 
" ait . 
cui Venus arridens : " quid me , galeata , lacessis ? 
uincere si possum nuda , quid arma gerens ? 
Emersam pelagi nuper genitalibus undis Cyprin Apellei cerne laboris opus : ut complexa manu madidos salis aequore crines umidulis spumas stringit utraque comis ! 
iam " tibi nos ipsae " Iuno inquit et innuba Pallas " cedimus ac formae praemia deferimus " . 
Pectora Sileni barba uestirier aerea protendique pedes qualibet arte queant . 
aera madere mero uiuos et carpere somnos , quae manus aut opifex quis facere arte ualet ? 
credite , uisentes : ni brutum tactus aenum arguat , " heus " quiuis diceret " euigila ! 
E marmore hanc me carneam effinxit Scopas Baccham euhiantem . 
tange : digito cesserim . 
Vaccarum septem effigies caua signat iaspis , pascentes uiridum gramen ut esse putes . 
forsitan et fugiant tereti de margine gemmae , ni prodire foras aurea saepta uetent . 
" Spicula comminuam tibi " Iuppiter inquit Amori . 
ast Amor : " euge , tona : cycnus eris iterum ! 
" Quis lapis hic ? 
" " amethystus " " at hic ? 
" " ego potor Iacchus . 
ambo Indi , uerum uiribus impariles : ille mei laticis iactat se uincere uires , ast ego potantes ebrificare mero . 
quin igitur discat de me lapis ebrius esse , aut doceat , quare sobrius esse queam ? 
Scalpsit Prometheus in amethysto Liberum hedera sequaci potum inumbrantem caput . 
tolle hoc toreuma , scalptor , in gemmam alteram , nam ferre gemma sobria ebrium nequit . 
Vxorem duces si , Zoile , pauper egenam , pauperie iunges , Zoile , pauperiem ; at si tu ualidam gaza dotisque superbam , non illa uxor erit , sed uiolens domina ; quod si Lucullus sine re Crassusque clientem , pannosae genitor nobilitatis eris ; sin autem formae Venerem quae dotibus aequet , magna dabis multis gaudia , parua tibi . 
restat ut inculto uitam lare uiuere malis quam mala conubii non toleranda pati . 
Intactam ducas diues , in fenore pressus ditem duc Hecuben : pulchrior est Helenae . 
Deformis uxor cui sit , ancilla elegans , uxorem habere , subigere ancillam uelit . 
Quod uitae secteris iter ? 
fora litibus ardent , quodque agere institeris , haud facile expedies . 
anxia cura domi , labor est immensus in agris , tum pauor ingressis nauifragum pelagus . 
si peregri quid habes , trepidum ; miserabile , si nil : aut pudor aut crux est , alterum in alterutro . 
militiae incerto fato labor , actus honorum lubricus : in summo culmine fluxa fides . 
sollicitum sine fine geras cum coniuge pectus ; contra autem squalet coniuge uita carens . 
susceptae prolis metus aut dolor instat ademptae ; orbatus , cui non ulla sata est suboles . 
imprudens aetas iuuenum , contraque uigoris cassa senum , nullis utilis inlecebris . 
unum de geminis optes , aut progenerari nunquam , aut dissolui : cetera cuncta dolor . 
Nulla est difficilis uitae uia . 
si fora feruunt litibus , actores gloria consequitur ; laudatur recte rem qui gerit : auget opes rus , sulcat tuta rates ueliuolum pelagus ; si peregri sumptus superent , festiua uoluptas ; si desint , tacitus pauperiem toleres , insontem exiguo praestat quia uiuere uictu quam male quaesitis luxuriare opibus . 
militiae excelsi euentus : saepe itur in altum regnorum columen militiae meritis . 
uxor participat curas , rem femina paruam prouehit ac fulgent coniuge diuitiae . 
sed lites fugitas et iurgia , quae solet uxor ? 
cedo equidem , poteris uiuere liberius : natorum certe curaque metuque carebis , saepe ignominia luxuriae maculis ; sed natis hominum crescit genus , inclyta surgit fama patris , si se natus erit melior ; reddendum est mundo naturaeque omniparenti quod nobis lucis fenore crediderit . 
mens uiget ut corpus iuuenum . 
bene consulit aetas : tempora consiliis apta senes tribuunt : euadunt Veneris stimulos , ut seruus , acerbos , cum domini furias ac rabiem fugitat . 
neutrum optes igitur : namque est et uiuere dulce nec properare mori ; cetera deliciae . 
Fortuna numquam sistit in eodem statu : semper mouetur , uariat ac mutat uices , et summa in imum uertit ac uersa erigit . 
Thesauro inuento qui limina mortis inibat , liquit ouans laqueum , quo periturus erat . 
at qui , quod terrae abdiderat , non repperit aurum , quem laqueum inuenit , nexuit ac periit . 
E cane me ponti canis excipit . 
ah dolor : in me udis et siccis unus inest animus . 
" aethera iam , lepores , conscendite . 
" mi metus est par : curritur et caelum sideribus canibus . 
Oscula , Chrysarium , uiscum tibi , lumina flammae : cum uideas , uris ; sauia tange : ligas . 
Stella prius uiuis fulgebas Lucifer , at nunc exstinctus cassis lumine Vesper eris . 
Malum ego : mittit me quidam tibi munus amator . 
adnue : marcendum est , ut mihi , Flora , tibi . 
Tres fuerant Charites , sed , dum mea Lesbia uixit , quattuor . 
at periit : tres numerantur item . 
Musarum decima est Ico , Cytherea secunda , Gratia quarta : Ico Gratia , Musa , Venus . 
Musarum Xantho decimast , Cytherea secunda , quarta Charis : Xantho Musa , Venus , Charis est . 
Intemerata procis et tot seruata per annos , oscula uix ipsi cognita Telemacho . 
hinc mea uirginitas facibus tibi lusit adultis , arsit et in uidua principe uerus amor . 
saepe ego mentitis tremui noua femina somnis lapsaque non merito sunt mihi uerba sono . 
et tamen ignotos sensi experrecta dolores strataque temptaui sicca pauente manu . 
nam tibi anhelanti supremaque bella mouenti paruit indulgens et sine uoce dolor ; dente nihil uiolare fero , nihil unguibus ausa : foedera nam tacita pace peregit amor . 
denique non auiam trepido clamore uocaui , nec prior obsequio serua cucurrit anus . 
ipsa uerecundo tetigi pallore puellas , impositum teneri fassa pudoris opus . 
Musa , quibus numeris heroas et arma frequentas fabellam permitte mihi detexere paucis . 
nam tibi secessi , tecum penetrale retractans consilium ; quare neque carmine curro Phalaeco nec trimetro iambo nec qui pede fractus eodem fortiter irasci discit duce Clazomenio . 
cetera quin etiam , quot denique milia lusi primaque Romanos docui contendere Graiis et salibus uariare nouis , constanter omitto teque quibus princeps et facundissima calles aggredior : precibus descende clientis et audi . 
dic mihi , Calliope : quidnam pater ille deorum cogitat ? 
an terras et patria saecula mutat quasque dedit quondam morientibus eripit artes nosque iubet tacitos et iam rationis egenos non aliter , primo quam cum surreximus aeuo , glandibus et purae rursus procumbere lymphae ? 
an reliquas terras conseruat amicus et urbes , sed genus Ausonium Romulique exturbat alumnos ? 
quid ? 
reputemus enim : duo sunt quibus extulit ingens Roma caput , uirtus belli et sapientia pacis . 
sed uirtus , agitata domi et socialibus armis , in freta Sicaniae et Carthaginis exilit arces ceteraque imperia et totum simul abstulit orbem . 
deinde , uelut stadio uictor qui solus Achaeo languet et immota se cum uirtute fatiscit , sic itidem Romana manus , contendere postquam destitit et pacem longis frenauit habenis , ipsa domi leges et Graia inuenta retractans omnia bellorum terra quaesita marique praemia consilio et molli ratione regebat . 
stabat in his , neque enim poterat constare sine istis : aut frustra uxori mendaxque Diespiter olim " imperium sine fine dedi " dixisse probatur . 
nunc igitur qui rex Romanos imperat inter , non trabe sed tergo prolapsus et ingluuie albus , et studia et sapiens hominum nomenque genusque omnia abire foras atque Urbe excedere iussit . 
quid facimus ? 
Graios hominumque relinquimus urbes , ut Romana foret magis his instructa magistris : nunc , Capitolino ueluti turbante Camillo ensibus et trutina Galli fugere relicta , sic nostri palare senes dicuntur et ipsi ut ferale suos onus exportare libellos . 
ergo Numantinus Libycusque errauit in isto Scipio , qui Rhodio creuit formante magistro , ceteraque illa manus bello facunda secundo ? 
quos inter prisci sententia dia Catonis scire deos magni fecisset , utrumne secundis an magis aduersis staret Romana propago . 
scilicet aduersis : nam , cum defendier armis suadet amor patriae et captiua penatibus uxor , conuenit , ut uespis , quarum domus arce mouente , turba rigens strictis per lutea corpora telis ; ast ubi apes secura redit oblita fauorum plebs patresque una somno moriuntur obeso . 
Romulidarum igitur longa et grauis exitium pax . 
hoc fabella modo pausam facit . 
optima , posthac , Musa , uelim moneas , sine qua mihi nulla uoluptas uiuere , uti quondam zmyrnalibusque peribat , nunc itidem migrare uelis . 
uel denique quiduis ut dea quaere aliud , tantum Romana Caleno moenia iucundes pariterque auerte Sabinos . 
haec ego . 
tum paucis dea me dignarier infit : ' pone metus aequos , cultrix mea : summa tyranno haec instant odia et nostro periturus honore est . 
nam laureta Numae fontisque habitamus eosdem et comite Egeria ridemus inania coepta . 
uiue , uale . 
manet hunc pulchrum sua fama dolorem : Musarum spondet chorus et Romanus Apollo . 
Corniger has quondam pedibus pulsauit harenas taurus et undantis expressit rupibus ignis . 
admiranda fides dictu : duo corpora rerum inter se aduersis semper pugnantia fatis , fontibus immixtus uitreis sacer ignis anhelat . 
Pars te Furippum uocitat , pars uero Furippum , altera producens , altera corripiens . 
elige utrum malis : aut tende aut corripe nomen : conueniet quauis , fur furiose , tibi . 
Mortalis cum sis , genio bene fac ; quod erit cras , quaerere ne cures : sors est incerta futura . 
nil tamen haud spera : uaria uice cuncta feruntur : cedunt laeta malis , cedunt mala tempora laetis . 
Non nomen , non quo genitus , non unde , quid egi : mutus in aeternum sum , cinis , ossa , nihil . 
nec sum nec fueram , genitus tamen e nihilo sum . 
mitte nec exprobres singula : talis eris . 
Rusticus imprudens plantam nucis hic posuit me saxorum iaculis ludibrium pueris : namque omnes oculi generosaque bracchia pomis iactibus et crebro fragmine pulsa mihi . 
ferre quid immensas fruges iuuat ? 
has ego gratis , in mea damna ferax , pro meritis tetuli . 
Illa ego sum Dido uultu , quam conspicis , hospes , assimulata modis pulchraque mirificis . 
talis eram ; sed non , Maro quam mihi finxit , erat mens , uita nec incestis laesa cupidinibus : namque nec Aeneas uidit me Troius umquam , nec Libyam aduenit classibus Iliacis ; sed furias fugiens atque arma procacis Iarbae seruaui , fateor , morte pudicitiam , pectore transfixo , castus quod perculit ensis , non furor aut laeso crudus amore dolor . 
sic cecidisse iuuat : uixi sine uulnere famae ; ulta uirum , positis moenibus , oppetii . 
inuida cur in me stimulasti , Musa , Maronem , fingeret ut nostrae damna pudicitiae ? 
uos magis historicis , lectores , credite de me , quam qui furta deum concubitusque canunt falsidici uates , temerant qui carmine uerum humanisque deos assimulant uitiis . 
Salue , Grammatice , salue , esurientibus unum praesidium perhibens " Arma uirumque cano " ! 
" Arma uirumque " docens atque " Arma uirumque " peritus non duxi uxorem , sed magis arma domum . 
namque dies totos totasque ex ordine noctes litibus oppugnat meque meumque larem atque ut perpetuis dotata a matre duellis arma in me tollit nec datur ulla quies . 
iamque repugnanti dedam me , ut denique uictus iurger ob hoc solum , iurgia quod fugiam . 
Cedite deliciae Baiarum , cedite Bauli , cedat et aestiuis Claudia frigoribus tuque , paludigenis perlucida Virgo fluentis , nec se Clementis gloria tollat Aquae ! 
nil opus est uobis , superant quia commoda uestra balnea quae consul Nonius instituit . 
Sanus piger febriente multo est nequior : potat duplum dapesque duplices deuorat . 
Sursum peior eras , escendens sed mage peior . 
scande deorsum iterum , descendisti quia sursum . 
Frendentem Scyllam metus est prope litoris oram sic sisti , Caesar : uincula necte prius . 
nam potis est uirtus spirantis fallere aeni ut prius astringat , nauita quam caueat . 
Nec Stygiis lucis ineunt sua foedera fratres Oedipodionidae , de misero ah miseri ! 
namque etiam ex uno surgentes aggere flammae , in diuersa sui dissiliunt cineres . 
infandos iuuenes , quos nec discordia cassos luce nec in semet linquit atrox animus . 
atque utinam et Thebas quissent partirier ipsas regnorum et metas ut cinerum nebulas ! 
Medeam uellet cum pingere Timomachi mens uoluentem in natos crudum animo facinus , immanem exhausit rerum in diuersa laborem , fingeret affectum matris ut ambiguum . 
ira subest lachrymis , miseratio non caret ira : alternum uideas ut sit in alterutro . 
cunctantem satis est : indigna est sanguine mater natorum , tua non dextera , Timomache . 
Quis te pictorum simulauit , pessima Colchis , in natos crudum uoluere mente nefas ? 
usque adeone sitis puerorum haurire cruorem , ut ne picta quidem parcere caede uelis ? 
numnam te paelex stimulat ? 
numne alter Iason altera uel Glauce sunt tibi causa necis ? 
quin ne picta quidem sis barbara ! 
namque tui uim cera tenax zeli concipit immodicam . 
laudo Timomachum , matrem quod pinxit in ense cunctantem . 
prolis sanguine ne maculet . 
Insidens caeco graditur pede claudus utroque : quo caret alteruter , sumit ab alterutro : caecus namque pedes claudo gressumque ministrat , at claudus caeco lumina pro pedibus . 
Ambulat insidens caeco pede captus utroque atque alterna subit munia debilitas : nam caecus claudo pede commodat , ille uicissim mutua dat caeco lumina pro pedibus . 
Si Pergamenis digna canimus paginis teque approbante , columen Vrbis , Attice , nihil Latinos demoror librarios , quin inter orsa uetera nostra sint quoque uictura in aeuum et in nepotum posteros . 
sin spe minora longo et aeuo pangimus , turi atque myrrhae dedices et galbano quibusque Vicus redolet Vnguentarius , nec tu laboris miserearis inriti nec uatem ( amicus est licet ) recogites . 
nunc ut facultas ruris atque copia est , munus receptes oro laetus interim texto notatum scirpeo Niloticae ripae papyri , quod premas uel exeras doctorum in aures , mens ut arbitrabitur . 
Has Amor incendit lymphas , cum ludere nymphis iussit in his nudas pulchra Venus Charitas . 
Difficilis parti est custodia ; qui labor ingens ! 
nam parere haud aegre ualeas atque accumules rem . 
Non est diues opum diues , nec pauper inopsque infelix , alio nec magis alter eget . 
diues eget gemmis , Cereali munere pauper : sic cum egeant ambo , pauper egens minus est . 
Felix grammaticus non est , sed nec fuit umquam nec quisquam est felix nomine grammaticus . 
sed si quis felix praeter fatum extitit et fas , is demum excessit grammaticos canonas . 
Rauca nouem cornix uiuendo saecula uincit , quattuor at uolucer cornicis tempora ceruus . 
coruus Apollineus potis est tres uiuere ceruos , unicus at phoenix ter ternos denique coruos . 
et nos bis quinos numero phoenicas obimus montiuagae Nymphae , magni Iouis umida proles . 
" Sol , salueque ualeque ! 
" Theombrotus Ambraciotes dixit et aeternas desilit in tenebras , nil leto dignum sibi conscius , illa Platonis quae de anima sciuit sic celeranda ratus . 
Salue , Grammatice , salue : medicina reperta est auidis praesens " Arma uirumque cano " ! 
Faustulus insidens formicae ut magno elephanto decidit et terrae terga supina dedit , moxque idem ad mortem est mulcatus calcibus eius , perditus ut posset uix retinere animam . 
uix tamen est fatus : " quid rides , improbe liuor , quod cecidi ? 
cecidit non aliter Phaethon " . 
Quod est beatum , morte et aeternum carens nec sibi parit negotium nec alteri . 
Ingrato homine terra peius nil creat : uicinus , hospes , notus , ignotus , cliens et si qua genera sunt egena ciuium . 
si quid petenti promptus opis impertias aut misereare , gratia actutum perit . 
Discere si cupias , doctus quoque multa , licebit : quae nosti , meditando uelis inolescere menti ; quae didicisti hauddum , discendo adsumere tendas . 
Re fruere ut natus mortalis , dilige set rem tamquam immortalis : fama est in utroque secunda . 
M mutaris et R sedes si , Basse , notarum nominis , altae Vrbis moenia qui statuit , alternasque uelis apicum a se scribere uoces , Morulus hac fuerit , qui nunc est Romulus , arte . 
Milia triginta hic infleta inhumata , uiator , Thessaliae hoc uno contegimur tumulo , Aetolum confecta manu turmisque Latinis , quas Titus ingenti duxit ab Italia , Emathiae excidium , cum gloria uana Philippi fugit : abiit ceruis ocior et Zephyris . 
Viderat armatam Venerem Tritonia Pallas : " huius iudicium uix subeamus " ait . 
cui Venus arridens : " frustra armis obuia tendis . 
nuda ego si uinco , nostra quis arma ferat ? 
Quis uitae delectus erit ? 
fert curia lites , cura domi , labor est rure , marique pauor . 
formido sequitur merces , est tristis egestas ; solus erit caelebs , iurgiaque uxor habet . 
emergit de prole dolor , miser orbus habetur ; stulta iuuenta , caput debile canities . 
alterutrum hinc praestat : uel nullo tempore nasci uel natum prima luce repente mori . 
Omnis habet uitae ratio sua gaudia : honores curia , priuato sub lare parta quies . 
naturae exercet studium rus ; aequora lucrum , res peregre famam larga relata parit . 
pauperiem nosti solus ; cum uxore beata est domus ; haec absit , sic quoque uita leuis . 
laetitia est proles ; sine prole , carere quid iuuat ! 
firma iuuenta ; deos curua senecta colit . 
non ergo alterutrum legere est : occumbere uel non nasci ; quaeque suis commoda uita bonis . 
