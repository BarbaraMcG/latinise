Siqua meis fuerint , ut erunt , uitiosa libellis , excusata suo tempore , lector , habe . 
Exul eram , requiesque mihi , non fama petita est , mens intenta suis ne foret usque malis . 
Hoc est cur cantet uinctus quoque compede fossor , indocili numero cum graue mollit opus . 
Cantat et innitens limosae pronus harenae , aduerso tardam qui trahit amne ratem quique refert pariter lentos ad pectora remos , in numerum pulsa brachia pulsat aqua . 
Fessus ubi incubuit baculo saxoue resedit pastor , harundineo carmine mulcet oues . 
Cantantis pariter , pariter data pensa trahentis , fallitur ancillae decipiturque labor . 
Fertur et abducta Lyrneside tristis Achilles Haemonia curas attenuasse lyra . 
Cum traheret siluas Orpheus et dura canendo saxa , bis amissa coniuge maestus erat . 
Me quoque Musa leuat Ponti loca iussa petentem : sola comes nostrae perstitit illa fugae ; sola nec insidias , Sinti nec militis ensem , nec mare nec uentos barbariamque timet . 
Scit quoque , cum perii , quis me deceperit error , et culpam in facto , non scelus , esse meo , scilicet hoc ipso nunc aequa , quod offuit ante , cum mecum iuncti criminis acta rea est . 
Non equidem uellem , quoniam nocitura fuerunt , Pieridum sacris imposuisse manum . 
Sed nunc quid faciam ? 
uis me tenet ipsa sacrorum , et carmen demens carmine laesus amo . 
Sic noua Dulichio lotos gustata palato illo , quo nocuit , grata sapore fuit . 
Sentit amans sua damna fere , tamen haeret in illis , materiam culpae persequiturque suae . 
Nos quoque delectant , quamuis nocuere , libelli , quodque mihi telum uulnera fecit , amo . 
Forsitan hoc studium possit furor esse uideri , sed quiddam furor hic utilitatis habet . 
Semper in obtutu mentem uetat esse malorum , praesentis casus immemoremque facit . 
utque suum Bacche non sentit saucia uulnus , dum stupet Idaeis exululata modis , sic ubi mota calent uiridi mea pectora thyrso , altior humano spiritus ille malo est . 
Ille nec exilium , Scythici nec litora ponti , ille nec iratos sentit habere deos . 
utque soporiferae biberem si pocula Lethes , temporis aduersi sic mihi sensus abest . 
Iure deas igitur ueneror mala nostra leuantes , sollicitae comites ex Helicone fugae , et partim pelago partim uestigia terra uel rate dignatas uel pede nostra sequi . 
Sint , precor , haec saltem faciles mihi ! 
namque deorum cetera cum magno Caesare turba facit , meque tot aduersis cumulant , quot litus harenas , quotque fretum pisces , ouaque piscis habet . 
uere prius flores , aestu numerabis aristas , poma per autumnum frigoribusque niues , quam mala , quae toto patior iactatus in orbe , dum miser Euxini litora laeua peto . 
Nec tamen , ut ueni , leuior fortuna malorum est : huc quoque sunt nostras fata secuta uias . 
Hic quoque cognosco natalis stamina nostri , stamina de nigro uellere facta mihi . 
Utque neque insidias capitisque pericula narrem , uera quidem , ueri sed grauiora fide : uiuere quam miserum est inter Bessosque Getasque illum , qui populi semper in ore fuit ! 
Quam miserum est , porta uitam muroque tueri , uixque sui tutum uiribus esse loci ! 
Aspera militiae iuuenis certamina fugi , nec nisi lusura mouimus arma manu ; nunc senior gladioque latus scutoque sinistram , canitiem galeae subicioque meam . 
Nam dedit e specula custos ubi signa tumultus , induimus trepida protinus arma manu . 
Hostis , habens arcus imbutaque tela uenenis , saeuus anhelanti moenia lustrat equo ; utque rapax pecudem , quae se non texit ouili , per sata per siluas fertque trahitque lupus : sic , siquem nondum portarum saepe receptum barbarus in campis repperit hostis , habet : aut sequitur captus coniectaquie uincula collo accipit , aut telo uirus habente perit . 
Hic ego sollicitae lateo nouus incola sedis : heu nimium fati tempora longa mei ! 
et tamen ad numeros antiquaque sacra reuerti sustinet in tantis hospita Musa malis . 
Sed neque cui recitem quisquam est mea Carmina , nec qui auribus accipiat uerba Latina suis . 
Ipse mihi ( quid enim faciam ? 
) scriboque legoque , tutaque iudicio littera nostra suost . 
Saepe tamen dixi " cui nunc haec cura laborat ? 
An mea Sauromatae scripta Getaeque legent ? 
" Saepe etiam lacrimae me sunt scribente profusae , umidaque est fletu littera facta meo , corque uetusta meum , tamquam noua , uulnera nouit , inque sinum maestae labitur imber aquae . 
Cum uice mutata , qui sim fuerimque , recordor , et , tulerit quo me casus et unde , subit , saepe manus demens , studiis irata sibique , misit in arsuros carmina nostra focos . 
Atque ita de multis quoniam non multa supersunt , cum uenia facito , quisquis es , ista legas . 
Tu quoque non melius , quam sunt mea tempora , carmen , interdicta mihi , consule , Roma , boni . 
Iam fera Caesaribus Germania , totus ut orbis , uicta potest flexo succubuisse genu , altaque uelentur fortasse Palatia sertis , turaque in igne sonent inficiantque diem , candidaque adducta collum percussa securi uictima purpureo sanguine pulset humum , donaque amicorum templis promissa deorum reddere uictores Caesar uterque parent , et qui Caesareo iuuenes sub nomine crescunt , perpetuo terras ut domus illa regat . 
cumque bonis nuribus pro sospite Liuia nato munera det meritis , saepe datura , deis , et pariter matres et quae sine crimine castos perpetua seruant uirginitate focos ; plebs pia cumque pia laetetur plebe senatus , paruaque cuius eram pars ego nuper eques . 
Nos procul expulsos communia gaudia fallunt , famaque tam longe non nisi parua uenit . 
Ergo omnis populus poterit spectare triumphos , cumque ducum titulis oppida capta leget , uinclaque captiua reges ceruice gerentes ante coronatos ire uidebit equos , et cernet uultus aliis pro tempore uersos , terribiles aliis immemoresque sui . 
Quorum pars causas et res et nomina quaeret , pars referet , quamuis nouerit illa parum . 
" Hic , qui Sidonio fulget sublimis in ostro , dux fuerat belli , proximus ille duci . 
Hic , qui nunc in humo lumen miserabile fixit , non isto uultu , cum tulit arma , fuit . 
Ille ferox et adhuc oculis hostilibus ardens hortator pugnae consiliumque fuit . 
Perfidus hic nostros inclusit fraude locorum , squalida promissis qui tegit ora comis . 
Illo , qui sequitur , dicunt mactata ministro saepe recusanti corpora capta deo . 
Hic lacus , hi montes , haec tot castella , tot amnes plena ferae caedis , plena cruoris erant . 
Drusus in his meruit quondam cognomina terris . 
Quae bona progenies , digna parente , fuit . 
Cornibus hic fractis uiridi male tectus ab ulua decolor ipse suo sanguine Rhenus erat . 
Crinibus en etiam fertur Germania passis , et ducis inuicti sub pede maesta sedet , collaque Romanae praebens animosa securi uincula fert illa , qua tulit arma , manu . 
" Hos super in curru , Caesar , uictore ueheris purpureus populi rite per ora tui , quaque ibis , manibus circumplaudere tuorum , undique iactato flore tegente uias . 
Tempora Phoebea lauro cingetur " io " que miles " io " magna uoce " triumphe " canet . 
Ipse sono plausuque simul fremituque canente quadriiugos cernes saepe resistere equos . 
Inde petes arcem et delubra fauentia uotis , et dabitur merito laurea uota Ioui . 
Haec ego summotus qua possum mente uidebo : erepti nobis ius habet illa loci : illa per immensas spatiatur libera terras , in caelum celeri peruenit illa fuga ; illa meos oculos mediam deducit in urbem , immunes tanti nec sinit esse boni ; inuenietque animus , qua currus spectet eburnos ; sic certe in patria per breue tempus ero . 
Uera tamen capiet populus spectacula felix , laetaque erit praesens cum duce turba suo . 
At mihi fingendo tantum longeque remotis auribus hic fructus percipiendus erit , atque procul Latio diuersum missus in orbem qui narret cupido , uix erit , ista mihi . 
Is quoque iam serum referet ueteremque triumphum : quo tamen audiero tempore , laetus ero . 
Illa dies ueniet , mea qua lugubria ponam , causaque priuata publica maior erit . 
Magna minorque ferae , quarum regis altera Graias , altera Sidonias , utraque sicca , rates , omnia cum summo positae uideatis in axe , et maris occiduas non subeatis aquas , aetheriamque suis cingens amplexibus arcem uester ab intacta circulus extet humo , aspicite illa , precor , quae non bene moenia quondam dicitur Iliades transiluisse Remus , inque meam nitidos dominam conuertite uultus , sitque memor nostri necne , referte mihi . 
Ei mihi , cur timeam ? 
quae sunt manifesta , requiro . 
Cur labat ambiguo spes mea mixta metu ? 
Crede , quod est et uis , ac desine tuta uereri , deque fide certa sit tibi certa fides . 
Quodque polo fixae nequeunt tibi dicere flammae , non mentitura tu tibi uoce refer : esse tui memorem , de qua tibi maxima cura est , quodque potest , se cum nomen habere tuum . 
Uultibus illa tuis tamquam praesentis inhaeret , teque remota procul , si modo uiuit , amat . 
Ecquid , ubi incubuit iusto mens aegra dolori , lenis ab admonito pectore somnus abit ? 
Tunc subeunt curae , dum te lectusque locusque tangit et oblitam non sinit esse mei , et ueniunt aestus , et nox immensa uidetur , fessaque iactati corporis ossa dolent ? 
Non equidem dubito , quin haec et cetera fiant , detque tuus maesti signa doloris amor , nec cruciere minus , quam cum Thebana cruentum Hectora Thessalico uidit ab axe rapi . 
Quid tamen ipse precer dubito , nec dicere possum , affectum quem te mentis habere uelim . 
Tristis es ? 
indignor quod sim tibi causa doloris : non es ? 
at amisso coniuge digna fores . 
Tu uero tua damna dole , mitissima coniunx , tempus et a nostris exige triste malis , fleque meos casus : est quaedam flere uoluptas ; expletur lacrimis egeriturque dolor . 
Atque utinam lugenda tibi non uita , sed esset mors mea , morte fores sola relicta mea . 
Spiritus hic per te patrias exisset in auras , sparsissent lacrimae pectora nostra piae , supremoque die notum spectantia caelum texissent digiti lumina nostra tui , et cinis in tumulo positus iacuisset auito , tactaque nascenti corpus haberet humus ; denique , ut et uixi , sine crimine mortuus essem . 
Nunc mea supplicio uita pudenda suo est . 
Me miserum , si tu , cum diceris exulis uxor , auertis uultus et subit ora rubor ! 
Me miserum , si turpe putas mihi nupta uideri ! 
Me miserum , si te iam pudet esse meam ! 
Tempus ubi est illud , quo te iactare solebas coniuge , nec nomen dissimulare uiri ? 
Tempus ubi est , quo te ( nisi non uis illa referri ) et dici , memini , iuuit et esse meam ? 
utque proba dignum est , omni tibi dote placebam : addebat ueris multa fauentis amor . 
Nec , quem praeferres ( ita res tibi magna uidebar ) quemque tuum malles esse , uir alter erat . 
Nunc quoque ne pudeat , quod sis mihi nupta ; tuusque non debet dolor hinc , debet abesse pudor . 
Cum cecidit Capaneus subito temerarius ictu , num legis Euadnen erubuisse uiro ? 
Nec quia rex mundi compescuit ignibus ignes , ipse suis Phaethon infitiandus erat . 
Nec Semele Cadmo facta est aliena parenti , quod precibus periit ambitiosa suis . 
Nec tibi , quod saeuis ego sum Iouis ignibus ictus , purpureus molli fiat in ore pudor . 
Sed magis in curam nostri consurge tuendi , exemplumque mihi coniugis esto bonae , materiamque tuis tristem uirtutibus imple : ardua per praeceps gloria uadat iter . 
Hectora quis nosset , si felix Troia fuisset ? 
Publica uirtutis per mala facta uia est . 
Ars tua , Tiphy , iacet , si non sit in aequore fluctus : si ualeant homines , ars tua , Phoebe , iacet . 
Quae latet inque bonis cessat non cognita rebus , apparet uirtus arguiturque malis . 
Dat tibi nostra locum tituli fortuna , caputque conspicuum pietas qua tua tollat , habet . 
Utere temporibus , quorum nunc munere facta est et patet in laudes area lata tuas . 
O qui , nominibus cum sis generosus auorum , exsuperas morum nobilitate genus , cuius inest animo patrii candoris imago , non careat numeris candor ut iste suis : cuius in ingenio est patriae facundia linguae , qua prior in Latio non fuit ulla foro : quod minime uolui , positis pro nomine signis dictus es : ignoscas laudibus ipse tuis . 
Nil ego peccaui ; tua te bona cognita produnt . 
Si , quod es , appares , culpa soluta mea est . 
Nec tamen officium nostro tibi carmine factum principe tam iusto posse nocere puto . 
Ipse pater patriae ( quid enim est ciuilius illo ? 
) sustinet in nostro carmine saepe legi , nec prohibere potest , quia res est publica Caesar , et de communi pars quoque nostra bono est . 
Iuppiter ingeniis praebet sua numina uatum , seque celebrari quolibet ore sinit . 
Causa tua exemplo superorum tuta duorum est , quorum hic aspicitur , creditur ille deus . 
Ut non debuerim , tamen hoc ego crimen habebo : non fuit arbitrii littera nostra tui . 
Nec noua , quod tecum loquor , est iniuria nostra , incolumis cum quo saepe locutus eram . 
Quo uereare minus ne sim tibi crimen amicus , inuidiam , siqua est , auctor habere potest . 
Nam tuus est primis cultus mihi semper ab annis ( hoc certe noli dissimulare ) pater , ingeniumque meum ( potes hoc meminisse ) probabat plus etiam quam me iudice dignus eram ; deque meis illo referebat uersibus ore , in quo pars magnae nobilitatis erat . 
Non igitur tibi nunc , quod me domus ista recepit , sed prius auctori sunt data uerba tuo . 
Nec data sunt , mihi crede , tamen : sed in omnibus actis ultima si demas , uita tuenda mea est . 
Hanc quoque , qua perii , culpam scelus esse negabis , si tanti series sit tibi nota mali . 
Aut timor aut error nobis , prius offuit error . 
A , sine me fati non meminisse mei ; neue retractando nondum coeuntia rumpam uulnera : uix illis proderit ipsa quies . 
Ergo ut iure damus poenas , sic afuit omne peccato facinus consiliumque meo ; idque deus sentit ; pro quo nec lumen ademptum , nec mihi detractas possidet alter opes . 
Forsitan hanc ipsam , uiuam modo , finiet olim , tempore cum fuerit lenior ira , fugam . 
Nunc precor hinc alio iubeat discedere , si non nostra uerecundo uota pudore carent . 
Mitius exilium pauloque propinquius opto , quique sit a saeuo longius hoste locus ; quantaque in Augusto clementia , si quis ab illo hoc peteret pro me , forsitan ille daret . 
Frigida me cohibent Euxini litora Ponti : dictus ab antiquis Axenus ille fuit . 
Nam neque iactantur moderatis aequora uentis , nec placidos portus hospita nauis adit . 
Sunt circa gentes , quae praedam sanguine quaerunt ; nec minus infida terra timetur aqua . 
Illi , quos audis hominum gaudere cruore , paene sub eiusdem sideris axe iacent . 
Nec procul a nobis locus est , ubi Taurica dira caede pharetratae spargitur ara deae . 
Haec prius , ut memorant , non inuidiosa nefandis nec cupienda bonis regna Thoantis erant . 
Hic pro supposita uirgo Pelopeia cerua sacra deae coluit qualiacumque suae . 
Quo postquam , dubium pius an sceleratus , Orestes exactus Furiis uenerat ipse suis , et comes exemplum ueri Phoceus amoris , qui duo corporibus mentibus unus erant , protinus euincti tristem ducuntur ad aram , quae stabat geminas ante cruenta fores . 
Nec tamen hunc sua mors , nec mors sua terruit illum ; alter ob alterius funera maestus erat . 
Et iam constiterat stricto mucrone sacerdos , cinxerat et Graias barbara uitta comas , cum uice sermonis fratrem cognouit , et illi pro nece complexus Iphigenia dedit . 
Laeta deae signum crudelia sacra perosae transtulit ex illis in meliora locis . 
Haec igitur regio , magni paene ultima mundi , quam fugere homines dique , propinqua mihi est : atque mea terra prope sunt funebria sacra , si modo Nasoni barbara terra sua est . 
O utinam uenti , quibus est ablatus Orestes , placato referant et mea uela deo ! 
O mihi dilectos inter pars prima sodales unica fortunis ara reperta meis , cuius ab alloquiis anima haec moribunda reuixit , ut uigil infusa Pallade flamma solet ; qui ueritus non es portus aperire fideles fulmine percussae confugiumque rati ; cuius eram censu non me sensurus egentem , si Caesar patrias eripuisset opes . 
Temporis oblitum dum me rapit impetus huius , excidit heu nomen quam mihi paene tuum ! 
Tu tamen agnoscis tactusque cupidine laudis , " ille ego sum " cuperes dicere posse palam . 
Certe ego , si sineres , titulum tibi reddere uellem , et raram famae conciliare fidem . 
Ne noceam grato uereor tibi carmine , neue intempestiuus nominis obstet honor . 
Quod licet ( hoc tutum est ) intra tua pectora gaude meque tui memorem teque fuisse pium . 
utque facis , remis ad opem luctare ferendam , dum ueniat placido mollior aura deo ; et tutare caput nulli seruabile , si non qui mersit Stygia subleuet illud aqua ; teque , quod est rarum , praesta constanter ad omne indeclinatae munus amicitiae . 
Sic tua processus habeat fortuna perennes , sic ope non egeas ipse iuuesque tuos ; sic aequet tua nupta uirum bonitate perenni , incidat et uestro nulla querela toro ; diligat et semper socius te sanguinis illo , quo pius affectu Castora frater amat ; sic iuuenis similisque tibi sit natus , et illum moribus agnoscat quilibet esse tuum ; sic faciat socerum taeda te nata iugali , nec tardum iuueni det tibi nomen aui . 
Tempore ruricolae patiens fit taurus aratri , praebet et incuruo colla premenda iugo ; tempore paret equus lentis animosus habenis , et placido duros accipit ore lupos ; tempore Poenorum compescitur ira leonum , nec feritas animo , quae fuit ante , manet ; quaeque sui monitis obtemperat Inda magistri belua , seruitium tempore uicta subit . 
Tempus ut extensis tumeat facit uua racemis , uixque merum capiant grana quod intus habent : tempus et in canas semen producit aristas , et ne sint tristi poma sapore cauet . 
Hoc tenuat dentem terras renouantis aratri , hoc rigidos silices , hoc adamanta terit ; hoc etiam saeuas paulatim mitigat iras , hoc minuit luctus maestaque corda leuat . 
Cuncta potest igitur tacito pede lapsa uetustas praeterquam curas attenuare meas . 
ut patria careo , bis frugibus area trita est , dissiluit nudo pressa bis uua pede . 
Nec quaesita tamen spatio patientia longo est , mensque mali sensum nostra recentis habet . 
Scilicet et ueteres fugiunt iuga saepe iuuenci , et domitus freno saepe repugnat equus . 
Tristior est etiam praesens aerumna priore : ut sit enim sibi par , creuit et aucta mora est . 
Nec tam nota mihi , quam sunt , mala nostra fuerunt ; nunc magis hoc , quo sunt cognitiora , grauant . 
Est quoque non nihilum uires afferre recentes , nec praeconsumptum temporis esse malis . 
Fortior in fulua nouus est luctator harena , quam cui sunt tarda brachia fessa mora . 
Integer est melior nitidis gladiator in armis , quam cui tela suo sanguine tincta rubent . 
Fert bene praecipites nauis modo facta procellas : quamlibet exiguo soluitur imbre uetus . 
Nos quoque quae ferimus , tulimus patientius ante : uae , mala sunt longa multiplicata die . 
Credite , deficio , nostroque a corpore quantum auguror , accedunt tempora parua malis . 
Nam neque sunt uires , nec qui color esse solebat : uix habeo tenuem , quae tegat ossa , cutem . 
Corpore sed mens est aegro magis aegra , malique in circumspectu stat sine fine sui . 
urbis abest facies , absunt , mea cura , sodales , et , qua nulla mihi carior , uxor abest . 
Uulgus adest Scythicum bracataque turba Getarum . 
Sic me quae uideo non uideoque mouent . 
una tamen spes est , quae me soletur in istis , haec fore morte mea non diuturna mala . 
Bis me sol adiit gelidae post frigora brumae , bisque suum tacto Pisce peregit iter . 
Tempore tam longo cur non tua dextera uersus quamlibet in paucos officiosa fuit ? 
Cur tua cessauit pietas , scribentibus illis , exiguus nobis cum quibus usus erat ? 
Cur , quotiens alicui chartae sua uincula dempsi , illam speraui nomen habere tuum ? 
di faciant ut saepe tua sit epistula dextra scripta , sed ex multis reddita nulla mihi . 
Quod precor , esse liquet . 
credam prius ora Medusae Gorgonis anguinis cincta fuisse comis , esse canes utero sub uirginis , esse Chimaeram , a truce quae flammis separet angue leam , quadrupedesque hominis cum pectore pectora iunctos , tergeminumque uirum tergeminumque canem , Sphingaque et Harpyias serpentipedesque Gigantas , centimanumque Gyan semibouemque uirum . 
Haec ego cuncta prius , quam te , carissime , credam mutatum curam deposuisse mei . 
Innumeri montes inter me teque uiaeque fluminaque et campi nec freta pauca iacent . 
Mille potest causis a te quae littera saepe missa sit in nostras rara uenire manus : mille tamen causas scribendo uince frequenter , excusem ne te semper , amice , mihi . 
Iam mea cycneas imitantur tempora plumas , inficit et nigras alba senecta comas . 
Iam subeunt anni fragiles et inertior aetas , iamque parum firmo me mihi ferre graue est . 
Nunc erat , ut posito deberem fine laborum uiuere , me nullo sollicitante metu , quaeque meae semper placuerunt otia menti carpere et in studiis molliter esse meis , et paruam celebrare domum ueteresque Penates et quae nunc domino rura paterna carent , inque sinu dominae carisque sodalibus inque securus patria consenuisse mea . 
Haec mea sic quondam peragi sperauerat aetas : hos ego sic annos ponere dignus eram . 
Non ita dis uisum est , qui me terraque marique actum Sarmaticis exposuere locis . 
In caua ducuntur quassae naualia puppes , ne temere in mediis dissoluantur aquis . 
Ne cadat et multas palmas inhonestet adeptus , languidus in pratis gramina carpit equus . 
Miles ubi emeritis non est satis utilis annis , ponit ad antiquos , quae tulit , arma Lares . 
Sic igitur , tarda uires minuente senecta , me quoque donari iam rude tempus erat . 
Tempus erat nec me peregrinum ducere caelum , nec siccam Getico fonte leuare sitim , sed modo , quos habui , uacuos secedere in hortos , nunc hominum uisu rursus et urbe frui . 
Sic animo quondam non diuinante futura optabam placide uiuere posse senex . 
Fata repugnarunt , quae , cum mihi tempora prima mollia praebuerint , posteriora grauant . 
Iamque decem lustris omni sine labe peractis , parte premor uitae deteriore meae ; nec procul a metis , quas paene tenere uidebar , curriculo grauis est facta ruina meo . 
Ergo illum demens in me saeuire coegi , mitius immensus quo nihil orbis habet ? 
Ipsaque delictis uicta est clementia nostris , nec tamen errori uita negata meo est ? 
Uita procul patria peragenda sub axe Boreo , qua maris Euxini terra sinistra iacet . 
Hoc mihi si Delphi Dodonaque diceret ipsa , esse uideretur uanus uterque locus . 
Nil adeo ualidum est , adamas licet alliget illud , ut maneat rapido firmius igne Iouis ; nil ita sublime est supraque pericula tendit , non sit ut inferius suppositumque deo . 
Nam quamquam uitio pars est contracta malorum , plus tamen exitii numinis ira dedit . 
At uos admoniti nostris quoque casibus este , aequantem superos emeruisse uirum . 
Si licet et pateris , nomen facinusque tacebo , et tua Lethaeis acta dabuntur aquis , nostraque uincetur lacrimis clementia seris , fac modo te pateat paenituisse tui ; fac modo te damnes cupiasque eradere uitae tempora , si possis , Tisiphonea tuae . 
Sin minus , et flagrant odio tua pectora nostro , induet infelix arma coacta dolor . 
Sim licet extremum , sicut sum , missus in orbem , nostra suas istinc porriget ira manus . 
Omnia , si nescis , Caesar mihi iura reliquit , et sola est patria poena carere mea . 
Et patriam , modo sit sospes , speramus ab illo : saepe Iouis telo quercus adusta uiret . 
Denique uindictae si sit mihi nulla facultas , Pierides uires et sua tela dabunt . 
Quod Scythicis habitem longe summotus in oris , siccaque sint oculis proxima signa meis , nostra per immensas ibunt praeconia gentes , quodque querar notum qua patet orbis erit . 
Ibit ad occasum quicquid dicemus ab ortu , testis et Hesperiae uocis Eous erit . 
Trans ego tellurem , trans altas audiar undas , et gemitus uox est magna futura mei . 
Nec tua te sontem tantummodo saecula norint : perpetuae crimen posteritatis eris . 
Iam feror in pugnas et nondum cornua sumpsi , nec mihi sumendi causa sit ulla uelim . 
Circus adhuc cessat ; spargit iam toruus harenam taurus et infesto iam pede pulsat humum . 
Hoc quoque , quam uolui , plus est . 
cane , Musa , receptus , dum licet huic nomen dissimulare suum . 
Ille ego qui fuerim , tenerorum lusor amorum , quem legis , ut noris , accipe posteritas . 
Sulmo mihi patria est , gelidis uberrimus undis , milia qui nouiens distat ab urbe decem . 
Editus hic ego sum , nec non , ut tempora noris , cum cecidit fato consul uterque pari : si quid id est , usque a proauis uetus ordinis heres non modo fortunae munere factus eques . 
Nec stirps prima fui ; genito sum fratre creatus , qui tribus ante quater mensibus ortus erat . 
Lucifer amborum natalibus affuit idem : una celebrata est per duo liba dies . 
Haec est armiferae festis de quinque Mineruae , quae fieri pugna prima cruenta solet . 
Protinus excolimur teneri curaque parentis imus ad insignes urbis ab arte uiros . 
Frater ad eloquium uiridi tendebat ab aeuo , fortia uerbosi natus ad arma fori ; at mihi iam puero caelestia sacra placebant , inque suum furtim Musa trahebat opus . 
Saepe pater dixit " studium quid inutile temptas ? 
Maeonides nullas ipse reliquit opes . 
" Motus eram dictis , totoque Helicone relicto scribere temptabam uerba soluta modis . 
Sponte sua carmen numeros ueniebat ad aptos , et quod temptabam dicere uersus erat . 
Interea tacito passu labentibus annis liberior fratri sumpta mihique toga est , induiturque umeris cum lato purpura clauo , et studium nobis , quod fuit ante , manet . 
Iamque decem uitae frater geminauerat annos , cum perit , et coepi parte carere mei . 
Cepimus et tenerae primos aetatis honores , eque uiris quondam pars tribus una fui . 
Curia restabat : claui mensura coacta est ; maius erat nostris uiribus illud onus . 
Nec patiens corpus , nec mens fuit apta labori , sollicitaeque fugax ambitionis eram , et petere Aoniae suadebant tuta sorores otia , iudicio semper amata meo . 
Temporis illius colui fouique poetas , quotque aderant uates , rebar adesse deos . 
Saepe suas uolucres legit mihi grandior aeuo , quaeque nocet serpens , quae iuuat herba , Macer , saepe suos solitus recitare Propertius ignes , iure sodalicii , quo mihi iunctus erat . 
Ponticus heroo , Bassus quoque clarus iambis dulcia conuictus membra fuere mei . 
Et tenuit nostras numerosus Horatius aures , dum ferit Ausonia carmina culta lyra . 
Uergilium uidi tantum : nec auara Tibullo tempus amicitiae fata dedere meae . 
Successor fuit hic tibi , Galle , Propertius illi ; quartus ab his serie temporis ipse fui . 
Utque ego maiores , sic me coluere minores , notaque non tarde facta Thalia mea est . 
Carmina cum primum populo iuuenalia legi , barba resecta mihi bisue semelue fuit . 
Mouerat ingenium totam cantata per urbem nomine non uero dicta Corinna mihi . 
Multa quidem scripsi , sed , quae uitiosa putaui , emendaturis ignibus ipse dedi . 
Tunc quoque , cum fugerem , quaedam placitura cremaui , iratus studio carminibusque meis . 
Molle Cupidineis nec inexpugnabile telis cor mihi , quodque leuis causa moueret , erat . 
Cum tamen hic essem minimoque accenderer igni , nomine sub nostro fabula nulla fuit . 
Paene mihi puero nec digna nec utilis uxor est data , quae tempus per breue nupta fuit . 
Illi successit , quamuis sine crimine coniunx , non tamen in nostro firma futura toro . 
Ultima , quae mecum seros permansit in annos , sustinuit coniunx exulis esse uiri . 
Filia me mea bis prima fecunda iuuenta , sed non ex uno coniuge , fecit auum . 
Et iam complerat genitor sua fata nouemque addiderat lustris altera lustra nouem . 
Non aliter fleui , quam me fleturus ademptum ille suit . 
matris proxima busta tuli . 
Felices ambo tempestiueque sepulti , ante diem poenae quod periere meae ! 
Me quoque felicem , quod non uiuentibus illis sum miser , et de me quod doluere nihil ! 
Si tamen exstinctis aliquid nisi nomina restant , et gracilis structos effugit umbra rogos : fama , parentales , si uos mea contigit , umbrae , et sunt in Stygio crimina nostra foro , scite , precor , causam ( nec uos mihi fallere fas est ) errorem iussae , non scelus , esse fugae . 
Manibus hoc satis est : ad uos , studiosa , reuertor , pectora , quae uitae quaeritis acta meae . 
Iam mihi canities pulsis melioribus annis uenerat , antiquas miscueratque comas , postque meos ortus Pisaea uinctus oliua abstulerat deciens praemia uictor eques , cum maris Euxini positos ad laeua Tomitas quaerere me laesi principis ira iubet . 
Causa meae cunctis nimium quoque nota ruinae indicio non est testificanda meo . 
Quid referam comitumque nefas famulosque nocentes ? 
Ipsa multa tuli non leuiora fuga . 
Indignata malis mens est succumbere seque praestitit inuictam uiribus usa suis ; oblitusque mei ductaeque per otia uitae insolita cepi temporis arma manu . 
Totque tuli terra casus pelagoque quot inter occultum stellae conspicuumque polum . 
Tacta mihi tandem longis erroribus acto iuncta pharetratis Sarmatis ora Getis . 
Hic ego , finitimis quamuis circumsoner armis , tristia , quo possum , carmine fata leuo . 
Quod quamuis nemo est , cuius referatur ad aures , sic tamen absumo decipioque diem . 
Ergo quod uiuo durisque laboribus obsto , nec me sollicitae taedia lucis habent , gratia , Musa , tibi : nam tu solacia praebes , tu curae requies , tu medicina uenis . 
Tu dux et comes es , tu nos abducis ab Histro , in medioque mihi das Helicone locum ; tu mihi , quod rarum est , uiuo sublime dedisti nomen , ab exequiis quod dare fama solet . 
Nec , qui detractat praesentia , Liuor iniquo ullum de nostris dente momordit opus . 
Nam tulerint magnos cum saecula nostra poetas , non fuit ingenio fama maligna meo , cumque ego praeponam multos mihi , non minor illis dicor et in toto plurimus orbe legor . 
Si quid habent igitur uatum praesagia ueri , protinus ut moriar , non ero , terra , tuus . 
Siue fauore tuli , siue hanc ego carmine famam , iure tibi grates , candide lector ago . 
