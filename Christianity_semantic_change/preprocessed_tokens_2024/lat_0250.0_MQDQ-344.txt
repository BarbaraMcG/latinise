Dea sancta Tellus , rerum naturae parens , quae cuncta generas et regeneras sidus , quae sola praestas gentibus uitalia , caeli ac maris diua arbitra rerumque omnium , per quam silet natura et somnos capit itemque lucem reparas et noctem fugas : tu Ditis umbras tegis et inmensum chaos ventosque et imbres tempestatesque contines et , cum libet , dimittis et misces freta fugasque solem et procellas concitas itemque , cum uis , hilarem promittis diem . 
tu alimenta uitae tribuis perpetua fide et , cum recesserit anima , in te refugimus . 
ita , quidquid tribuis , in te cuncta recidunt . 
merito uocaris Magna tu Mater deum , pietate quia uicisti diuum numina . 
tu es illa uere gentium et diuum parens , sine qua nil maturatur nec nasci potest . 
tu es Magna , tuque diuum regina es dea . 
te , diua , adoro tuumque ego numen inuoco , facilisque praestes hoc mihi quod te rogo , referamque , diua , gratiam [ tibi ] merita fide ; exaudi , quaeso , et faue coeptis meis ; hoc quod peto a te , diua mihi praesta uolens : herbas , quascumque generat maiestas tua salutis causa et tribuis cunctis gentibus , hanc nunc mihi permittas medicinam tuam . 
veni ad me , diva , cum tuis virtutibus , quodque ex his fecero , habeat euentum bonum . 
cuique easdem dedero quique easdem a me acceperit sanos eos praestes . 
denique nunc , diua , hoc mihi maiestas praestet tua quod te supplex rogo . 
