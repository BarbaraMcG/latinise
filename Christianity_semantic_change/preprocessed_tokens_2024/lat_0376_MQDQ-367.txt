Ales diei nuntius Lucem propinquam praecinit , Nos excitator mentium Iam Christus ad uitam uocat . 
" Auferte " clamat " lectulos Aegros soporos desides , Castique recti ac sobrii Vigilate ; iam sum proximus . 
" Post solis ortum fulgidi Serum est cubile spernere , Ni parte noctis addita Tempus labori adieceris . 
Vox ista , qua strepunt aues Stantes sub ipso culmine Paulo ante quam lux emicet , Nostri figura est iudicis . 
Tectos tenebris horridis Stratisque opertos segnibus Suadet quietem linquere Iam iamque uenturo die , Vt , cum coruscis flatibus Aurora caelum sparserit , Omnes labore exercitos Confirmet ad spem luminis . 
Hic somnus ad tempus datus Est forma mortis perpetis ; Peccata , ceu nox horrida , Cogunt iacere ac stertere . 
Sed uox ab alto culmine Christi docentis praemonet Adesse iam lucem prope , Ne mens sopori seruiat , Ne somnus usque ad terminos Vitae socordis opprimat Pectus sepultum crimine Et lucis oblitum suae . 
Ferunt uagantes daemonas , Laetos tenebris noctium , Gallo canente exterritos Sparsim timere et cedere . 
Inuisa nam uicinitas Lucis salutis numinis Rupto tenebrarum situ Noctis fugat satellites . 
Hoc esse signum praescii Norunt repromissae spei , Qua nos soporis liberi Speramus aduentum dei . 
Quae uis sit huius alitis Saluator ostendit Petro Ter antequam gallus canat Sese negandum praedicans . 
Fit namque peccatum prius Quam praeco lucis proximae Illustret humanum genus Finemque peccandi ferat . 
Fleuit negator denique Ex ore prolapsum nefas , Cum mens maneret innocens Animusque seruaret fidem . 
Nec tale quidquam postea Linguae locutus lubrico est Cantuque galli cognito Peccare iustus destitit . 
Inde est quod omnes credimus Illo quietis tempore Quo gallus exultans canit Christum redisse ex inferis . 
Tunc mortis oppressus uigor , Tunc lex subacta est tartari , Tunc uis diei fortior Noctem coegit cedere . 
Iam iam quiescant improba , Iam culpa furua obdormiat , Iam noxa letalis suum Perpessa somnum marceat . 
Vigil uicissim spiritus , Quodcumque restat temporis Dum meta noctis clauditur , Stans ac laborans excubet . 
Hisum ciamus uocibus Flentes precantes sobrii ; Intenta supplicatio Dormire cor mundum uetat . 
Sat conuolutis artubus Sensum profunda obliuio Pressit grauauit obruit Vanis uagantem somniis . 
Sunt nempe falsa et friuola Quae mundiali gloria Ceu dormientes egimus ; Vigilemus , hic est ueritas . 
Aurum uoluptas gaudium Opes honores prospera Quaecumque nos inflant mala , Fit mane , nil sunt omnia . 
Tu , Christe , somnum dissice , Tu rumpe noctis uincula , Tu solue peccatum uetus Nouumque lumen ingere . 
Nox et tenebrae et nubila , Confusa mundi et turbida , Lux intrat , albescit polus , Christus uenit , discedite ! 
Caligo terrae scinditur Percussa solis spiculo Rebusque iam color redit Vultu nitentis sideris . 
Sic nostra mox obscuritas fraudisque pectus conscium Ruptis retectum nubibus Regnante pallescet deo . 
Tunc non licebit claudere Quod quisque fuscum cogitat , Sed mane clarescent nouo Secreta mentis prodita . 
Fur ante lucem squalido Inpune peccat tempore , Sed lux dolis contraria Latere furtum non sinit . 
Versuta fraus et callida Amat tenebris obtegi , Aptamque noctem turpibus Adulter occultus fouet . 
Sol ecce surgit igneus ; Piget pudescit paenitet Nec teste quisquam lumine Peccare constanter potest . 
Quis mane sumptis nequiter Non erubescit poculis , Cum fit libido temperans Castumque nugator sapit ? 
Nunc nunc seuerum uiuitur , Nunc nemo temptat ludicrum , Inepta nunc omnes sua Vultu colorant serio . 
Haec hora cunctis utilis Qua quisque quod studet gerat , Miles togatus nauita Opifex arator institor . 
Illum forensis gloria , Hunc triste raptat classicum , Mercator hinc ac rusticus Auara suspirant lucra . 
At nos lucelli ac faenoris Fandique prorsus nescii Nec arte fortes bellica Te , Christe , solum nouimus . 
Te mente pura et simplici , Te uoce , te cantu pio Rogare curuato genu Flendo et canendo discimus . 
His nos lucramur quaestibus , Hac arte tantum uiuimus , Haec inchoamus munera , Cum sol resurgens emicat . 
Intende nostris sensibus Vitamque totam dispice ; Sunt multa fucis inlita Quae luce purgentur tua . 
Durare nos tales iube Quales remotis sordibus Nitere pridem iusseras Iordane tinctos flumine . 
Quodcumque nox mundi dehinc Infecit atris nubibus , Tu , rex , Eoi sideris Vultu sereno illumina , Tu , sancte , qui taetram picem Candore tinguis lacteo Ebenoque crystallum facis Delicta tergens liuida . 
Sub nocte Iacob caerula , Luctator audax angeli , Eo usque dum lux surgeret Sudauit inpar proelium . 
Sed cum iubar claresceret , Lapsante claudus poplite Femurque uictus debile Culpae uigorem perdidit . 
Nutabat inguen saucium , Quae corporis pars uilior Longeque sub cordis loco Diram fouet libidinem . 
Hae nos docent imagines Hominem tenebris obsitum , Si forte non cedat deo , Vires rebelles perdere . 
Erit tamen beatior , Intemperans membrum cui Luctando claudum et tabidum Dies oborta inuenerit . 
Tandem facessat caecitas , Quae nosmet in praeceps diu Lapsos sinistris gressibus Errore traxit deuio . 
Haec lux serenum conferat Purosque nos praestet sibi ; Nihil loquamur subdolum , Voluamus obscurum nihil . 
Sic tota decurrat dies , Ne lingua mendax , ne manus Oculiue peccent lubrici , Ne noxa corpus inquinet . 
Speculator adstat desuper , Qui nos diebus omnibus Actusque nostros prospicit A luce prima in uesperum . 
Hic testis , hic est arbiter , Hic intuetur , quidquid est Humana quod mens concipit ; Hunc nemo fallit iudicem . 
O crucifer bone , lucisator , Omniparens , pie , uerbigena , Edite corpore uirgineo , Sed prius in genitore potens , Astra solum mare quam fierent ! 
Huc nitido , precor , intuitu Flecte salutiferam faciem Fronte serenus et inradia , Nominis ut sub honore tui Has epulas liceat capere . 
Te sine dulce nihil , domine , Nec iuuat ore quid adpetere , Pocula ni prius atque cibos , Christe , tuus fauor inbuerit Omnia sanctificante fide . 
Fercula nostra deum sapiant , Christus et influat in pateras , Seria ludicra uerba iocos , Denique quod sumus aut agimus , Trina superne regat pietas . 
Hic mihi nulla rosae spolia , Nullus aromate flagrat odor , Sed liquor influit ambrosius Nectareamque fidem redolet Fusus ab usque patris gremio . 
Sperne , camena , leues hederas , Cingere tempora quis solita es , Sertaque mystica dactylico Texere docta liga strofio Laude dei redimita comas . 
Quod generosa potest anima , Lucis et aetheris indigena , Soluere dignius obsequium , Quam data munera si recinat Artificem modulata suum ? 
Ipse homini quia cuncta dedit , Quae capimus dominante manu , Quae polus aut humus aut pelagus Aere gurgite rure creant Haec mihi subdidit et sibi me . 
Callidus inlaqueat uolucres Aut pedicis dolus aut maculis , Inlita glutine corticeo Vimina plumigeram seriem Impediunt et abire uetant . 
Ecce per aequora fluctiuagos Texta greges sinuosa trahunt , Piscis item sequitur calamum Raptus acumine uulnifico , Credula saucius ora cibo . 
Fundit opes ager ingenuas Diues aristiferae segetis , Hic ubi uitea pampineo Bracchia palmite luxuriant , Pacis alumna ubi baca uiret . 
Haec opulentia christicolis Seruit et omnia subpeditat ; Absit enim procul illa famis , Caedibus ut pecudum libeat Sanguineas lacerare dapes . 
Sint fera gentibus indomitis Prandia de nece quadrupedum , Nos holeris coma , nos siliqua Feta legumine multimodo Pauerit innocuis epulis . 
Spumea mulctra gerunt niueos Vbere de gemino latices Perque coagula densa liquor In solidum coit et fragili Ac tenerum premitur calatho . 
Mella recens mihi Cecropia Nectare sudat olente fauus ; Haec opifex apis aerio Rore liquat tenuique thymo Nexilis inscia conubii . 
Hinc quoque pomiferi nemoris Munera mitia proueniunt ; Arbor onus tremefacta suum Deciduo grauis imbre pluit Puniceosque iacit cumulos . 
Quae ueterum tuba quaeue lyra Flatibus inclyta uel fidibus Diuitis omnipotentis opus Quaeque fruenda patent homini Laudibus aequiperare queat ? 
Te , pater optime , mane nouo , Solis et orbita cum media est , Te quoque luce sub occidua , Sumere cum monet hora cibum , Nostra , deus , canet harmonia . 
Quod calet halitus interior , Corde quod abdita uena tremit , Pulsat et incita quod resonam Lingua sub ore latens caueam , Laus superi patris esto mihi . 
Nos igitur tua , sancte , manus Caespite composuit madido Effigiem meditata suam , Vtque foret rata materies , Ore animam dedit ex proprio . 
Tunc per amoena uirecta iubet Frondicomis habitare locis , Ver ubi perpetuum redolet Prataque multicolora latex Quadrifluo celer amne rigat . 
" Haec tibi nunc famulentur " ait " Vsibus omnia dedo tuis , Sed tamen aspera mortifero Stipite carpere poma ueto Qui medio uiret in nemore " . 
Hic draco perfidus indocile Virginis inlicit ingenium Vt socium malesuada uirum Mandere cogeret ex uetitis Ipsa pari peritura modo . 
Corpora mutua ( nosse nefas ) Post epulas inoperta uident , Lubricus error et erubuit ; Tegmina suta parant foliis Dedecus ut pudor occuleret . 
Conscia culpa deum pauitans Sede pia procul exigitur ; Innuba femina quae fuerat Coniugis excipit imperium Foedera tristia iussa pati . 
Auctor et ipse doli coluber Plectitur inprobus , ut mulier Colla trilinguia calce terat ; Sic coluber muliebre solum Suspicit atque uirum mulier . 
His ducibus uitiosa dehinc Posteritas ruit in facinus , Dumque rudes imitatur auos Fasque nefasque simul glomerans Impia crimina morte luit . 
Ecce uenit noua progenies , Aethere proditus alter homo Non luteus uelut ille prius , Sed deus ipse gerens hominem Corporeisque carens uitiis . 
Fit caro uiuida sermo patris , Numine quam rutilante grauis Non thalamo neque iure tori Nec genialibus inlecebris Intemerata puella parit . 
Hoc odium uetus illud erat , Hoc erat aspidis atque hominis Digladiabile discidium , Quod modo cernua femineis Vipera proteritur pedibus . 
Edere namque deum merita Omnia uirgo uenena domat , Tractibus anguis inexplicitis Virus inerme piger reuomit Gramine concolor in uiridi . 
Quae feritas modo non trepidat Territa de grege candidulo ? 
Impauidas lupus inter oues Tristis obambulat et rabidum Sanguinis inmemor os cohibet . 
Agnus enim uice mirifica Ecce leonibus imperitat , Exagitansque truces aquilas Per uaga nubila perque notos Sidere lapsa columba fugat . 
Tu mihi , Christe , columba potens , Sanguine pasta cui cedit auis Tu niueus per ouile tuum Agnus hiare lupum prohibes Subiuga tigridis ora premens . 
Da , locuples deus , hoc famulis Rite precantibus , ut tenui Membra cibo recreata leuent Neu piger inmodicis dapibus Viscera tenta grauet stomachus . 
Haustus amarus abesto procul , Ne libeat tetigisse manu Exitiale quid aut uetitum ; Gustus et ipse modum teneat , Sospitet ut iecur incolume . 
Sit satis anguibus horrificis , Liba quod inpia corporibus A ! 
miseram peperere necem ; Sufficiat semel ob facinus Plasma dei potuisse mori . 
Oris opus , uigor igneolus Non moritur , quia flante deo Compositus superoque fluens De solio patris artificis Vim liquidae rationis habet . 
Viscera mortua quin etiam Post obitum reparare datur Eque suis iterum tumulis Prisca renascitur effigies Puluereo coeunte situ . 
Credo equidem ( neque uana fides ) Corpora uiuere more animae ; Nam modo corporeum memini De Flegetonte gradu facili Ad superos remeasse deum . 
Spes eadem mea membra manet , Quae redolentia funereo Iussa quiescere sarcofago Dux parili rediuiuus humo Ignea Christus ad astra uocat . 
Pastis uisceribus ciboque sumpto Quem lex corporis inbecilla poscit , Laudem lingua deo patri rependat , Patri qui Cherubin sedile sacrum Nec non et Seraphin suum supremo Subnixus solio tenet regitque . 
Hic est quem Sabaoth deum uocamus ; Expers principii carensque fine , Rerum conditor et repertor orbis , Fons uitae liquida fluens ab arce Infusor fidei , sator pudoris , Mortis perdomitor , salutis auctor . 
Omnes quod sumus aut uigemus , inde est . 
Regnat spiritus ille sempiternus A Christo simul et parente missus . 
Intrat pectora candidus pudica , Quae templi uice consecrata rident Postquam conbiberint deum medullis . 
Sed si quid uitii doliue nasci Inter uiscera iam dicata sensit , Ceu spurcum refugit celer sacellum . 
Taetrum flagrat enim uapore crasso Horror conscius aestuante culpa Offensumque bonum niger repellit . 
Nec solus pudor innocensue uotum Templum constituunt perenne Christo In cordis medii sinu ac recessu , Sed ne crapula ferueat cauendum est , Quae sedem fidei cibis refertam Vsque ad congeriem coartet intus . 
Parcis uictibus expedita corda Infusum melius deum receptant ; Hic pastus animae est saporque uerus . 
Sed nos tu gemino fouens paratu Artus atque animas utroque pastu Confirmas , pater , ac uigore conples . 
Sic olim tua praecluens potestas Inter raucisonos situm leones Inlapsis dapibus uirum refouit . 
Illum fusile numen execrantem Et curuare caput sub expolita Aeris materia nefas putantem Plebs dirae Babylonis ac tyrannus Morti subdiderant , feris dicarant Saeuis protinus haustibus uorandum . 
O semper pietas fidesque tuta ! 
Lambunt indomiti uirum leones Intactumque dei tremunt alumnum . 
Astant comminus et iubas reponunt , Mansuescit rabies fameque blanda Praedam rictibus ambit incruentis . 
Sed cum tenderet ad superna palmas Expertumque sibi deum rogaret Clausus iugiter indigensque uictus , Iussus nuntius aduolare terris , Qui pastum famulo daret probato , Raptim desilit obsequente mundo . 
Cernit forte procul dapes inemptas , Quas messoribus Ambacum profeta Agresti bonus exhibebat arte . 
Huius caesarie manu prehensa Plenis , sicut erat , grauem canistris Suspensum rapit et uehit per auras . 
Tum raptus simul ipse prandiumque Sensim labitur in lacum leonum Et quas tunc epulas gerebat offert : " Sumas laetus " ait " libensque carpas Quae summus pater angelusque Christi Mittunt liba tibi sub hoc periclo " . 
His sumptis Danielus excitauit In caelum faciem ciboque fortis " Amen " reddidit , " alleluia " dixit . 
Sic nos muneribus tuis refecti , Largitor deus omnium bonorum , Grates reddimus et sacramus hymnos . 
Tu nos tristifico uelut tyranno Mundi scilicet inpotentis actu Conclusos regis et feram repellis Quae circumfremit ac uorare temptat Insanos acuens furore dentes , Cur te , summe deus , precemur unum . 
Vexamur , premimur , malis rotamur ; Oderunt lacerant trahunt lacessunt ; Iuncta est suppliciis fides iniquis . 
Nec defit tamen anxiis medella ; Nam languente truci leonis ira Inlapsae superingeruntur escae . 
Quas si quis sitienter hauriendo Non gustu tenui sed ore pleno Internis uelit inplicare uenis , Hic sancto satiatus ex profeta Iustorum capiet cibos uirorum Qui fructum domino metunt perenni . 
Nil est dulcius ac magis saporum , Nil quod plus hominem iuuare possit Quam uatis pia praecinentis orsa . 
His sumptis licet insolens potestas Prauum iudicet inrogetque mortem , Inpasti licet inruant leones , Nos semper dominum patrem fatentes In te , Christe deus , loquemur unum Constanterque tuam crucem feremus . 
Inuentor rutili , dux bone , luminis , Qui certis uicibus tempora diuidis , Merso sole chaos ingruit horridum , Lucem redde tuis , Christe , fidelibus ! 
Quamuis innumero sidere regiam Lunarique polum lampade pinxeris , Incussu silicis lumina nos tamen Monstras saxigeno semine quaerere , Ne nesciret homo spem sibi luminis In Christi solido corpore conditam , Qui dici stabilem se uoluit petram , Nostris igniculis unde genus uenit . 
Pinguis quos olei rore madentibus Lychnis aut facibus pascimus aridis , Quin et fila fauis scirpea floreis Presso melle prius conlita fingimus . 
Viuax flamma uiget , seu caua testula Sucum linteolo suggerit ebrio , Seu pinus piceam fert alimoniam , Seu ceram teretem stuppa calens bibit . 
Nectar de liquido uertice feruidum Guttatim lacrimis stillat olentibus , Ambustum quoniam uis facit ignea Imbrem de madido flere cacumine . 
Splendent ergo tuis muneribus , pater , Flammis nobilibus scilicet atria Absentemque diem lux agit aemula , Quam nox cum lacero uicta fugit peplo . 
Sed quis non rapidi luminis arduam Manantemque deo cernat originem ? 
Moses nempe deum spinifero in rubo Vidit conspicuo lumine flammeum . 
Felix qui meruit sentibus in sacris Caelestis solii uisere principem , Iussus nexa pedum uincula soluere Ne sanctum inuolucris pollueret locum . 
Hunc ignem populus sanguinis inclyti , Maiorum meritis tutus et inpotens , Suetus sub dominis uiuere barbaris Iam liber sequitur longa per auia . 
Qua gressum tulerant castraque caerulae Noctis per medium concita mouerant , Plebem peruigilem fulgore praeuio Ducebat radius sole micantior . 
Sed rex Niliaci litoris inuido Feruens felle iubet praeualidam manum In bellum rapidis ire cohortibus Ferratasque acies clangere classicum . 
Sumunt arma uiri seque minacibus Accingunt gladiis , triste canit tuba ; Hic fidit iaculis , ille uolantia Praefigit calamis spicula Gnosiis . 
Densetur cuneis turba pedestribus , Currus pars et equos et uolucres rotas Conscendunt celeres signaque bellica Praetendunt tumidis clara draconibus . 
Hic iam seruitii nescia pristini Gens Pelusiacis usta uaporibus Tandem purpurei gurgitis hospita Rubris litoribus fessa resederat . 
Hostis dirus adest cum duce perfido , Infert et ualidis proelia uiribus ; Moses porro suos in mare praecipit Constans intrepidis tendere gressibus . 
Praebent rupta locum stagna uiantibus , Riparum in faciem peruia sistitur Circumstans uitreis unda liquoribus , Dum plebs sub bifido permeat aequore . 
Pubes quin etiam decolor asperis Inritata odiis rege sub inpio Hebraeum sitiens fundere sanguinem Audet se pelago credere concauo . 
Ibant praecipiti turbine percita Fluctus per medios agmina regia , Sed confusa dehinc unda reuoluitur In semet reuolans gurgite confluo . 
Currus tunc et equos telaque naufraga Ipsos et proceres et uaga corpora Nigrorum uideas nare satellitum , Arcis iustitium triste tyrannicae . 
Quae tandem poterit lingua retexere Laudes , Christe , tuas ? 
qui domitam Pharon Plagis multimodis cedere praesuli Cogis iustitiae uindice dextera . 
Qui pontum rabidis aestibus inuium Persultare uetas , ut refluo in salo Securus pateat te duce transitus Et mox unda rapax ut uoret inpios . 
Cui ieiuna eremi saxa loquacibus Exundant scatebris , et latices nouos Fundit scissa silex , quae sitientibus Dat potum populis axe sub igneo . 
Instar fellis aqua tristifico in lacu Fit ligni uenia mel uelut Atticum ; Lignum est quo sapiunt aspera dulcius , Nam praefixa cruci spes hominum uiget . 
Inplet castra cibus tunc quoque ninguidus Inlabens gelida grandine densius ; His mensas epulis hac dape construunt Quam dat sidereo Christus ab aethere . 
Nec non imbrifero uentus anhelitu Crassa nube leues inuehit alites , Quae , difflata in humum cum semel agmina Fluxerunt , reduci non reuolant fuga . 
Haec olim patribus praemia contulit Insignis pietas numinis unici , Cuius subsidio nos quoque uescimur Pascentes dapibus pectora mysticis . 
Fessos ille uocat per freta saeculi Discissis populum turbinibus regens Iactatasque animas mille laboribus Iustorum in patriam scandere praecipit . 
Illic purpureis tecta rosariis Omnis flagrat humus caltaque pinguia Et molles uiolas et tenues crocos Fundit fonticulis uda fugacibus . 
Illic et gracili balsama surculo Desudata fluunt raraque cinnama Spirant et folium fonte quod abdito Praelambens fluuius portat in exitum . 
Felices animae prata per herbida Concentu pariles suaue sonantibus Hymnorum modulis dulce canunt melos Calcant et pedibus lilia candidis . 
Sunt et spiritibus saepe nocentibus Poenarum celebres sub Styge feriae Illa nocte sacer qua rediit deus Stagnis ad superos ex Acherunticis , Non sicut tenebras de face fulgida Surgens oceano lucifer inbuit , Sed terris domini de cruce tristibus Maior sole nouum restituens diem . 
Marcent suppliciis tartara mitibus Exultatque sui carceris otio Vmbrarum populus liber ab ignibus Nec feruent solito flumina sulpure . 
Nos festis trahimus per pia gaudia Noctem conciliis uotaque prospera Certatim uigili congerimus prece Extructoque agimus liba sacrario . 
Pendent mobilibus lumina funibus , Quae suffixa micant per laquearia , Et de languidulis fota natatibus Lucem perspicuo flamma iacit uitro . 
Credas stelligeram desuper aream Ornatam geminis stare trionibus Et , qua bosforeum temo regit iugum , Passim purpureos spargier hesperos . 
O res digna , deus , quam tibi roscidae Noctis principio grex tuus offerat , Lucem qua tribuis nil pretiosius , Lucem qua reliqua praemia cernimus ! 
Tu lux uera oculis , lux quoque sensibus , Intus tu speculum , tu speculum foris ; Lumen quod famulans offero suscipe Tinctum pacifici chrismatis unguine , Per Christum genitum , summe pater , tuum , In quo uisibilis stat tibi gloria , Qui noster dominus , qui tuus unicus Spirat de patrio corde paraclitum . 
Per quem splendor honor laus sapientia Maiestas bonitas et pietas tua Regnum continuat numine triplici Texens perpetuis saecula saeculis . 
Ades , pater supreme , Quem nemo uidit umquam , Patrisque sermo Christe Et spiritus benigne ! 
O trinitatis huius verbis ac potestas una , Deus ex deo perennis , Deus ex utroque missus ! 
Fluxit labor diei , Redit et quietis hora , Blandus sopor uicissim Fessos relaxat artus . 
Mens aestuans procellis Curisque sauciata Totis bibit medullis Obliuiale poclum . 
Serpit per omne corpus Lethea uis nec ullum Miseris doloris aegri Patitur manere sensum . 
Lex haec data est caducis Deo iubente membris , Vt temperet laborem Medicabilis uoluptas . 
Sed dum pererrat omnes Quies amica uenas Pectusque feriatum Placat rigante somno , Liber uagat per auras Rapido uigore sensus Variasque per figuras Quae sunt operta cernit , Quia mens soluta curis , Cui est origo caelum Purusque fons ab aetra , Iners iacere nescit . 
Imitata multiformes Facies sibi ipsa fingit , Per quas repente currens Tenui fruatur actu . 
Sed sensa somniantum Dispar fatigat horror . 
Nunc splendor intererrat , Qui dat futura nosse ; Plerumque dissipatis Mendax imago ueris Animos pauore maestos Ambage fallit atra . 
Quem rara culpa morum Non polluit frequenter , Hunc lux serena uibrans Res edocet latentes ; At qui coinquinatum , Vitiis cor inpiauit , Lusus pauore multo Species uidet tremendas . 
Hoc patriarcha noster Sub carceris catena Geminis simul ministris Interpres adprobauit . 
Quorum regressus unus Dat poculum tyranno , Ast alterum rapaces Fixum uorant uolucres . 
Ipsum deinde regem Perplexa somniantem Monuit famem futuram Clausis cauere aceruis . 
Mox praesul ac tetrarches Regnum per omne iussus Sociam tenere uirgam Dominae resedit aulae . 
O quam profunda iustis Arcana per soporem Aperit tuenda Christus , Quam clara , quam tacenda ! 
Euangelista summi Fidissimus magistri Signata quae latebant Nebulis uidet remotis Ipsum tonantis agnum De caede purpurantem , Qui conscium futuri Librum resignat unus . 
Huius manum potentem Gladius perarmat anceps Et fulgurans utrimque Duplicem minatur ictum . 
Quaesitor ille solus Animaeque corporisque Ensisque bis timendus Prima ac secunda mors est . 
Idem tamen benignus Vltor retundit iram Paucosque non piorum Patitur perire in aeuum . 
Huic inclytus perenne Tribuit pater tribunal , Hunc obtinere iussit Nomen supra omne nomen . 
Hic praepotens cruenti Extinctor Antichristi , Qui de furente monstro Pulchrum refert tropaeum . 
Quam bestiam capacem Populosque deuorantem , Quam sanguinis Carybdem Iohannis execratur . 
Hanc nempe quae sacratum Praeferre nomen ausa Imam petit gehennam Christo perempta uero . 
Tali sopore iustus Mentem relaxat heros , Vt spiritu sagaci Caelum peragret omne . 
Nos nil meremur horum , Quos creber inplet error , Concreta quos malarum Vitiat cupido rerum . 
Sat est quiete dulci Fessum fouere corpus ; Sat , si nihil sinistrum Vanae minentur umbrae . 
Cultor dei , memento Te fontis et lauacri Rorem subisse sanctum , Te chrismate innotatum . 
Fac , cum uocante somno Castum petis cubile , Frontem locumque cordis Crucis figura signet . 
Crux pellit omne crimen , Fugiunt crucem tenebrae , Tali dicata signo Mens fluctuare nescit . 
Procul , o procul uagantum Portenta somniorum ! 
Procul esto peruicaci Praestigiator astu ! 
O tortuose serpens , Qui mille per meandros Fraudesque flexuosas Agitas quieta corda , Discede , Christus hic est . 
Hic Christus est , liquesce ! 
Signum quod ipse nosti Damnat tuam cateruam . 
Corpus licet fatiscens Iaceat recline paulum , Christum tamen sub ipso Meditabimur sopore . 
O Nazarene , lux Bethlem , uerbum patris , Quem partus alui uirginalis protulit , Adesto castis , Christe , parsimoniis Festumque nostrum rex serenus aspice , Ieiuniorum dum litamus uictimam . 
Nil hoc profecto purius mysterio , Quo fibra cordis expiatur uiuidi , Intemperata quo domantur uiscera , Aruina putrem ne resudans crapulam Obstrangulatae mentis ingenium premat . 
Hinc subiugatur luxus et turpis gula , Vini atque somni degener socordia , Libido sordens , inuerecundus lepos ; Variaeque pestes languidorum sensuum Parcam subactae disciplinam sentiunt . 
Nam si licenter diffluens potu et cibo Ieiuna rite membra non coerceas , Sequitur frequenti marcida oblectamine Scintilla mentis ut tepescat nobilis Animusque pigris stertat ut praecordiis . 
Frenentur ergo corporum cupidines Detersa et intus emicet prudentia ; Sic excitato perspicax acumine Liberque flatu laxiore spiritus Rerum parentem rectius precabitur . 
Helia tali creuit obseruantia , Vetus sacerdos , ruris hospes aridi , Fragore ab omni quem remotum et segregem Spreuisse tradunt criminum frequentiam , Casto fruentem syrtium silentio . 
Sed mox in auras igneis iugalibus Curruque raptus euolauit praepete , Ne de propinquo sordium contagio Dirus quietum mundus adflaret uirum Olim probatis inclytum ieiuniis . 
Non ante caeli principem septemplicis Moses tremendi fidus interpres throni Potuit uidere , quam decem recursibus Quater uolutis sol peragrans sidera Omni carentem cerneret substantia . 
Victus precanti solus in lacrimis fuit ; Nam flendo pernox inrigatum puluerem Humi madentis ore pressit cernuo , Donec loquentis uoce perstrictus dei Expauit ignem non ferendum uisibus . 
Iohannis huius artis haud minus potens Dei perennis praecucurrit filium , Curuos uiarum qui retorsit tramites Et flexuosa corrigens dispendia Dedit sequendam calle recto lineam . 
Hanc obsequellam praeparabat nuntius Mox adfuturo construens iter deo , Cliuosa planis , confragosa ut lenibus Conuerterentur neue quidquam deuium Inlapsa terris inueniret ueritas . 
Non usitatis ortus hic natalibus ; Oblita lactis iam uieto in pectore Matris tetendit serus infans ubera Nec ante partu de senili effusus est Quam praedicaret uirginem plenam deo . 
Post in patentes ille solitudines Amictus hirtis bestiarum pellibus Saetisue tectus hispida et lanugine Secessit horrens inquinari ac pollui Contaminatis oppidorum moribus . 
Illic dicata parcus abstinentia Potum cibumque uir seuerae industriae In usque serum respuebat uesperum , Rarum locustis et fauorum agrestium Liquore pastum corpori suetus dare . 
Hortator ille primus et doctor nouae Fuit salutis , nam sacrato in flumine Veterum piatas lauit errorum notas , Sed tincta postquam membra defaecauerat , Caelo refulgens influebat spiritus . 
Hoc ex lauacro labe dempta criminum Ibant renati , non secus quam si rudis Auri recocta uena pulchrum splendeat , Micet metalli siue lux argentei Sudum polito praenitens purgamine . 
Referre prisci stemma nunc ieiunii Libet fideli proditum uolumine , Vt diruendae ciuitatis incolis Fulmen benigni mansuefactum Patris Pie repressis ignibus pepercerit . 
Gens insolenti praepotens iactantia Pollebat olim , quam fluentem nequiter Corrupta uulgo soluerat lasciuia , Et inde bruto contumax fastidio Cultum superni neglegebat numinis . 
Offensa tandem iugis indulgentiae Censura iustis excitatur motibus , Dextram perarmat romfeali incendio , Nimbos crepantes et fragosos turbines Vibrans tonantum nube flammarum quatit . 
Sed paenitendi dum datur diecula , Si forte uellent inprobam libidinem Veteresque nugas condomare ac frangere , Suspendit ictum terror exorabilis Paulumque dicta substitit sententia . 
Ionam profetam mitis ultor excitat Poenae inminentis iret ut praenuntius ; Sed nosset ille qui minacem iudicem Seruare malle quam ferire ac plectere , Tectam latenter uertit in Tharsos fugam . 
Celsam paratis pontibus scandit ratem , Vdo reuincta fune puppis soluitur . 
Itur per altum . 
Fit procellosum mare . 
Tum causa tanti quaeritur periculi , Sors in fugacem missa uatem decidit . 
Iussus perire solus e cunctis reus , Cuius uoluta crimen urna expresserat , Praeceps rotatur et profundo inmergitur . 
Exceptus inde beluinis faucibus Alui capacis uiuus hauritue specu . 
Transmissa raptim praeda cassos dentium Eludit ictus incruentam transuolans Inpune linguam , ne retentam mordicus Offam molares dissecarent uuidi ; Os omne transit et palatum praeterit . 
Ternis dierum ac noctium processibus Mansit ferino deuoratus gutture , Errabat illic per latebras uiscerum , Ventris meandros circumibat tortiles Anhelus extis intus aestuantibus . 
Intactus exim tertiae noctis uice Monstri uomentis pellitur singultibus , Qua murmuranti fine fluctus frangitur Salsosque candens spuma tundit pumices ; Ructatus exit seque seruatum stupet . 
In Nineuitas se coactus percito Gressu reflectit , quos ut increpauerat Pudenda censor inputans opprobria " Inpendet " inquit " ira summi uindicis Vrbemque flamma mox cremabit , credite ! 
" Apicem deinceps ardui montis petit Visurus inde conglobatum turbidae Fumum ruinae cladis et dirae struem Tectus flagellis multinodis germinis Nato et repente perfruens umbraculo . 
Sed maesta postquam ciuitas uulnus noui Hausit doloris , heu , supremum palpitat ; Cursant per ampla congregatim moenia Plebs et senatus , omnis aetas ciuium , Pallens iuuentus , heiulantes feminae . 
Placet frementem publicis ieiuniis Placare Christum ; mos edendi spernitur , Glaucos amictus induit monilibus Matrona demptis proque gemma et serico Crinem fluentem sordidus spargit cinis . 
Squalent recincta ueste pullati patres Saetasque plangens turba sumit textiles , Inpexa uillis uirgo bestialibus Nigrante uultum contegit uelamine , Iacens harenis et puer prouoluitur . 
Rex ipse Coos aestuantem murices Laenam reuulsa dissipabat fibula , Gemmas uirentes et lapillos sutiles Insigne frontis exuebat uinculum Turpi capillos inpeditus puluere Nullus bibendi , nemo uescendi memor , Ieiuna mensas pubis omnis liquerat , Quin et negato lacte uagientium Fletu madescunt paruulorum cunulae , Sucum papillae parca nutrix derogat . 
Greges et ipsos claudit armentalium Sollers uirorum cura , ne uagum pecus Contingat ore rorulenta gramina , Potum strepentis neue fontis hauriat ; Vacuis querellae personant praesepibus . 
Mollitus his et talibus breuem deus Iram refrenat temperans oraculum Prosper sinistrum ; prona nam clementia Haud difficulter supplicem mortalium Soluit reatum fitque fautrix flentium . 
Sed cur uetustae gentis exemplum loquor , Pridem caducis cum grauatus artubus Hisus dicato corde ieiunauerit , Praenuncupatus ore qui profetico Emmanuel est siue " nobiscum deus " ? 
Qui corpus istud molle naturaliter Captumque laxo sub uoluptatum iugo Virtutis arta lege fecit liberum , Emancipator seruientis plasmatis Regnantis ante uictor et cupidinis . 
Inhospitali namque secretus loco Quinis diebus octies labentibus Nullam ciborum uindicauit gratiam , Firmans salubri scilicet ieiunio Vas adpetendis inbecillum gaudiis . 
Miratus hostis posse limum tabidum Tantum laboris sustinere ac perpeti Explorat arte sciscitator callida Deusne membris sit receptus terreis , Sed increpata fraude post tergum ruit . 
Hoc nos sequamur quisque nunc pro uiribus Quod consecrati tu magister dogmatis Tuis dedisti , Christe , sectatoribus , Vt , cum uorandi uicerit libidinem , Late triumfet imperator spiritus . 
Hoc est quod atri liuor hostis inuidet , Mundi polique quod Gubernator probat , Altaris aram quod facit placabilem , Quod dormientis excitat cordis fidem , Quod limat aegram pectorum rubiginem . 
Perfusa non sic amne flamma extinguitur Nec sic calente sole tabescunt niues , Vt turbidarum scabra culparum seges Vanescit almo trita sub ieiunio , Si blanda semper misceatur largitas . 
Est quippe et illud grande uirtutis genus : Operire nudos , indigentes pascere , Opem benignam ferre supplicantibus , Vnam paremque sortis humanae uicem Inter potentes atque egenos ducere . 
Satis beatus quisque dextram porrigit Laudis rapacem , prodigam pecuniae , Cuius sinistra dulce factum nesciat . 
Illum perennes protinus conplent opes Ditatque fructus faenerantem centiplex . 
Christe , seruorum regimen tuorum , Mollibus qui nos moderans habenis Leniter frenas facilique saeptos Lege coerces , Ipse cum portans onus inpeditum Corporis duros tuleris labores , Maior exemplis famulos remisso Dogmate palpas . 
Nona submissum rotat hora solem , Partibus uixdum tribus euolutis Quarta deuexo superest in axe Portio lucis . 
Nos breuis uoti dape uindicata Soluimus festum fruimurque mensis Adfatim plenis , quibus inbuatur Prona uoluptas . 
Tantus aeterni fauor est magistri , Doctor indulgens ita nos amico Lactat hortatu , leuis obsequella ut Mulceat artus . 
Addit et ne quis uelit inuenusto Sordidus cultu lacerare frontem Sed decus uultus capitisque pexum Comat honorem . 
" Terge ieiunans " ait " omne corpus Neue subducto faciem rubore Luteus tinguat color aut notetur Pallor in ore . 
" Rectius laeto tegimus pudore Quidquid ad cultum patris exhibemus ; Cernit occultum deus et latentem Munere donat . 
Ille ouem morbo residem gregique Perditam sano , male dissipantem Vellus adfixis uepribus per hirtae Deuia siluae Inpiger pastor reuocat lupisque Gestat exclusis umeros grauatus , Inde purgatam reuehens aprico Reddit ouili . 
Reddit et pratis uiridique campo , Vibrat inpexis ubi nulla lappis Spina nec germen sudibus perarmat Carduus horrens , Sed frequens palmis nemus et reflexa Vernat herbarum coma , tum perennis Gurgitem uiuis uitreum fluentis Laurus obumbrat . 
Hisce pro donis tibi , fide pastor , Seruitus quaenam poterit rependi ? 
Nulla conpensant pretium salutis Vota precantum . 
Quamlibet spreto sine more pastu Sponte confectos tenuemus artus Teque contemptis epulis rogemus Nocte dieque , Vincitur semper minor obsequentum Cura nec munus genitoris aequat , Frangit et cratem luteam laboris Grandior usus . 
Ergo , ne limum fragilem solutae Deserant uires et aquosus albis Vmor in uenis dominetur aegrum Corpus eneruans , Laxus ac liber modus abstinendi Ponitur cunctis neque nos seuerus Terror inpellit ; sua quemque cogit Velle potestas . 
Sufficit , quidquid facias , uocato Numinis nutu prius inchoare , Siue tu mensam renuas cibumue Sumere temptes . 
Adnuit dexter deus et secundo Prosperat uultu , uelut hoc salubre Fidimus nobis fore quod dicatas Carpimus escas . 
Sit bonum , supplex precor , et medellam Conferat membris animumque pascat Sparsus in uenas cibus obsecrantum Christicolarum ! 
Da , puer , plectrum , choraeis ut canam fidelibus Dulce carmen et melodum , gesta Christi insignia . 
Hunc camena nostra solum pangat , hunc laudet lyra . 
Christus est , quem rex sacerdos adfuturum protinus Infulatus concinebat uoce corda et tympano , Spiritum caelo influentem per medullas hauriens . 
Facta nos et iam probata pangimus miracula , Testis est orbis nec ipsa terra quod uidit negat , Comminus deum docendis proditum mortalibus . 
Corde natus ex parentis ante mundi exordium , Alfa et cognominatus , ipse fons et clausula Omnium quae sunt fuerunt quaeque post futura sunt . 
Ipse iussit , et creata , dixit ipse , et facta sunt Terra caelum fossa ponti trina rerum machina , Quaeque in his uigent sub alto solis et lunae globo . 
Corporis formam caduci , membra morti obnoxia Induit , ne gens periret primoplasti ex germine , Merserat quam lex profundo noxialis tartaro . 
O beatus ortus ille , uirgo cum puerpera Edidit nostram salutem feta sancto spiritu Et puer redemptor orbis os sacratum protulit ! 
Psallat altitudo caeli , psallite omnes angeli , Quidquid est uirtutis usquam psallat in laudem dei , Nulla linguarum silescat , uox et omnis consonet . 
Ecce , quem uates uetustis concinebant saeculis , Quem profetarum fideles paginae spoponderant , Emicat promissus olim ; cuncta conlaudent eum ! 
Cantharis infusa lymfa fit Falernum nobile , Nuntiat uinum minister esse promptum ex hydria , Ipse rex sapore tinctis obstupescit poculis . 
" Membra morbis ulcerosa , uiscerum putredines Mando ut abluantur " inquit , fit ratum , quod iusserat . 
Turgidam cutem repurgant uulnerum piamina . 
Tu perennibus tenebris iam sepulta lumina Inlinis limo salubri sacri et oris nectare ; Mox apertis hac medella lux reducta est orbibus . 
Increpas uentum furentem quod procellis tristibus Vertat aequor fundo ab imo uexet et uagam ratem ; Ille iussis obsecundat , mitis unda sternitur . 
Extimum uestis sacratae furtim mulier attigit , Protinus salus secuta est ; ora pallor deserit , Sistitur riuus cruore qui fluebat perpeti . 
Exitu dulcis iuuentae raptum ephebum uiderat Orba quem mater supremis funerabat fletibus ; " Surge " dixit ; ille surgit , matri et adstans redditur . 
Sole iam quarto carentem , iam sepulcro absconditum Lazarum iubet uigere reddito spiramine Faetidum iecur reductus rursus intrat halitus . 
Ambulat per stagna ponti , summa calcat fluctuum Mobilis liquor profundi pendulam praestat uiam Nec fatiscit unda sanctis pressa sub uestigiis . 
Suetus antro bustuali sub catenis frendere Mentis inpos efferatis percitus furoribus Prosilit ruitque supplex , Christum adesse ut senserat . 
Pulsa pestis lubricorum milliformis daemonum Corripit gregis suilli sordida spurcamina Seque nigris mergit undis et pecus lymfaticum . 
Ferte qualis ter quaternis ferculorum fragmina ! 
Adfatim referta iam sunt adcubantum milia Fio quinque panibus peresis et gemellis piscibus . 
Tu cibus panisque noster , tu perennis suauitas ; Nescit esurire in aeuum qui tuam sumit dapem Nec lacunam uentris inplet , sed fouet uitalia . 
Clausus aurium meatus et sonorum nescius Purgat ad praecepta Christi crassa quaeque obstacula , Vocibus capax fruendis ac susurris peruius . 
Omnis aegritudo cedit , languor omnis pellitur , Lingua fatur quam ueterna uinxerant silentia , Gestat et suum per urbem laetus aeger lectulum . 
Quin et ipsum , ne salutis inferi expertes forent , Tartarum benignus intrat ; fracta cedit ianua , Vectibus cadit reuulsis cardo dissolubilis . 
Illa prompta ad inruentes , ad reuertentes tenax Obice extrorsum repulso porta reddit mortuos Lege uersa et limen atrum iam recalcandum patet . 
Sed deus dum luce fulua mortis antra inluminat , Dum stupentibus tenebris candidum praestat diem , Tristia squalentis aetrae palluerunt sidera . 
Sol refugit et lugubri sordidus ferrugine Igneum reliquit axem seque maerens abdidit ; Fertur horruisse mundus noctis aeternae chaos . 
Solue uocem , mens sonora , solue linguam mobilem , Dic tropaeum passionis , dic triumfalem crucem , Pange uexillum notatis quod refulget frontibus . 
O nouum caede stupenda uulneris miraculum ! 
Hinc cruoris fluxit unda , lymfa parte ex altera ; Lymfa nempe dat lauacrum , tum corona ex sanguine est . 
Vidit anguis immolatum corporis sacri hostiam , Vidit et fellis perusti mox uenenum perdidit Saucius dolore multo , colla fractus sibila . 
Quid tibi , profane serpens , profuit rebus nouis Plasma primum perculisse uersipelli hortamine ? 
Diluit culpam recepto forma mortalis deo . 
Ad breuem se mortis usum dux salutis dedidit , Mortuos olim sepultos ut redire insuesceret Dissolutis pristinorum uinculis peccaminum . 
Tunc patres sanctique multi conditorem praeuium Iam reuertentem secuti tertio demum die Carnis indumenta sumunt eque bustis prodeunt . 
Cerneres coire membra de fauillis aridis , Frigidum uenis resumptis puluerem tepescere , Ossa neruos et medullas glutino cutis tegi . 
Post , ut occasum resoluit uitae et hominem reddidit , Arduum tribunal alti uictor ascendit patris Inclytam caelo reportans passionis gloriam . 
Macte iudex mortuorum , macte rex uiuentium , Dexter in parentis arce qui cluis uirtutibus , Omnium uenturus inde iustus ultor criminum ! 
Te senes et te iuuentus , paruulorum te chorus , Turba matrum uirginumque , simplices puellulae Voce concordes pudicis perstrepant concentibus . 
Fluminum lapsus et undae litorum crepidines , Imber aestus nix pruina , silua et aura , nox dies Omnibus te concelebrent saeculorum saeculis ! 
Deus , ignee fons animarum , Duo qui socians elementa , Viuum simul ac moribundum , Hominem , pater , effigiasti , Tua sunt , tua , rector , utraque , Tibi copula iungitur horum , Tibi dum uegetata cohaerent , Et spiritus et caro seruit . 
Resoluta sed ista seorsum Proprios revocantur in ortus : Petit halitus aera fervens , humus excipit arida corpus . 
Sic cuncta creata necesse est Obitum tolerare supremum , Ut semina dissociata Sibi sumat origo resorbens . 
Hanc tu , deus optime , mortem Famulis abolere paratus , Iter inviolabile monstras , Quo perdita membra resurgant , Ut dum generosa caducis Ceu carcere clausa ligantur Pars illa potentior extet Quae germen ab aethere traxit . 
Si terrea forte voluntas Luteum sapit et grave captat , Animus quoque pondere victus Sequitur sua membra deorsum . 
At si generis memor ignis Contagia pigra recuset , Vehit hospita viscera se cum pariterque reportat ad astra . 
Nam quod requiescere corpus Vacuum sine mente uidemus , Spatium breue restat ut alti Repetat collegia sensus . 
Venient cito saecula cum iam Socius calor ossa reuisat Animataque sanguine uiuo Habitacula pristina gestet . 
Quae pigra cadauera pridem Tumulis putrefacta iacebant Volucres rapientur in auras Animas comitata priores . 
Hinc maxima cura sepulcris Inpenditur , hinc resolutos Honor ultimus accipit artus Et funeris ambitus ornat . 
Candore nitentia claro Praetendere lintea mos est , Aspersaque myrra Sabaeo Corpus medicamine seruat . 
Quidnam sibi saxa cauata , Quid pulchra uolunt monumenta , Nisi quod res creditur illis Non mortua sed data somno ? 
Hoc prouida christicolarum Pietas studet utpote credens Fore protinus omnia uiua Quae nunc gelidus sopor urget . 
Qui iacta cadauera passim Miserans tegit aggere terrae , Opus exhibet ille benignum Christo pius omnipotenti ; Quia lex eadem monet omnes Gemitum dare sorte sub una Cognataque funera nobis Aliena in morte dolere . 
Sancti sator ille Tobiae , Sacer ac uenerabilis heros Dapibus iam rite paratis Ius praetulit exequiarum . 
Iam stantibus ille ministris Cyathos et fercula liquit Studioque accinctus humandi Fleto dedit ossa sepulcro . 
Veniunt mox praemia caelo Pretiumque rependitur ingens , Nam lumina nescia solis Deus inlita felle serenat . 
Iam tunc docuit pater orbis Quam sit rationis egenis Mordax et amara medella Cum lux animum noua uexat . 
Docuit quoque non prius ullum Caelestia cernere regna Quam nocte et uulnere tristi Tolerauerit aspera mundi . 
Mors ipsa beatior inde est , Quod per cruciamina leti Via panditur ardua iustis Et ad astra doloribus itur . 
Sic corpora mortificata Redeunt melioribus annis , Nec post obitum recalescens Conpago fatiscere nouit . 
Haec quae modo pallida tabo Color albidus inficit ora Tunc flore uenustior omni Sanguis cute tinguet amoena . 
Iam nulla deinde senectus Frontis decus inuida carpet , Macies neque sicca lacertos Suco tenuabit adeso . 
Morbus quoque pestifer artus Qui nunc populatur anhelos Sua tunc tormenta resudans Luet inter uincula mille . 
Hunc eminus aere ab alto Victrix caro iamque perennis Cernet sine fine gementem Quos mouerat ipse dolores . 
Quid turba superstes inepta Clangens ululamina miscet ? 
Cur tam bene condita iura Luctu dolor arguit amens ? 
Iam maesta quiesce querella , Lacrimas supendite , matres ! 
Nullus sua pignera plangat , Mors haec reparatio uitae est . 
Sic semina sicca uirescunt Iam mortua iamque sepulta , Quae reddita caespite ab imo Veteres meditantur aristas . 
Nunc suscipe , terra , fouendum Gremioque hunc concipe molli ! 
Hominis tibi membra sequestro , Generosa et fragmina credo . 
Animae fuit haec domus olim cui nobilis ex patre fons est , Feruens habitauit in istis Sapientia principe Christo . 
Tu depositum tege corpus , Non inmemor ille requiret Sua munera fictor et auctor Propriique enigmata uultus . 
Veniant modo tempora iusta Cum spem deus inpleat omnem , Reddas patefacta necesse est Qualem tibi trado figuram . 
Non , si cariosa uetustas Dissoluerit ossa fauillis Fueritque cinisculus arens Minimi mensura pugilli , Nec , si uaga flamina et aurae Vacuum per inane uolantes Tulerint cum puluere neruos , Hominem periisse licebit . 
Sed dum resolubile corpus Reuocas , deus , atque reformas , Quanam regione iubebis Animam requiescere puram ? 
Gremio senis addita sancti Recubabit , ut est Eleazar , Quem floribus undique saeptum Diues procul aspicit ardens . 
Sequimur tua dicta , redemptor , Quibus atra e morte triumfans Tua per uestigia mandas Socium crucis ire latronem . 
Patet ecce fidelibus ampli Via lucida iam paradisi , Licet et nemus illud adire Homini quod ademerat anguis . 
Illic , precor , optime ductor , Famulam tibi praecipe mentem Genitali in sede sacrari , Quam liquerat exul et errans . 
Nos tecta fouebimus ossa Violis et fronde frequenti Titulumque et frigida saxa Liquido spargemus odore . 
Quid est quod artum circulum Sol iam recurrens deserit ? 
Christusne terris nascitur , Qui lucis auget tramitem ? 
Heu quam fugacem gratiam Festina uoluebat dies , Quam paene subductam facem Sensim recisa extinxerat . 
Caelum nitescat laetius , Gratetur et gaudens humus ; Scandit gradatim denuo Iubar priores lineas . 
Emerge , dulcis pusio , Quem mater edit castitas Parens et expers coniugis , Mediator et duplex genus ! 
Ex ore quamlibet patris Sis ortus et uerbo editus , Tamen paterno in pectore Sofia callebas prius . 
Quae prompta caelum condidit , Caelum diemque et cetera ; Virtute uerbi effecta sunt Haec cuncta ; nam Verbum Deus . 
Sed ordinatis saeculis Rerumque digesto statu Fundator ipse et artifex Permansit in patris sinu , Donec rotata annalium Transuoluerentur milia Atque ipse peccantem diu Dignatus orbem uiseret . 
Nam caeca uis mortalium Venerans inanes nenias Vel aera uel saxa algida Vel ligna credebat deum . 
Haec dum sequuntur perfidi , Praedonis in ius uenerant Et mancipatam fumido Vitam baratro inmerserant . 
Stragem sed istam non tulit Christus cadentum gentium , Inpune ne forsan sui Patris periret fabrica . 
Mortale corpus induit , Vt excitato corpore Mortis catenam frangeret Hominemque portaret patri . 
Hic ille natalis dies Quo te creator arduus Spirauit et limo indidit Sermone carnem glutinans . 
Sentisne , uirgo nobilis , Matura per fastidia Pudoris intactum decus Honore partus crescere ? 
O quanta rerum gaudia Aluus pudica continet , Ex qua nouellum saeculum Procedit et lux aurea ! 
Vagitus ille exordium Vernantis orbis prodidit ; Nam tunc renatus sordidum Mundus ueternum depulit . 
Sparsisse tellurem reor Rus omne densis floribus Ipsasque harenas Syrtium Flagrasse nardo et nectare . 
Te cuncta nascentem , puer , Sensere dura et barbara Victusque saxorum rigor Obduxit herbam cotibus . 
Iam mella de scopulis fluunt , Iam stillat ilex arido Sudans amomum stipite , Iam sunt myricis balsama . 
O sancta praesepis tui , Aeterne rex , cunabula Populisque per saeclum sacra , Mutis et ipsis credita ! 
Adorat haec brutum pecus , Indocta turba scilicet , Adorat excors natio , verbis cuius in pastu sita est . 
Sed cum fideli spiritu Concurrat ad praesepia Pagana gens et quadrupes Sapiatque quod brutum fuit , Negat patrum prosapia Perosa praesentem deum ; Credas uenenis ebriam Furiisue lymfatam rapi . 
Quid prona per scelus ruis ? 
Agnosce , si quidquam tibi Mentis resedit integrae , Ducem tuorum principum ! 
Hunc , quem latebra et obsetrix Et uirgo feta et cunulae Et inbecilla infantia Regem dederunt gentibus , Peccator intueberis Celsum coruscis nubibus Deiectus ipse et inritis Plangens reatum fletibus , Cum uasta signum bucina Terris cremandis miserit Et scissus axis cardinem Mundi ruentis soluerit . 
Insignis ipse et praeminens Meritis rependet congrua , His lucis usum perpetis , Illis gehennam et tartarum . 
Iudaea , tunc flumen crucis Experta , qui sit senties Quem , te furoris praesule , Mors hausit et mox reddidit . 
Quicumque Christum quaeritis Oculos in altum tollite ! 
Illic licebit uisere Signum perennis gloriae . 
Haec stella , quae solis rotam Vincit decore ac lumine , Venisse terris nuntiat Cum carne terrestri deum . 
Non illa seruit noctibus Secuta lunam menstruam , Sed sola caelum possidens Cursum dierum temperat . 
Arctoa quamuis sidera In se retortis motibus Obire nolint , at tamen Plerumque sub nimbis latent . 
Hoc sidus aeternum manet , Haec stella numquam mergitur Nec nubis occursu abdita Obumbrat obductam facem . 
Tristis cometa intercidat Et , si quod astrum Sirio Feruet uapore , iam dei Sub luce destructum cadat . 
En Persici ex orbis sinu Sol unde sumit ianuam , Cernunt periti interprete Regale uexillum magi . 
Quod ut refulsit , ceteri Cessere signorum globi Nec pulcher est ausus suam Conferre formam Lucifer . 
" Quis iste tantus " inquiunt " Regnator astris imperans , Quem sic tremunt caelestia , Cui lux et aetra inseruiunt ? 
" Inlustre quiddam cernimus , Quod nesciat finem pati , Sublime celsum interminum , Antiquius caelo et chao . 
" Hic ille rex est gentium Populique rex Iudaici Promissus Abrahae patri Eiusque in aeuum semini . 
" Aequanda nam stellis sua Cognouit olim germina Primus sator credentium , Nati inmolator unici . 
" Iam flos subit Dauiticus Radice Iessea editus Sceptrique per uirgam uirens Rerum cacumen occupat . 
" Exim sequuntur perciti Fixis in altum uultibus Qua stella sulcum traxerat Claramque signabat uiam . 
Sed uerticem pueri supra Signum pependit inminens Pronaque submissum face Caput sacratum prodidit . 
Videre quod postquam magi , Eoa promunt munera Stratique uotis offerunt Tus myrram et aurum regium . 
Agnosce clara insignia Virtutis ac regni tui , Puer o cui trinam pater Praedestinauit indolem . 
Regem deumque adnuntiant Thensaurus et flagrans odor Turis Sabaei , at myrreus Puluis sepulcrum praedocet . 
Hoc est sepulcrum quo deus , Dum corpus extingui sinit Atque id sepultum suscitat , Mortis refregit carcerem . 
O sola magnarum urbium Maior Bethlem , cui contigit Ducem salutis caelitus Incorporatum gignere ! 
Altrice te summo patri Heres creatur unicus , Homo ex tonantis spiritu Idemque sub membris deus . 
Hunc et profetis testibus Hisdemque signatoribus Testator et sator iubet Adire regnum et cernere , Regnum quod ambit omnia , Dia et marina et terrea A solis ortu ad exitum Et tartara et caelum supra . 
Audit tyrannus anxius Adesse regum principem , Qui nomen Istrahel regat Teneatque Dauid regiam . 
Exclamat amens nuntio : " Successor instat , pellimur . 
Satelles , i ferrum rape Perfunde cunas sanguine ! 
" Mas omnis infans occidat , Scrutare nutricum sinus Interque materna ubera Ensem cruentet pusio . 
" Suspecta per Bethlem mihi Puerperarum est omnium Fraus , ne qua furtim subtrahat Prolem uirilis indolis . 
" Transfigit ergo carnifex Mucrone districto furens Effusa nuper corpora Animasque rimatur nouas . 
Locum minutis artubus Vix interemptor inuenit Quo plaga descendat patens Iuguloque maior pugio est . 
O barbarum spectaculum ! 
Inlisa ceruix cautibus Spargit cerebrum lacteum Oculosque per uulnus uomit , Aut in profundum palpitans Mersatur infans gurgitem , Cui subter artis faucibus Singultat unda et halitus . 
Saluete flores martyrum Quos lucis ipso in limine Christi insecutor sustulit Ceu turbo nascentes rosas ! 
Vos prima Christi uictima , Grex inmolatorum tener , Aram ante ipsam simplices Palma et coronis luditis . 
Quo proficit tantum nefas , Quid crimen Herodem iuuat ? 
Vnus tot inter funera Inpune Christus tollitur . 
Inter coaeui sanguinis Fluenta solus integer ; Ferrum quod orbabat nurus Partus fefellit uirginis . 
Sic stulta Faraonis mali Edicta quondam fugerat Christi figuram praeferens Moses , receptor ciuium . 
Cautum et statutum ius erat Quo non liceret matribus , Cum pondus alui absoluerent Puerile pignus tollere . 
Mens obsetricis sedulae Pie in tyrannum contumax Ad spem potentis gloriae Furata seruat paruulum , Quem mox sacerdotem sibi Adsumpsit orbis conditor Per quem notatam saxeis Legem tabellis traderet . 
Licetne Christum noscere Tanti per exemplum uiri ? 
Dux ille caeso Aegyptio Absoluit Istrahel iugo , At nos subactos iugiter Erroris imperio graui Dux noster hoste saucio Mortis tenebris liberat . 
Hic expiatam fluctibus Plebem marino in transitu Repurgat undis dulcibus Lucis columnam praeferens . 
Hic proeliante exercitu Pansis in altum bracchiis Sublimis Amalec premit , Crucis quod instar tunc fuit . 
Hic nempe Hisus uerior , Qui longa post dispendia Victor suis tribulibus Promissa soluit iugera , verbi ter quaternas denique Refluentis amnis alueo Fundauit et fixit petras , Apostolorum stemmata . 
Iure ergo se Iudae ducem Vidisse testantur magi , Cum facta priscorum ducum Christi figuram pinxerint . 
Hic rex priorum iudicum Rexere qui Iacob genus , Dominaeque rex ecclesiae Templi et nouelli et pristini . 
Hunc posteri Ephrem colunt , Hunc sancta Manasse domus , Omnesque suspiciunt tribus Bis sena fratrum semina . 
Quin et propago degener , Ritum secuta inconditum , Quaecumque dirum feruidis Bahal caminis coxerat , Fumosa auorum numina , Saxum metallum stipitem , Rasum dolatum sectile , In Christi honorem deserit . 
Gaudete , quidquid gentium est , Iudaea Roma et Graecia , Aegypte Thrax Persa Scyta ; Rex unus omnes possidet . 
Laudate uestrum principem Omnes , beati ac perditi , Viui inbecilli ac mortui ; Iam nemo posthac mortuus . 
