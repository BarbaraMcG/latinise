INCIPIT SUMMA DE VICIIS ET EORUM EFFECTIBUS In terris a Domino cuilibet est concessum libere voluntatis arbitrium ut unusquisque proprio motu vel fructum penitentie faciat vel edificet ad gehennam . 
Sicque fit quod in ecclesia militanti non est a iustis separatio impiorum , nec ideo mali quia tollerantur se reputent absolutos : nam Iudas inter electos discipulos morabatur qui fur erat et Dominum prodidit et laqueo se suspendit . 
Iterum tales quia multitudo sit in causa excusationis materiam non assumant , quia non minus ardebunt qui cum multis ardebunt . 
Cum autem omnis etas pronior sit ad malum , ut filii prevaricationis se guadeant recepisse per gratiam quod non potuerunt assequi per naturam , de viciis que infestant recipiant magisterium et doctrinam , ut eis cognitis sicut hostes purgentur cum suis ducibus et satellitibus universis . 
Superbia quippe regina est omnium vitiorum mater et origo peccati et radix cunctorum malorum , scriptura testante qua dicitur initium omnis peccati superbia . 
Hec de altis polorum abiecta , cum redire unde cecidit nunquam possit , conatur viam claudere ascendenti . 
Sane cum hec suo morbo cor hominis plenarie ceperit , mox illud vij principalibus vitiis , scilicet : inani gloria , invidia , ira , tristitia , avaritia , ventris ingluvie et luxuria , quasi quibusdam suis ducibus nititur devastare . 
Set contra hec nos Dominus oculo pietatis aspiciens , ad spirituale liberationis prelium septiformis gratie spiritu plenus venit . 
Verum quia hec singula suas habent soboles , quibus mediantibus exercitum congregant ad interitum populi christiani , enumerando queque percurram ut omnia melius evitentur . 
De inani gloria inobedientia , iactantia , ipocrisis , pertinatie , contemptiones , discordie et novitatum presumptiones oriuntur . 
De invidia odium , susuratio , detractio , exultatio in adversis proximi , afflictio autem in prosperis nascitur . 
De ira rixa , tumor mentis , contumelia , clamor , indignatio et blasfemie proferuntur . 
De tristicia malitia , rancor , pusillanimitas , desperatio , torpor circa precepta et vagatio mentis erga illicita nascitur . 
De avaritia proditio , fraus , fallatia , periuria , inquietudo , violentia et contra miseriam obdurationes cordis oriuntur . 
De ventris ingluvie inepta letitia , scurilitas , immunditia , multiloquium et ebetudo sensus circa intelligentiam propagatur . 
De luxuria cecitas mentis , inconsideratio , inconstantia , precipitatio , amor sui , odium Dei , affectus presentis seculi , horror autem vel desperatio futuri temere generatur . 
In hoc vero opusculo talis observatur ordo et modus attenditur , quoniam omnium principalium vitiorum diffinitiones vel descriptiones invenies primo loco ; in secundo autem pro quolibet exordia sex ponuntur , que ab ipsa causa trahunt originem et procedunt ; tertio et ultimo loco totidem continuationes et conclusiones cum signis competentibus Exordia imitantur , que rogatus a sociis composui studiose occasione remota libenter eorum intendens profectibus et honori . 
Si quis forte tam modice intelligentie fueritut dubitare ceperit vel temptando quesierit que utilitas sit in istis , revera talis questio grossa et suppina manifesto iudicio subiaceret , et propter rationes predictas et alias que possunt innumerabiles assignari , hec sub compendio dicta sufficiant , quia malum nisi cognitum evitari non potest . 
Iterum hec faciunt ad moralem scientiam et satiricam reprehensionem de maioribus ad minores et inter pares locum debitum obtinentes , non solum in clericis verum etiam in laicis cuiuscunque condictionis vel etatis existant . 
Assumatis itaque singuli studentes et litterati que vestre dilectioni offero animo gratulanti , scientes quod in his secundum utrunque hominem vobis honor immensus et evidens utilitas , quam sollicitudo vestra requirit , dante Domino apparebit . 
II DE DIFINICIONIBUS SEU DESCRIPCIONIBUS OMNIUM VICIORUM QUID SIT SUPERBIA . 
RUBRICA . 
Superbia est elatio viciosa que , inferiores despiciens , superioribus et paribus satagit dominari . 
QUID SIT IRA . 
RUBRICA . 
Ira est subdita animi tempestas que , dum inordinate se concutit , cor hominis ad infamiam protrahit . 
QUID SIT INANIS GLORIA . 
RUBRICA . 
Inanis gloria est inordinatus animi motus quo quis propriam desiderat excellentiam ut alios honore precellat . 
QUID SIT TRISTITIA . 
RUBRICA . 
Tristitia est consternatio mentis ex dampno rerum temporalium maxime prorumpens . 
QUID SIT INVIDIA . 
RUBRICA . 
Invidia est egritudo animi ex felicitate alterius proveniens , naturaliter nocens invidenti ; vel sic Invidia est adustio mentis de prosperitate bonorum . 
QUID SIT AVARITIA . 
RUBRICA . 
Avaritia est cum quis in vitia aggreditur evinctus , ut adipiscatur quod cupit . 
QUID SIT VENTRIS INGLUVIES . 
RUBRICA . 
Ventris ingluvies est immoderata qualicunque ciborum hiantis concupiscentie satisfactio et finibus non contenta . 
QUID SIT LUXURIA . 
RUBRICA . 
Luxuria est ex immundis descendens desideriis lubrica et effrenata mentis prostitutio . 
III EXORDIA ET CONTINUATIONES SUPERBIE . 
Lucifer angelus de celo corruit , quia non sibi humilitas set superbia habitavit . 
[ ' ] Inde est quod humilitatis magistrum tibi convenit imitari ut supernorum civium gaudium sortiaris . 
A sede propria seculi spoliantur potentes , quoniam in celis humilia Dominus respicit et in terris . 
[ ' ] Hinc est igitur quod si honoris proprii ac dignitatis vere locum habere desideras et sedem glorie optinere , superbiam fugias sicut pestem : nam inquinat egregios adiuncta superbia mores . 
Superbus quasi super ventum in altum tollitur , ut lapsu graviori debite puniatur . 
[ ' ] Proinde est quod non turgidus incedas ut rana , vel inflatus ut vesica moreris , quia cadit superbus , ut puluis a vento ducitur et corona eius pedibus conculcatur . 
Inicium peccati et anime perditionis superbia noscitur , per quam virtutes eiciuntur et vicia cumulantur . 
[ ' ] Respicias itaque sic salutem pariter et honorem , ut vitio superbie superato in medio domus Dei habitare valeas et gaudere . 
Superbia natione celestis hominum puritatem conatur irrumpere , ut quos nature consortes invenerit constituat et ruine . 
[ ' ] Taliter siquidem humiliare te satagas sub potentia Ihesu Christi , ut arrogantie macula virtutum odoribus expiata benedictionem et gratiam invenias sempiternam . 
Superbus recto collo et pingui cervice contra Dominum se elevat , quoniam plenus est extra furorem et vacuus intus corde mendicat . 
[ ' ] Decet ergo ut humiliato capite sub honesto habitu sic incedas , ne te homines reprehendere possint , vel eterni iudicis sententia condempneris . 
Reprehendere te possumus vehementer , quia sicut dicitur in tali vitio commoraris , non attendens quod Lucifer corruit etc . 
Inde est etc . 
Et ita predicta poteris competenter singulis exordiis cuiuslibet vicii adaptare subsequentibus continuationibus et conclusionibus adnotatis . 
IV EXORDIA ET CONTINUATIONES INANIS GLORIE . 
Inanis glorie cupidus meritum quod alias promeruit auferente tanto vitio totum perdit . 
[ ' ] Hinc est igitur quod non pro laude humana set bona conscientia facias opera que sunt Dei . 
Qui felicitatem quesitam in terris invenit , auctorem qui ei tribuit non requirit . 
[ ' ] Inde est quod quicquid facias a Domino recognoscas et non in terris set in celestibus glorieris . 
Hominem qui est esca vermium de mundana gloria letari non condecet , quoniam prospera fortuna cum fuerit hec seducit . 
[ ' ] Quapropter non principem tenebrarum set lucis auctorem secteris , sciens quod omnia secularia sunt transitoria et caduca . 
Fallaces divitie non conferunt iocunditatem quam proferunt , quia nostre mentis inopiam non repellunt . 
[ ' ] Inde est quod in talibus non debes confidere que possunt occidere non salvare . 
Qui vane gloriatur in seculo veram amittit gloriam in futuro . 
[ ' ] Quare tue fraternitati suadeo ut , cum gloria nostra nichil sit , quando letari volueris in Domino tantum debeas gloriari . 
Mundum homines cum eorum gloria sicut umbra pertranseunt , quia volentes iniqua faciunt pro quibus pene perpetue subiacebunt . 
[ ' ] Quapropter illa facere studeas que in terris hominibus placeant et angelis in excelsis . 
V EXORDIA ET CONTINUATIONES IRE . 
Mansuetudo per iram amittitur , et dona celestis gratie auferuntur . 
[ ' ] Hinc est igitur quod tue dilectioni suadeo ut , iracundie furore postposito , tuum animum retinere studeas in quiete : nam virum stultum interficit iracundia et parvulum occidit invidia . 
Cum ad irascendum curritur , evidenter dementia comprobatur . 
[ ' ] Refrena igitur animi tui motum , dimitte iniuriam et non properes ad vindictam , quoniam fatuus statim indicat iram suam , qui autem dissimulat iniuriam callidus est . 
Consilium per iram effunditur , quia cecatur animus et discretio impeditur . 
[ ' ] Inde est quod irascendi consuetudinem te decet repellere si qua vis agere que Deo et hominibus sint accepta . 
Ira impietatis mater dicitur , quia per eam misericordia denegatur . 
[ ' ] Hinc ergo prorumpens ire furor a te cum prudentia compescatur ne dum ipsa faciente misericordiam subtrahis sine misericordia puniaris . 
Vir iracundus suscitat rixas quia contristatus eius spiritus animum suum pulsat . 
[ ' ] Proinde est quod si honorem et pacem diligis vel quietem , per te sapienter ire vitium expurgetur . 
Iracundia cautius evitetur que inimica virtutibus et ianua vitiorum habetur . 
[ ' ] Hinc est quod hunc morbum tibi sanare convenit si statum et honorem habere desideras atque vitam . 
VI EXORDIA ET CONTINUATIONES INVIDIE . 
Invidus de alterius melioratione affligitur , quia prave mentis nequam oculus vitiatur . 
[ ' ] Inde est quod delictum correctio subsequatur ne digna pena feriat transgressorem . 
Invidi debent perpendere quod multe cecitatis noscuntur miserie subiacere . 
[ ' ] Rogamus itaque tuam dilectionem ut hoc prospecto ne de alieno profectu doleas vel de proximi letitia contabescas . 
Qui invidie peste carere desiderat , illam hereditatem diligat quam coheredum numerus non angustat . 
[ ' ] Quapropter tibi firmiter cum pura conscientia suademus ut eiectis vitiis tuam personam studeas virtutibus adornare . 
Ecce quanto dolore invidorum oculi premuntur , quia et ubique si aures haberent de alienis profectibus torquerentur . 
[ ' ] Quare cum sola misericordia invidia careat , si felices esse volumus hanc pestem contrariam evitemus . 
Invidia sibi mendax livoris proprii penas exigit , quia medulitus extuat et animam suam perdit . 
; Hanc siquidem homo cum prudentia superet , quod fieri melius nunquam potest quam si virtutibus et glorie serviatur . 
Invidia diaboli mortem intulita quam Christi misericordia effugavit . 
[ ' ] Inde est quod membra diaboli eius in hoc malitiam imitantur , quam nos qui sumus de scola Domini fugiamus . 
VII EXORDIA ET CONTINUATIONES TRISTITIE . 
Tristitia mortem inducita , cum homo non pro anima dolet set pro infamia se affligit . 
[ ' ] Inde est quod tibi convenit in Deo spem ponere qui potest omnem insufficientiam adimplere . 
Sicut nullum malum gravius tristitia queritur , ita cordis letitia nullum bonum gratius invenitur . 
[ ' ] Tuam itaque deprecor bonitatem ut non tristari debeas set gaudere . 
Tristitia multos habet occidere et in ea non potest utilitas inveniri . 
[ ' ] Inde est quod te decet ne pereas consolari . 
Letus animus faciem viventis exilarat et spiritus conturbatus ossa tristantis desiccat . 
[ ' ] Gaudeas igitur ne tui dies in tristitia consumantur . 
Tristitiam habere non poterit qui bene vivere procurabit . 
[ ' ] Inde est quod si tuam vitam mutaveris atque mores , tristitia de medio auferetur quia nunquam reus animus est securus . 
Compassionis pietas alterius miseriis condolet quia divina ratio taliter persuadet . 
[ ' ] Inde est quod infirmus et pauper esse debes infirmantibus et egenis . 
VIII EXORDIA ET CONTINUATIONES AVARITIE . 
Avarus similis est inferno quia obscurus et crudelis displicet hominibus atque Deo . 
[ ' ] Inde est quod te propensius rogitamus ut tuis rebus convenienter utaris ne possis tanto vitio reprehendi . 
Miser avarus habundare se asserit ut decentius congreget que reponit . 
[ ' ] Proinde est quod tibi convenit expendere ac vivere congruenter , et ne dubites de futuris , quia grata superveniet que non sperabitur hora . 
Avarus nichil possidet set a peccunia possidetur , quia non ea utitur , immo ipsam custodit ut sibi misero dominetur . 
[ ' ] Rogo itaque dilectionem tuam ut non te rebus set res tibi subicias , sciens quod nichil ex his tecum portare poteris in extremis . 
Avarus tristis , nudus et famelicus nunquam potest quiescere , quia die noctuque quomodo cumulet non desinit cogitare . 
[ ' ] Hinc est igitur quod crimen avaricie quod homines sic infestat a vobis velut dolus respuatur . 
Avarus et ydropicus similantur , quia nec unus divitiis nec alter potibus saciatur . 
[ ' ] Cum itaque homines similari non debeant ratione vitii set virtutis , si nostre cupis amicitie sociari , avaricie tenacitatem repellas , que tuam famam nititur suis maculis denigrare . 
Religiosi multum avaritiam detestantur et verbis ei detrahunt set factis totis viribus famulantur . 
[ ' ] Inde est quod nec in cappa nigra vel alba , magna clerica ieiunio vel tonsura confidas , quia licet agni superficialiter videantur , lupi tales intrinsecus sunt rapaces . 
IX EXORDIA ET CONTINUATIONES VENTRIS INGLUVIEI . 
Cum satietate venter extenditur , oculi libidinis excitantur . 
[ ' ] Inde est quod moderate quis cibum assumat , ne peccatorum onere pregravetur . 
Quanto venter ciborum concupiscentiis adimpletur , tanto anima donis celestibus minoratur . 
[ ' ] Proinde est quod si spiritualia querimus hec mortalia fugiamus . 
Deo placere non poterunt qui carnis desideriis acquiescunt . 
[ ' ] Quare si vitam cupimus in benedictionibus seminemus . 
Venter et genitalia sibi subnixa taliter famulantur ut dum nimis unum reficitur aliud ad vitia excitatur . 
[ ' ] Eapropter modus et mensura cum discretione precedat , ne sine misericordia puniamur . 
Sicut per gulam primi parentes de paradiso eiciuntur , ita per gule abstinentiam eorum filii ad eandem gloriam revocantur . 
[ ' ] Quocirca te rogamus ne castrimargie intendas , ut hic honorem habeas et retributionem prestante Domino in futurum . 
Gulositas ab omnibus refrenetur ne homo pereat et vite meritum amittat . 
[ ' ] Deprecor itaque te amice ut tue saluti consulas et honori , sic incedens per bona temporalia ut per ea non amittas eterna . 
Nam quid prodest homini si totum mundum lucretur et gule deserviat et anime pariat detrimentum ? 
X EXORDIA ET CONTINUATIONES LUXURIE . 
Sicut per mortem vita corporis tollitur , ita per luxuriam ab homine Deus et vita anime separatur . 
[ ' ] Inde est quod tuam dilectionem rogamus , ut hanc inimicam fugere debeas et vitare ut de te statum et honorem valeamus recipere prestolatum . 
Luxuria corpus inquinat , mentem cecat et sensatos arguit , quia cibus est demonum et omnia mala tractat . 
[ ' ] Quare vos ad castitatem moneo et induco , ut non cum impiis ad penam set cum iustis ad gloriam veniatis . 
Fornicatio et inmunditia generali probatione nullum eximit , set clerum specialiter comprehendit . 
[ ' ] Inde est quod cum de sorte Domini simus computati , decet nos caste vivere non solum a malo iuxta dictum apostoli set a mali specie abstinentes , eo profecto quod ad mulierum sexus accessus frequens reprehensibiles exibet clericos . 
Femina vas Sathane , fetens rosa et dulce venenum dicitur , quia per eius speciem sapiens arguitur et vir electus tanquam a facie diaboli retinetur . 
[ ' ] Inde est quod a talibus de meo consilio caveatis , ne possitis earum deceptionibus laqueari . 
Vires fornicatorum defectum accipiunt , set eorum voluntas et desiderium augmentatur . 
[ ' ] Inde est quod unumquemque convenit meditari quid de ipso fiat in die novissimo ut abstineat a peccato . 
Ocia condecet tollere qui vult luxuriam removere . 
[ ' ] Quare te modis omnibus exortamur , ut sic circa tuum officium instare debeas et sollicite laborare , ne illecebrosa Venus suis sagittis mortiferis te invadat , quoniam licet fornicationis labilis sit voluptas , pena tamen non est momentanea set eterna . 
INCIPIT SUMMA DE VIRTUTIBUS . 
Adaperiat Dominus corda nostra qui aperuit oculos ceci nati , et reseret labia obmutescentis , qui os Zacharie aperuit prophetantis , et virtus spiritus Paracliti que venit in discipulos Domini descendere de celorum habitaculo nunc dignetur , que rore superne gratie nos illustret ut recto gelo et pura conscientia decorati ei laudes reddamus omni tempore quas tenemur et repleti suavitate virtutum iugiter possimus in suis mirabilibus delectari . 
Cum itaque lingua carnis consonare debeat lingue mentis et mens nisi vite spiraculo polleat in lege Domini nequeat cogitare , tali premisso initio quod principium est bonorum et finis ad nostrum secure propositum accedamus . 
In precedenti quidem parte divina opitulante clementia de vitiis breviter est notatum , quare de virtutibus supponamus quibus mediantibus incentiuum delinquendi compescitur et creatura Creatori debite famulatur . 
Attende igitur o lector , lege continue , disce serie et lecta memorie recommenda que tibi de mensa Domini apponuntur , quoniam in hiis utilitas evidens apparebit , non momentanea set eterna , non vilium divitiarum set celestium epularum , non tantum ad corporis incrementum verum etiam ad anime salutiferum nutrimentum . 
Nota ergo studiose et teneas diligenter quod in scripturis quatuor virtutum genera designantur . 
Prime sunt pollitice , secunde purgatorie , tertie iam purgate , quarte vero exemplares merito sunt vocande , de quibus omnibus et primo de polliticis videamus . 
Pollitice virtutes dicuntur civiles que conveniunt illis qui rem publicam cum ratione gubernant . 
Purgatorie conveniunt illis qui proposuerunt se a secularibus negotiis sequestrare , et vitam ducere innocentem . 
Tertie conveniunt illis qui omnia postponentes in celestium contemplatione versantur . 
Quarte in solo Deo consistunt , et ideo exemplares dicuntur , quia cetere virtutes illas imitari tenentur . 
Prime igitur virtutes molliunt peccatum , secunde auferunt , tertie obliviscuntur , in quartis nephas est nominari peccatum . 
Species autem virtutum sunt septem , quatuor active et tres contemplative . 
Active sunt iste ; iusticia , fortitudo , temperantia et prudentia . 
Contemplative sunt iste : fides , spes et caritas . 
Quelibet autem virtus cardinalis habet duos oculos principales . 
Nam iusticia habet discretionem et rectitudinem , prudentia vero vigilantiam et cautelam , fortitudo autem constantiam et magnanimitatem , temperantia quoque continentiam et abstinentiam . 
Iste sunt ille quattuor virtutes que fulgent in capite iusti quasi corona de lapide precioso , que taliter debent in humani corporis dispositione locari ut in anteriori parte iusticia preponatur , quia non est nisi de certis iuditium proferendum ; in posteriori parte prudentia , quoniam in dubiis consilium est habendum ; in dextera temperantia est ponenda , quia cavendum est ne dissolutionem in prosperis paciamur ; fortitudo vero in sinistra locetur , quia in adversis cavendum est diligentissime ne frangamur . 
Respiciat itaque nos Dominus oculo sue maiestatis cum sua pietate benigne et illos opportuno tempore non deserat quos redemit , ut dono sue misericordie illustrati per supervenientes virtutes vitia expientur , eiciantur noxia et salutaria conserventur . 
II DIFFINITIONES SEU DESCRIPTIONES OMNIUM VIRTUTUM A. DISTINCTIONES VIRTUTUM ACTIVARUM QUID SIT IUSTITIA Iustitia est constans et perpetua animi voluntas ius suum unicuique tribuens . 
QUID SIT FORTITUDO Fortitudo est considerata periculorum suspectio et diuturna laborum perpessio . 
QUID SIT TEMPERANTIA Temperantia est virtus rationis in libidinem et in alios animi motus et non rectos impetus firma et moderata dominatio . 
QUID SIT PRUDENTIA Prudentia est rerum bonarum et malarum et utrarumque discretio . 
B . 
DISTINCTIONES VIRTUTUM CONTEMPLATIVARUM QUID SIT FIDES Fides est argumentum rerum sperandarum non apparentium . 
QUID SIT SPES Spes est firma certitudo future beatitudinis . 
QUID SIT CARITAS Caritas est amor adipiscendi eterna gaudia . 
III EXORDIA ET CONTINUATIONES IUSTICIE A Domino nunquam relinquitur qui eius iusticiam operatur . 
[ ' ] Inde est quod vos rogo et conforto et vestre dilectioni suadeo ut iustum semper iudicium proferatis dicentes de vultu tuo Domine iudicium meum prodeat et oculi tui videant equitatem . 
Iudex si iustus esse desierit , officium et nomen iudicis recte perdit . 
[ ' ] Rogamus itaque tuam discretionem ut Deum pre oculis habere debeas in omnibus iudiciis atque factis . 
Nisi adesset iusticia que unicuique ius suum tribuit pro rebus temporalibus , sepe inter homines seditio et iniuria oriretur . 
[ ' ] Proinde est quod illum immitari debemus qui iudex iustus est , fortis et paciens , tractabilis , pacificus et benignus qui cuilibet secundum opera que fecerit tribuet in futurum . 
Rectores in manu stateram teneant ut iuste seviant et cum expedit misericordiam non relinquant . 
[ ' ] Quare cum apud Dominum nulla sit acceptio personarum , ita iudicare tenemini parvulum sicut magnum , sciendo quod quali mensura messi fuerimus eadem remetietur nobis , cum et de talento credito teneamur reddere rationem . 
Si cadit iustus erigitur , set impius cum suo semine dispergetur . 
[ ' ] Inde est quod cum Christo maneas si casum times et semper desideras permanere . 
Iusticia appellari non poterit quam amore vel timore aliquis violabit . 
[ ' ] Quapropter tibi consulo modis omnibus quibus possum quatinus nichil sit in mundo tam carum . 
vel mellifluosum quod te faciat deviare . 
Etsi pro vestra vita que bona precessit de subsequenti laudabili presumatur , tamen ad cautelam in quantum possumus vos Deo propicio invitamus ut talem virtutem curetis studiosius imitari . 
Nam a Domino etc . 
Inde est etc . 
Et taliter continuabis precedentibus verbis cuiuscunque virtutis exordia cum consequentibus continuationibus eorundem . 
IV EXORDIA ET CONTINUATIONES FORTITUDINIS . 
In adversis fortitudo recte opponitur ne humana fragilitas dissolvatur . 
[ ' ] Inde est quod te consolationem oportet recipere , quia nullus est qui possit Dei voluntatibus contraire . 
Sicut in prosperis non debet se quisquam extollere , ita decet quemlibet adversa cum fortitudine tollerare . 
[ ' ] Quare te rogamus ut in talibus cum discretione procedas et cautelam habeas diligentem . 
Longa patientia fortem efficit non tantum grande principium quod resistit . 
[ ' ] Inde est quod perseverare te condecet fortiter et resistere contrariis pacienter si vitium cupis eicere per virtutem . 
Iob in tribulatione iustus apparuit , quia pacienter per virtutes vitia effugavit . 
[ ' ] Hinc est igitur quod tollerantiam habeas in omnibus benedicens Dominum cuius sunt universa . 
Tobias angelum Domini recipere in domum promeruit , quia contumelias et afflictiones benigne sustinuit , et Deum in membris suis de propria substantia honoravit . 
[ ' ] Cuius vita et exemplo suffulti omni tempore Creatori nostro placere totis viribus studeamus et grata servitia exhibere ut cum tempus messionis advenerit Domino dispensante centuplum recipere mereamur . 
Qui comminari voluerit dum patietur in terris , Dominum cuius exemplum contempnit sibi contrarium sentiet in excelsis . 
[ ' ] Quapropter magnanimus esto , et fiduciam securitatem magnificentiam constantiam et pacientiam teneas ne imbecillis mundi pericula pertimescas . 
V EXORDIA ET CONTINUATIONES TEMPERANTIE . 
Homo in prosperitate dissolvitur , nisi ei temperantia consulatur . 
[ ' ] Inde est quod te rogando moneo et tibi mandando suadeo , ut in habundantia Deum timeas et eum in necessitate cognoscas . 
Temperantia virtus gratissima ab omnibus conservetur , quia si defuerit durare non poterit quod tenetur . 
[ ' ] Quare cum moderamine cuncta facias ut habere valeas que affectas . 
Totius vite ornatus temperantia dicitur , quia per eam mundi perturbationes sedantur . 
[ ' ] Hinc est igitur quod si vivere cupis pacifice et pravos motus libidinis refrenare , huius virtutis vestigia immitare . 
In voluntate habendi modus non aderit nisi temperantia finem dabit . 
[ ' ] Quapropter cum discretione , que virtutum est mater , tue imponas terminum voluntati , quod si temperantie non aderit fundamentum voluntas non recipiet complementum . 
Iracundia nequiter dominatur et imperat si eam nutrimentum temperantie non compescat . 
[ ' ] Unde te rogamus et tibi pura conscientia suademus , ut animum tuum regas , iram temperes et compescas furorem ut ornatus virtute polleas et vitium eicias quod infestat . 
In omni ordine etate condictione et sexu temperantia locum optinet , quia sine ipsa nullus mensuram statum vel modum tenet [ ; ] Idcirco te conformare decet ipsius confortationibus et mandatis , ut corpore sanus vivas et animam suo Domino representes . 
VI EXORDIA ET CONTINUATIONES PRUDENTIE . 
Prudentia queque circumspicit et in dubiis sine consilio non procedit . 
[ ; ] Inde est quod te ortamur ut hanc virtutem in tuis dictis factis et negotiis immiteris . 
Serpens suum caput prudenter conservat , et homo Christo suo capiti reverenter obediat . 
[ ; ] Inde est quod serpentis tibi convenit sequi prudentiam , et in hoc naturam angelicam immitari . 
Per prudentiam inter bonum et malum ad invicem discernitur , ut de bonis melius et de malis minus deterius eligatur . 
[ ; ] Proinde est quod tibi super consultatione tua tale damus responsum , ut potius incurras periurium quam adulterium committas vel aliud quod gravius sit peccatum , si circumplexus es quod adulterio evadere nunquam possis . 
Consilia debent actus precedere , quia primum decet discernere et secundario exercere . 
[ ; ] Inde est quod palpebre tue precedant gressus tuos , et post consilium acceleres factum , et illius rei non postmodum penitebis . 
Sua dignitate alliciat prudentia singulos et post se trahat quasi lucerna splendida universos . 
[ ; ] Quapropter eam amice studiose sequaris , ut opera tua coram hominibus luceant et Deo que feceris sint accepta . 
Prudentia omnia tempora previdet ut casus nocituros evitet . 
] Quare sine ipsa non ambules ullo modo , ut cuncta cedant tibi prospera et iocunda . 
VII EXORDIA ET CONTINUATIONES FIDEI . 
Nullum . 
fructum fides consequitur , ubi humana experientia dominatur . 
[ ; ] Inde est quod te scire volumus quod in hiis que non videntur et que non potest hominum ratio experiri probatur consistere fides nostra . 
Fides ad salutem non proficit si ei vita laudabilis non assistit . 
[ ; ] Quare si per fidem salvari desideras , studeas cum fide bona opera compensare , quia fides sine operibus mortua est . 
Per fidem amicorum corda iunguntur , que si violata fuerit iurgia suscitantur . 
[ ; ] Quapropter te rogo ut fidem amicis serves diligas concordiam et litigia fugias inter cetera , sciens quod grave est fidem fallere . 
Infantulus inmundus primo fidem ab ecclesia exigit , et sacerdos ut pro fide vitam eternam habeat intercedit . 
[ ; ] Rogo te itaque ut semper tue peticionis memor existas et promissionis facte et renuntiationis exhibite omni tempore recorderis . 
Per fidem sancti vicerunt regna et per eandem homines ad celestia regna perveniunt . 
[ ; ] Scire te volumus et non expedit ignorare quod sancti pro fide Christi servanda pugnaverunt usque ad mortem , et nos hoc idem faciamus cum eis ut possimus ad gloriam pervenire . 
Quod fides catholica precipit observari convenit , quia prevaricatores divina maiestas perpetuo iudicabit . 
[ ; ] Hinc est igitur quod cum iustus ex fide vivat ; et sine fide qui fuerit moriatur , fidem sinceram habeas et fidei documenta satagas custodire . 
VIII EXORDIA ET CONTINUATIONES SPEI . 
In se sperantibus Deus non deerit , quia plenus misericordia semper erit . 
[ ; ] Cum itaque Dei misericordia omnem . 
superet multitudinem peccatorum , ad eum secure redeas pro salute . 
Qui sperat in Domino prosperabitur et in eius divitiis nutrietur . 
[ ; ] Inde est quod sperare debes in Domino et facere bonitatem , ut manentem adire valeas civitatem , ubi angelorum pane saciaberis in eternum . 
In supernis spes nostra extenditur , ubi non terrena set celestis hereditas perpetuo possidetur . 
[ ; ] Ad hanc igitur festinemus accedere et que nos impediunt dimittere non tardemus , ut spes nostra suo desiderio non fraudetur , set in Abrahe sinu confidentes anime requiescant . 
Spes morientium Deus de alto descendit polorum , ut homo secure ascenderet ad gaudia angelorum . 
[ ; ] Inde est quod non debetis ignorare de dormientibus , ut non contristemini sicut et ceteri qui spem non habent , quoniam omnes mortui resurgent et secundum opera sua recipiet unusquisque . 
Non debet aliquis de Deo presumere nec etiam desperare , set potius bona facere et spem dare . 
[ ; ] Attende igitur et non timeas set confidas , quia peccatrici Dominus dixit dimissa sunt tibi peccata , quod quia Iudas non inspexit laqueo se suspendit . 
Spe quod optatur attenditur , et nunquam deficiet quod prebetur . 
[ ; ] Noveris itaque quod gaudium bonis est paratum , et eis non deficiet in eternum . 
IX EXORDIA ET CONTINUATIONES CARITATIS . 
Caritas Dei animam pro omnibus posuit , quam habere non poterit qui pietatis viscera necessitatem patientibus denegabit . 
[ ; ] Inde est quod Deum tenemur diligere , quoniam prior nos dilexit , ut scriptura testatur , et de bonis nostris debemus indigentibus subvenire . 
Perfecta caritas timorem eicit et in mutua dilectione consistit . 
[ ; ] Rogo te itaque ut ex toto corde tuo et mente diligas Deum , quia prior dilexit nos , et proximum ut te ipsum sciens quod perfecta caritas foras mittit timorem . 
Deus est caritas ut scriptura testatur , et qui in caritate permanet in Deo coronabitur . 
[ ; ] Labora igitur ad caritatem habendam que , sicut dicitur et est verum , multitudinem operit peccatorum . 
Quicquid homo facit ad nichilum redigitur quia totum , si caritatem non habuerit , amittetur . 
[ ; ] Quapropter , ut opera que tu facis fructum senciant condecentem , ad habenda huius virtutis merita non retardes . 
Quod in terris caritative tribuitur , in celis coram Domino presentatur . 
[ ; ] Non igitur te peniteat de tua substantia quam pauperibus tribuisti , quia quod uni ex minimis eius fecistis , sibi factum esse specialiter protestatur . 
Quidam angelos hospites meruerunt accipere pro elimosinis quas ex caritate voluerunt pauperibus errogare . 
[ ; ] Inde est quod in elimosinis studeas et hospitalitatem frequentes , quia hec omnia tibi fructum centuplum afferent in futurum . 
