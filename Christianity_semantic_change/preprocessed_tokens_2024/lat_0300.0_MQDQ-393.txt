Discite securos non umquam credere amores . 
Ipsa Venus , cui flamma potens , cui militat ardor , quae tuto posset custode Cupidine amare , quae docet et fraudes et amorum furta tuetur , nec sibi securas ualuit praebere latebras . 
Inprobe , dure puer , crudelis crimine matris , pompam ducis , Amor , nullo satiate triumpho , quod conuersa Iouis laetaris fulmina semper ! 
Vt mage flammantes possis laudare sagittas , iunge , puer , teretes Veneris Martisque catenas . 
Gestet amans Mauors titulos et uincula portet captiuus , quem bella timent ; utque ipse ueharis iam roseis fera colla iugis submittit amator . 
Post uulnus , post bella potens Gradiuus anhelat in castris modo tiro tuis , semperque timendus te timet et sequitur qua ducunt uincla marita . 
Ite , precor , Musae : dum Mars , dum blanda Cythere imis ducta trahunt suspiria crebra medullis , dumque intermixti captatur spiritus oris , carmine doctiloquo Vulcani uincla parate , quae Martem nectant Veneris nec brachia laedant inter delicias roseo prope liuida serto . 
Namque ferunt Paphien , Vulcani et Martis amorem , inter adulterium uel iusti iura mariti indice sub Phoebo captam gessisse catenas . 
Illa manu duros nexus tulit , illa mariti ferrea uincla sui . 
Quae uis fuit ista doloris ? 
an fortem faciebat amor ? 
quid , saeue , laboras ? 
cur nodos Veneris Cyclopia flamma parauit ? 
de roseis conecte manus , Vulcane , catenis , nec tu deinde liges sed blandus uincla Cupido , ne palmas duro cum nodus uulnere laedat . 
Lucus erat Marti gratus , post uulnera Adonis pictus amore deae ; si Phoebi lumina desint tutus adulterio , dignus quem Cypris amaret , quem Byblos coleret , dignus quem Gratia seruet . 
Vilia non illo surgebant gramina luco : pingunt purpureos candentia lilia flores , ornat terra nemus ; nunc lucos uitis inumbrat , nunc laurus , nunc myrtus . 
Habent sua munera rami : namque hic per frondes redolentia lilia pendent . 
Hic rosa cum uiolis , hic omnis gratia florum , hic inter uiolas coma mollis laeta hyacinthi . 
Dignus amore locus , cui tot sint munera rerum . 
Non tamen in lucis aurum , non purpura fulget : flos lectus , flos uincla toris , sub gramine flores . 
Deliciis Veneris diues natura laborat . 
Texerat hic liquidos fontes non uilis harundo , sed qua saeua puer conponat tela Cupido . 
Hunc solum Paphie , puto , lucum fecit amori , hic Martem exspectare solet . 
Quid Gratia cessit ? 
quid Charites ? 
cur , saeue puer , non lilia nectis ? 
Tu lectum consterne rosis , tu serta parato et roseis crinem nodis subnecte decenter . 
Haec modo purpureum decerpens pollice florem cum delibato suspiria ducat odore ; ast tibi blanda manus florem sub pectore condat ; tu , ne purpurei laedat te spina roseti , destrictis teneras foliis constringe papillas : sic decet in Veneris luco gaudere puellas . 
Vt tamen inlaesos Paphiae seruetis amores , uincula sic mixtis caute constringite ramis ne diffusa ferat per frondes lumina Titan . 
His igitur lucis Paphie , dum proelia Mauors horrida , dum populos diro terrore fatigat , ludebat teneris Bybli permixta puellis . 
Nunc uarios cantu diuum referebat amores inque modum uocis nunc motus forte decentes corpore laeta dabat , nunc miscens denique plantas , nunc alterna mouens suspenso pollice crura , molliter inflexo subnitens poplite sidit ; saepe comam pulchro collectam flore ligabat , ornans ambrosios diuino pectine crines . 
Dum ludos sic blanda Venus , dum gaudia miscet , et dum suspenso solatia quaerit amori , dum deflet quod sera uenit sibi grata uoluptas , ecce furens post bella deus , post proelia uictor uictus amore uenit . 
Cur gestas ferrea tela ? 
ne metuat Cypris , comptum decet ire rosetis . 
A , quotiens Paphie uultum mentita furentis lumine conuerso serum incusauit amantem ! 
uerbera saepe dolens mentita est dulcia serto aut , ut forte magis succenso Marte placeret , admouit teneris suspendens oscula labris nec totum effundens medio blanditur amore . 
Decidit aut posita est deuictis lancea palmis , sed , dum forte cadit , myrto retinente pependit . 
Ensem tolle , puer . 
Galeam tu , Gratia , solue . 
Haec laxet nodos , haec ferrea uincula temptet . 
Soluite , Bybliades , praeduri pectora Martis loricaeque moras ; uos scuta et tela tenete : nunc uiolas tractare decet . 
Laetare , Cupido , terribilem diuum tuo solo numine uictum : pro telis flores , pro scuto myrtea serta , et rosa forte nocet gladii quem iure tremescunt . 
Iuerat ad lectum Mauors , et pondere duro floribus incumbens totum turbarat honorem ; ibat pulchra Venus uix presso pollice cauta , florea ne teneras uiolarent spicula plantas , et nunc innectens , ne rumpant oscula , crinem , nunc uestes fluitare sinens uix laxa retentat , cum nec tota latet nec tota renudat amorem . 
Ille inter flores furtiuo lumine tectus spectat hians Venerem totoque ardore tremescit . 
Incubuit lectis Paphie . 
Pro sancte Cupido , quam blandas uoces , quae tunc ibi murmura fundunt ! 
Oscula permixtis quae tunc fixere labellis ! 
Quam bene consertis haeserunt artibus artus ! 
Stringebat Paphie Mauortis [ tunc ] pectore dextram , et , collo innexam ne laedant pondera laeuam , lilia cum roseis supponit candida sertis . 
Saepe leui cruris tactu commouit amantem in flammas , quas diua mouet . 
Iam languida fessos forte quies Martis tandem conpresserat artus ; non tamen omnis amor , non omnis pectore cessit flamma dei : trahit in medio suspiria somno et Venerem totis pulmonibus ardor anhelat . 
Ipsa Venus tunc tunc calidis suspensa uenenis uritur ardescens , nec somnia parta quieta . 
O quam blanda quies ! 
O quam bene presserat artus nudos forte sopor ! 
Niueis suffulta lacertis colla nitent , pectus gemino quasi sidere turget . 
Non omnis resupina iacet sed , corpore flexo molliter et laterum qua se confinia iungunt Martem respiciens , deponit lumina somno , sed gratiosa decens . 
Pro lucis forte Cupido Martis tela regens ; quae postquam singula lustrat loricam , clypeum , gladium , galeaeque minaces cristas flore ligat . 
Tunc hastae pondera temptat miraturque suis tantum licuisse sagittis . 
Iam medium Phoebus radiis possederat orbem , iam tumidis calidum spatium librauerat horis : flammantes retinebat equos . 
Pro conscia facti inuida lux ! 
Veneris qui nunc produntur amores lumine , Phoebe , tuo ! 
Stant capti iudice tanto Mars , Amor et Paphie , ramisque inserta tremescunt lumina ; nec crimen possunt te teste negare . 
Viderat effusis Gradiuum Phoebus habenis in gremio Paphie spirantem incendia amoris . 
O rerum male tuta fides ! 
O gaudia et ipsis uix secura deis ! 
Quis non , cum Cypris amaret , praeside sub tanto tutum speraret amare ? 
criminis exemplum si iam de numine habemus , quid speret mortalis amor ? 
quae uota ferenda ? 
quod numen poscat , quo sit securus adulter ? 
Cypris amat , nec tuta tamen . 
Conpressit habenas Phoebus et ad lucos tantum , puto , lumina uertit et sic pauca refert : ' nunc tela sparge , Cupido , nunc , nunc , diua Venus , nati deuicta sagittis da mihi solamen ; sub te securus amaui : fabula , non crimen , nostri dicentur amores ' . 
Haec ait et dictis Vulcanum instigat amaris : ' dic ubi sit Cytherea decens , secure marite . 
Te exspectat lacrimans , tibi castum seruat amorem ? 
quaere simul Martem , cui tu modo tela parasti , uel , si forte tuae Veneris fera crimina nescis ' . 
Dixit et infuso radiabat lumine lucos inque fidem sceleris totos demiserat ignes . 
Haeserat Ignipotens stupefactus crimine tanto . 
Iam quasi torpescens ( uix sufficit ira dolori ) ore fremit , maestoque modo gemit , ultima pulsans ilia et indignans suspiria pressa fatigat . 
Antra furens Aetnaea petit . 
Vix iusserat , omnes incubuere manus , multum dolor addidit arti . 
Quam cito cuncta gerunt ars , numen , flamma , maritus , ira , dolor ! 
Nam uix causam tunc forte iubendo dixerat , et uindex coniunx iam uincla ferebat . 
Peruenit ad lucos , non ipsi uisus Amori , non Chariti : totas arti mandauerat iras . 
Vincula tunc manibus suspenso molliter ictu inligat et teneris conectit brachia palmis . 
Excutitur somno Mauors et pulchra Cythere . 
Posset Gradiuus ualidos disrumpere nexus , sed retinebat amor , Veneris ne brachia laedat . 
Tunc tu sub galea , tunc inter tela iacebas , saeue Cupido , timens . 
Stat Mauors lumine toruo atque indignatur quod sit deprensus adulter . 
At Paphie conuersa dolet non crimina facti , sed quae sit uindicta sibi dum singula uoluens cogitat et poenam sentit , si Phoebus amaret . 
Iamque dolos properans decorabat cornua tauri , Passiphaae crimen mixtique cupidinis iram . 
