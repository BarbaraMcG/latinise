Suffragare , trinitatis unitas , unitatis miserere trinitas ! 
Suffragare , quaeso , mihi posito maris magni velut in periculo , ut non se cum trahat me mortalitas huius anni neque mundi vanitas . 
Et hoc idem peto a sublimibus caelestis militiae virtutibus , ne me linquant lacerandum hostibus , sed defendant me iam armis fortibus , et me illi praecedant in acie caelestis exercitus militiae , Cherubin et Seraphin cum milibus Michael et Gabriel similibus . 
Opto thronos virtutes archangelos principatus potestates angelos , ut me denso defendentes agmine inimicos valeam prosternere . 
Tum deinde ceteros agonithronos : patriarchas , quattuor quater prophetas , apostolos , navis Christi proretas et martyres , omnes peto athletas , uti me per illos salus saepiat atque omne malum a me pereat , Christus mecum pactum firmum feriat , timor , tremor taetras turbas terreat . 
Deus , impenetrabili tutela undique me defende potentia ! 
Mei gibrae pernas omnes libera tuta pelta protegente singula , ut non taetri daemones in latera mea librent , ut solent , iacula : gigram , cephalem cum iaris et conas , patham liganam sennas atque michinas cladum crassum madianum talias bathma exugiam atque idumas . 
Meo ergo cum capillis vertici galea salutis esto capiti , fronti oculis et cerebro triformi , rostro labio faciei timpori mento barbae superciliis auribus genis buccis internaso naribus pupillis rotis palpebris tautonibus gingis anhelae maxillis et faucibus ; dentibus linguae ori uvae gutturi gurgulioni et sublinguae cervici capitali ceutro cartilagini collo clemens adesto tutamini ! 
Deinde esto lorica tutissima erga membra , erga mea viscera , ut retrudas a me invisibiles sudum clavos , quos figunt odibiles . 
Tege ergo , Deus , forti lorica cum scapulis umeros et bracchia , tege ulnas cum cubis et manibus , pugnas palmas digitos cum unguibus ! 
Tege spinam et costas cum artubus , terga , dorsum et nervos cum ossibus , tege cutem , sanguinem cum renibus , catacrinas , nates cum femoribus ! 
Tege gambas suras femoralia , cum genuclis poplites et genua , tege talos cum tibiis et calcibus , crura , pedes plantarum cum basibus ! 
Tege ramos concrescentes decies , cum mentagris ungues binos quinquies , tege pectus iugulam pectusculum mamillas stomachum et umbilicum ! 
Tege ventrem lumbos genitalia atque alvum et cordis vitalia , tege trifidum iecor et ilia marsem renos fithrem cum obligia ! 
Tege toliam , toracem cum pulmone , venas fibras fel cum bucliamine , tege carnem , inguina cum medullis , splenem tortuosis cum intestinis ! 
Tege vesicam , adipem et pantes compaginum innumeros ordines , tege pilos atque membra reliqua , quorum forte praeterivi nomina ! 
Tege totum me cum quinque sensibus et cum decem fabrefactis foribus , uti a plantis usque ad verticem nullo membro foris intus aegrotem , ne de meo possit vitam trudere pestis febris languor dolore corpore , donec tandem Deo dante seneam et peccata mea bonis deleam , ut de carne iens imis caream et ad alta evolare valeam et miserto Deo ad aetheria laetus vehar regni refrigeria ! 
