Uerterat interea solitis recursibus annus , mensibus explicitis sua per uestigia currens . 
postquam lecta deo pubes Nilotica liquit litora et e Pharia tandem migrarat harena ; cum deus astrigera fulgens de sede locutus imperat , ut uates tribuum mandata tribunis certa ferat plebemque dehinc percenseat omnem , sepositis pueris et quos iam grandior aetas exhibet immunes trepidi sub cura duelli , ut , quae summa fiat , bis denis noscat ab annis . 
illi alacres relegunt numero currente per omnes turmas quisque suas cursimque inspecta loquuntur nomina , bissenis tribubus quae condita perstant . 
haec sexcenta simul complerunt et tria iunctim milia , quingentos pariter si iungere cures quinquies et denos , domuum cum deinde uiritim notio perdocuit procerum bis milia sena . 
Leuitas uero , domini quos cura sacrorum sola manet , uetuit plebis coniungere summae . 
hinc allecta deo Getsonum milia septem , quingentis pariter positis ; Gaada seorsum bis quaterna facit sexcentis comminus auctis ; tertia bis ternis sed milibus atque ducentis exhibuit patrio dicta sermone Merara . 
has diuersa manet quoniam custodia summas sacrorum templique dei , sic castra sequestrant . 
prima legit pelagus ; alia se porgit ad austrum ; tertia praegelidas aquilonis respicit auras . 
at qua prima rubet uenientis flamma diei , maxima conspicui ponunt tentoria uatis . 
hinc genitos primo pueros dinoscere partu et domino sacrare parat , qui milia complet bis undena , simul bis centum si superaddas septies et denos , pro quis assumere dragmam uatibus est licitum sacrisque addicere templi , emptos cum ueluti diuina eliminet ara . 
ilicet applicitos sacrarum ad munera rerum ex Getsona manu Gadaque et dicta Merara bis quaterna legunt quingentis milia iunctis , quinquaginta super positis , quos ferre seorsum ornamenta domus domini uel promere iussit . 
sic ibi iam positis sumebant otia castris ; ex quibus excludi placuit trans limina portae , morborum quis dira tabes corruperat artus , ne ualidos inter positi contagia ferrent , abdita dum calidis errant discrimina uenis . 
ilicet uxori tacito qui pectore zelat , nec testem , qui prodat , habet , si serus adulter polluerit casti quondam cubilia fulchri , ad uatem festinus eat coramque praesentet . 
quam credit peccasse sibi , canamque farinam , hordea quam faciunt , sacratum promat ad altar , quam nec ture linat , nec pingui irroret oliuo . 
praeuidus hic uates undam de fonte capessat fictilibus labris , modico quam puluere tinguat quem capit e media pronus testudine templi . 
mox illam nudare caput palmisque tenere compellet geminis memoris libamina sacri . 
utque bibat latices se cum maledicta tenentes , compellet senior , quae fit si criminis exsors , illaesa cum mente manet uultuque sereno . 
at si sub tacitis celantur crimina fibris , turgebit subita mulier tentigine morbi , obscenumque femur putri cum carne liquescet . 
insuper et plebis acuit maledicta iocantis , dum facili exprobat commissa piacula risu . 
Haec inter casto uitam si ducere ritu mente parat quisquam uotique implere reatum peruigili exoptat sensu , ne luxus in ipso corporeus certo possit sub fine uigere : uina neget sibi nata libens et cuncta refutet pocula , quae calidis in uinum uertere lymphis aut melle aut pomis consueuit cura bibentum , cum liquidos puris renouant de fontibus haustus . 
horreat hic uuas , acinum nec mordeat ullum . 
qui uini uel rore madet , uel solibus aret in passum crispo concretus margine rimae ; quin etiam laticem mordacis uitet aceti . 
sobria mobilibus delibans pocula riuis ; concretamque gerat toto cum tempore barbam , qui uoto perscriptus erit ; crinemque fluentem intonsus conseruet apex ; lustrare sepulchra nesciat et patrum tumulos bustumque sororis , ut sanctus persistat honor , si forte sub isdem compositus tectis aliquis laxauerit artus , morte obita , infectum ueluti sordescere coget . 
is igitur ueniam curis mordacibus oret , tondeat et crinem squalenti in uertice pastum ; et cum clara dies septeno eluxerit ortu , turtures aut simili candentes pluma columbas offerat , ut uitium uatis per uerba leuetur atque precem ; iactura tamen sit temporis eius , quo prius abstemius fuerat , rursusque capessat principia optatis iterum currentia uotis , quaesitam ut meritis ualeat contingere metam . 
omnibus his gestis , postquam sua praemia compos certa tenet , similes albentis uelleris agnos offerat , expliciti bidentes cursibus anni ; unus ut occumbat quaesitae ad praemia mercis peccatumque leuet ; nitidi iam corporis alter atque salutiferos aries decumbat ad actus . 
ille etiam niueos panes conspargat oliuo , et quidquid sacri ueteris sollemnia poscunt , ut ualeat rursum desueta assumere pocla . 
ergo agite , et plebem quotiens sacrare precatu orantem cupitis , hoc Christum poscite fatu : " Dextera uerticibus hominum dum prona recumbit , candidus aetheria uobis benedicat ab aula omnipotens , custosque fiat per saecula uester , fulgentemque deus faciem super omnia uestrum attollat capita , et sit miserator in aeuum ; eleuet et uultus , ut uos de sede reuisat inclita et ingenti dominus det munere pacem . 
" nec minus interea uates circum omnia promptus iussa dei primam castris socialibus aedem exornat domini pinguique irrorat oliuo . 
et quaecumque nitent argento effecta uel auro uasa domus sanctae , simili de flumine lauit . 
plaustra dehinc , tribuum dederant quae iuncta tribuni , cornigeris bobus parilem diuisit ad usum Leuitisque dedit ; geminis bis ducta iuuencis carra duo primae Getsonum tradita turmae ; at Merara cohors quaterno bis boue iuncta quattuor accepit rebus carpenta ferendis , quae sacris sunt facta dei ; nam sola Gaada immunis donis gestauit pondera collo . 
Interea tribuum proceres pia dona ferentes discretos habuere dies ; namque agmina plebis sunt quingenta , simul uiginti et milia bina , bis senis ducenda uiris , quorum ordine primo uouit Iuda tribus donum Nassone tribuno ; in quo uasa dedit argento insignia fuluo , quae simul expletis faciunt bis pondera centum atque decem , niuea prorsum siligine plena , sacrorum ex more riuo uiridantis oliui praemadida uitulumque dehinc agnumque nitentem arietemque simul , haedus cui iungitur albens , qui peccata leuat , simili cum fronte iuuencas una duas , quae sacra iuuant coniuncta saluti , arietes quinque hircosque agnasque sequentes consimili numero : primi sunt muneris ista . 
Post haec quaeque tribus discretis laeta diebus dona dedit nusquam fraterno in munere discors , omnibus in uasis pariter si summa locetur . 
at uero in gabatis caelato ardentibus auro uiginti centumque fiunt per pondera librae . 
Haec ubi deuouit sacrorum insignia uates , effantem dominum sacrata audiuit in aede , dum super eximia rutilans fastigia candet atque Cherubinos inter dat dogmata legis . 
nec minus et positae diuersa in parte lucernae bis senas uomuere faces , quas candidus ordo distinctim rutilare dedit , dum bracchia pandit aurea ceriforum , discreta et lumina fulcit . 
Interea Leuita manus donaria tractans a bis uicenis et quinque assumitur annis , et qui seruitium iam denis quinquies annis explerit domini , uacuus sit cura parendi inque locum uetuli iuuenis succedat et adsit . 
quorum rore leui redduntur corpora pura fluminis aut fontis , et acuti lammina ferri caesariem comit , si crinis sorduit ingens . 
indumenta dehinc studio curaque lauantur , ne quando occultum maculent contagia corpus . 
Haec inter de plebe uiri , quos criminis atrox cura sequebatur , animo dum teste fatentur , exorant procerem , si possent pascha sacratum consueto celebrare die ; quos ille parumper sustinet ac domini subnixus iussa precatur mandatumque refert , quod tinctis crimine ius est insignem sacrare diem cultumque referre . 
quem nox laeta monet , decurso cum uenit anno . 
At uero innocuus populi si festa retractet , nec procul a templo teneat hunc cura uiandi . 
crimen habet mortis : lex est haec omnibus aequa . 
Postquam cuncta pius perfecit munia uates , quae templo sunt digna dei , mox agmina mouit terrificasque tubas ualidis clangoribus implet , quas prius argento domini per iussa pararat , lammina dum tenuis teretem sinuatur in orbem . 
exiguum signum uentosa ad murmura pandit ordinibus positis . 
ut primo bucina cantu sollicitas acies ad sancta oracula sistat . 
haec properat prima castrorum portio , quae se porrigit aurorae primaque ad lumina solis . 
cumque alios sonitus iteret tuba , prodeat agmen . 
quod leuis obuerso de cardine respicit auster . 
tertius at crepitus litui legionibus illis dat signum , quae castra tenent contermina ponto , post quas uasa legit aquiloni obiecta iuuentus . 
at cum Leuitae diuina ad munia lecti agmina commorant , Aronis pignora uatis , iam tum pontifices , lituos inflare manebat cura decens cunctaque deo transcripta ciere . 
deueniunt primis longa in deserta uadentes ad Pharana locum castris ; hic uates amico exorat generum fatu Raguele creatum Obabum iuuenem , terrae Madanitis alumnum , ut pariter gradiens promissa ad regna ueniret , in quibus ubertim manarent dulcia plenis mella fauis niuei multo cum flumine lactis . 
sed piger et dubia paulisper mente moratus ad patrias mauult cursum conuertere sedes , nequaquam edomitus soceri sermone rogantis : " Cur , inquit , diuersus abis ? 
huc dirige mentem : quo domini nos regna uocant , quae ditia semper , semper honorata nulla sub labe uacillant , et quae causa tamen tam dura et nescia nobis te mouet , ut fines repetas gentemque paternam quam procul et dudum , sensu meliora petente , dimissam mediis heremus disiungit harenis ; in quo nulla tuos mouit sententia sensus . 
et potuit tum cauea fore , quia iustius ista percuperes , cum nulla uagis currentia riuis pocla forent calidoque arderent sidere solis , cumque iter ambiguum et spes incerta futuri ignaros quateret . 
at nunc iam fine sub ipsa laboris modici , cum se felicia regna exhibeant iungantque dei , sic mente uacillas , ceu suadeam peiora tibi , quam sensibus opto . 
quin potius , iuuenis , caro te redde parenti , et coeptam percurre uiam munusque receptum perfice , ut optatis cum primum sedibus omnes condiderit dominus , quae sunt meliora capessas , et proceres inter positus sis grandior actu . 
" Inde abeunt montemque dei posterga relinquunt : nec minus aetherii custodem dogmatis arcam castra sequebantur , postquam se tertius alto lucifer extulerat caelo , iam nocte relicta , ut sanctis domini semper praeeuntibus esset iusta quies populo , multo sub fasce uianti . 
inde prius uates , dum signum sedulus offert agminibus primis , haec supplex uerba profatur " Sublimis consurge , deus , atque hostica promptim milia disperge ; fugiant bellare parantes aduersum tua castra , deus , quique impete sensu oderunt te , summe sator ; tu robora contra quamuis firma uales uerbo sternenda perenni . 
" dicentem nubs clara tegit agmenque refertum immensasque acies obtentu uestis inumbrat . 
at populus truculenta ferox dum murmura uoluit , misit et in dominum rabiosae obprobria linguae . 
quae propter sublimis apex delabitur ignis aethere de supero plebemque et castra peredit parte tenus certa , sed flammas triste micantes in segetem poenae iucunda oratio sanctis auribus extinxit canoque in puluere soluit ; dum pius obstipa uates ceruice laborat immensumque deum tanto pro crimine poscit , atque iterat solum populi tolerare tumultus assiduos fesso nequiquam pectore uelle . 
sed dominus consueta deus solacia uati exhibet atque senes fraterno ex agmine poscit septuaginta simul , quorum sententia iuncta et numero facile iurgantum frangeret iras , cum prophetarum pariter tot consona corda uno uelut sensu diuina oracula ferrent : hi tamen ut pariles cunctis dixere loquellas , se remouent suetoque prius sermone loquuntur . 
nec minus et iuuenes , castrorum in parte manentes , diuina cum mente duo certissima fantur atque prophetali pariter sermone praesagant Modus et Eldadus ; quod postquam nuntius aures detulit ad proceres , Iesus instantius urget , ut uelut illicito narrantes uera relatu frenet et obiurget ; sed uates protinus almo arguit affatu mentemque ex aethere missam inuidia cohibere docet non esse fidei . 
ilicet Aserotum ueniunt atque aggere uasto castra locant , ceu bella forent nocturna timori . 
hic germana pii uatis fraterque tumescunt inuidiaque fremunt : " Cur coniunx iuncta prophetae Aethiopissa foret , et cur praesumeret unus germanis commune decus ? 
nam se quoque summi percipere monumenta dei atque inclita iussa . 
sedulus haec uates et cunctis mitior audit innocua cum mente silens seque abdicat irae . 
non tamen indomitos dominus procedere motus sublimi de sede sinit coramque locatos increpat et liquida uallatus nube profatur : " Quisquis erit uobis cognata e gente propheta , somnia uera magis sensu spectante uidebit nocte super media , cum se sopita relaxant sensa uirum sanctique deus dat gaudia uerbi ; dum loquor et paribus sermonem accommodo dictis . 
qua me perspiciat , oraque et lumina cernat iuncta sibi , quae nemo ualet dinoscere uiuens ? 
at non hic mos est , mea cum sententia uerax donatur uati , tota qui sede fidelis est , mea dum licitis adnectit pectora sacris . 
ille meos coram potis est consistere uultus perspicuoque deum lustrare et cernere uisu . 
ambiguum nihil est nullaque aenigmata uerbis sunt inserta meis ; confesso me fero uultu : ille igitur potuit domini regnantis honorem cernere et inuisum mortali aduertere lumen . 
et uestros inter non quiuit ponere motus mitificam pacem tristesque abolere susurros ? 
" uix haec ediderat , cum raptim nube remota ira uenit domini Mariamque amplexa trementem perculit et toto perfundit corpore lepram . 
haec exempla uidens Aaron conterritus infit : " Parce , precor , domine , iramque auerte nocentem peccatumque meum nostraeque omitte sororis . 
fecimus ignari : nostros quod percutit artus , uerberat et sensus , id mors ne missa sequatur , ultrix nequitiae , custodi et consule nobis ! 
" nec mora , cum uates precibus dat corda fraternis , supplicibus uotis domini medicamina poscens letiferam ob pestem , totos quae sparsa per artus germanae tristi torquebat uiscera morsu talia dum clamat : " Excedit poena reatum tanta ! 
deus , dimitte metum , morboque medere . 
ilicet annuitur ; sed castris femina trusa exulat atque tabem septenis passa diebus illaesos recipit laetis cum uultibus artus consuetoque dehinc plebis celebratur honore . 
At Iudaea phalanx promissa ad praemia tendens signa mouet castraque dehinc Pharanis in aruis collocat et tuto componit moenia uallo . 
illic sidereo compulsus mittere fatu bissenos iuuenes , tribuum quos esse tribunos diximus anterius , qui terram urbesque Chanannas ocius inspicerent sociisque exacta referrent . 
illi abeunt saltumque petunt Ematha uocatum permensi deserta heremi Chebronaque lustrant , quam populi tenuere feri Sesique Thalique . 
ut uentum ad uallem , iam tum quae consita ficis , dulcibus et malis , sed quae lapidosa uocantur seu granata magis , laeta cum uite uirebat . 
ex hac poma ferunt signum latura fidei atque etiam ex aliis , diues quae prompserat aruum . 
ingentem lenti detondent palmitis uuam transuersoque dehinc nitentes fuste reportant : atque quaterdenis trepida cum cura diebus praeteritis tandem , fuerant quae uisa , reportant , terrorem addentes , dum dicunt moenia uasto edita suspectu gentesque immensa leuantes ad caelum capita , ueluti cum plurima quercus stipitis annosi stellatis iungitur astris . 
Frangitur his populus , sensuque affectus amaro triste gemit largoque umectat flumine uultus , talia dum memorat : " O semper laude ferendi digna uiri , quos nulla mali tam grandis imago terruit et solita functos tellure locauit ! 
quos nec triste solum calidis ambussit harenis , et multum tolerata sitis mannaeque minutal : dulce quidem , sed felle madens , quia non iuuat artus , affecit grauiore fame , cui sola coturnix iungitur , et tenui consumit corpora uictu . 
at non in Pharia quondam regione manentes tam tristes torsere cibi , cum uerrere pisces ludus erat totumque in mensis ponere Nilum uel mare uentosum uaria de plebe natantum exuere et laeta uentres laxare sagina . 
nos dites gregibus , cunctis nos pinguibus hortis inemptos pepones aluumque inflare solentes cucumeres auido mordaces carpsimus haustu . 
nos alia et caepe , nos illic sectile porrum pauit et expletos somno marcente refouit . 
quin agite et finem iam duris ponite rebus . 
uertite signa citi Niloque has reddite turmas conspicuumque ducem cognata ex plebe create , qui nostrae anterius ponat momenta salutis , quam suae uel trepidi proceris , qui dicta secutus . 
ut dicit , metuenda dei , deserta per arua destituit miseros hostique opponit enormi , ut mortis grauiora metu patiamur inertes , dum coniunx dilecta cadit , dum filia uirgo ducitur et tumido seruit captiua tyranno . 
" His dictis grauiora parant ; namque incita turba saxa capit totoque insurgens corpore librat . 
sed dum praetrepidant , dum sese ad crimina firmant , discindunt habitus proceres pronique ruentes ad terram fluxere metu cunctosque precantur , ne stolida in dubiis mittant conuicia rebus in caelum sedemque dei , neue ardua credant decretis promissa dei ; cum deinde Chalebus , Iesutis comitante fide , sic procubus orat : " Tempore quo placuit terras temptare repostas hostilesque domos uisaque expromere uobis , omnibus e tribubus primi placuere tribuni . 
quorum nota fides nequaquam dissona posset dicere , uel ciues mendaci eludere fatu . 
et nunc si parilis perstat reuerentia nostri nominis et nullis uentosa emittimus orsa . 
credite compertis : nam quae fiducia ciues fallere nos faciat , domini responsa sequentes uobiscum parilique modo per cuncta uadentes ? 
quae quidam metuenda putant . 
dum uultibus albus pallor inest sensusque labant formidine capti uana quidem , quia iussa dei nos maxima firmant nec uinci pelliue sinunt licet alta gigantes colla leuent densoque opponant milite turmas . 
nobis terra patet , post quam perditibus aruis felicem lustrasse iuuat . 
quae flumine multo lactis opima fluit et dulcis gurgite mellis . 
uos tantum ne corda deo disiungite sancto . 
neu timidas cohibete manus ; quia signa sequentes numquam uicta dei famulans uictoria ditat . 
" Haec ubi dicta , dei confestim sedibus altis maiestas ueneranda uenit populumque patresque atque synagogam miro perfudit honore . 
Haec inter dominus tristes denuntiat iras extremamque luem , qua gens immensa necetur , squalentes inter saltus terramque relictam , exceptis tantum metuenda a peste duobus , quos socium robur parili firmauerat usu . 
uidentes nil posse dei confligere iussis , quamlibet id uates orando auertere temptans mollibus alloquiis timida inter uerba rogaret ne stolida incassum mittentes uerba Chananni perstreperent nulla populum uirtute iuuari . 
qui foret optatus dominique ad praemia lectus : nec tamen eualuit metuenda inflectere dicta , quae firma sub lege uolant ; nam uisere nulli arua fuit licitum soli concessa fidei ; namque quaterdenis populus bellator in annis occidit et natis sublimia regna reliquit . 
Haec inter stolidis armata et incita curis , consurgit legio summoque in uertice collis signa locat praecepsque obliquum fertur in hostem , et quia pugnaces dominus non terruit alas , uincitur et fuso conuertit milite terga . 
praescius id uates castrorum in sede remansit , sacratam cohibens uallis tutantibus arcam . 
Interea ex populo quidam sub lumine festo dum sarmenta legit , legis contemptor aeternae , corripitur sanctaque dei per iussa necatur missilibus saxis , uetitum ne serperet ausum . 
quin etiam quo saepe uiros mens cauta moneret aeternos domini ad monitus conuertere mentes fimbria conserto cunctis hyacinthina nodo nectitur et noto distinguit limite uestes . 
exim causa mali uetito consurgit ab actu : namque Coras Leuita tribu pariterque Dathamus atque Abirus , licitum cunctis offerre tonanti incensum cum ture pio dementibus ausis credentes , tumida uates petiere querella . 
nec longum dilata nece ; nam cardine rupto terra patens cunctos inferna ad tartara misit . 
cum quibus extincti pariter sua funera cernunt bis centum , qui sacra deo non iussa ferebant , quinquies et deni cunctorum congrege turba , et pecora et quidquid fuerat sub iure nocentum ; ac uelut in totos pariter nex una ueniret , dispersi trepidare metu ignemque supernum nequiquam fugere ac sese abscondere temptant . 
quin etiam reuoluta die feruere tumultu non ueriti magna confestim clade premuntur . 
atque eadem sub morte ruunt bis milia septem sexcentique uiri ; et ni discrimina uates tanta uidens dominum blanda inter uota rogasset . 
grandior infandum punisset poena reatum . 
Uerum ubi post trepidos redierunt otia motus , auratas pateras , iuuenes quibus ante sinistri obtulerant insueta deo libamina caeli . 
dissipat et tenui sollerter lammina cunctas deuouet ac domini Moyses altaribus indit ; idcirco quia sacra fiunt , quaecumque feruntur ad dominum celsaque dei ante ora locantur . 
nec minus ut uates inter discretio summos atque tribus fieret . 
uirgam deposcit ab omni principe , bissenas donec iam summa repleret ; sepositamque dehinc Aaronis nomine uates exhibet et domini media intra tecta relinquit . 
cumque reuertenti micuissent sidera sole , res haut nota prius . 
populo mirante coacto , cernitur et magnum domini patefecit honorem . 
enodis nam uirga prius truncataque ferro Aaronis proceris nullo de fomite terrae floruit atque nuces sicco iam stipite prompsit . 
additur ad legis monumenta et iussa sacratae , ut uitula , cui flaua cutis per membra nitebit . 
occidat ante fores domini corpusque cremetur ignibus , utque cinis combusto e uiscere natus corpora purificet foedo sordentia tactu conspersus per membra uirum . 
cui gramen hysopi iungitur , ut tenui diffundat uerbere rores flumineos mundaque infectos diluat unda . 
nam quicumque manu contingit corpora functa uel iacet exanimum cuius sub tecta cadauer , sordibus afficitur templumque infuscat aeternum . 
uascula quin etiam patulis sordentia rostris cuncta fiunt uulnusque dehinc quicumque cruentum contigit ossaque uirum bustumue sepulti . 
tertia luce potest sese uel septima purum reddere , si dominum tacito sub corde precatus dona ferat medici purgatus flumine rami . 
Haec inter Iudaea phalanx deserta per arua dum graditur , Cadessa uenit procerisque sororem extinctam tumulat multaque accenditur ira , quod deserta siti regio non promeret ullos fontibus e gelidis riuos ; quodque arida cunctis ora forent tostoque arderent corpora sole . 
id dominus meditans nati depromere uirgam imperat et gemino rupem contingere tactu . 
quam tamen incutiens dubio cum pectore Moyses obiurgat populum dicens : " Heu ! 
mente feroces sensibus et duri , numquidnam saxa madere ulla queunt riuis uiuosque emittere fontes ? 
" haec dum motus ait , lenta dat uerbera uirga . 
rumpuntur cotibus amnes . 
attamen omnipotens cunctantum pectora uatum increpat obiurgans : " Quoniam sententia uobis ancipiti sub corde fuit meque omnia posse mens haut firma uidet paruumque impertit honorem sublimis domini imperio , cui credere coram Iudaeas acies decuit fidemque referre nil non posse deum : id propter ducere plebem ad sedes dudum sponsas terramque feracem haut licitum uobis magnaque assumere dona . 
" Interea populus Edomum adiungitur aruis per quae pacificas acies deducere Moyses percupiens placido regem sermone poposcit praetumida uirtute ferum pugnamque parantem . 
quem tamen euitans monti coniungitur Oro , in quo decursae post tempora plurima uitae conditur Aronus notaque insignia liquit festa sacerdoti , celsis qui altaribus addit maiorem cunctis Eleazaron , ut deus ingens iusserat et placitis ministrum allegerat aris . 
illic multimoda fidentes pube Chananni terrorem immodicum ualida cum clade dedere Iudaeis , cum terga darent nudata per agros . 
sed tamen assumunt animos dominoque fauente hostiles sternunt cuneos atque urbibus ignem subiciunt ualidis immensa et laude triumphant . 
Sed quamuis fluerent optatis commoda rebus , non tamen obliqui fremitus nec murmura desunt in uatem coniecta pium ; dum quisque feroci uoce gemit multa terrarum dote refertam Aegyptum post terga datam Nilumque feracem frugum et securo semper cultore colorum . 
id deus omnipotens aequato examine plectens uipereas acies uiroso ex fomite prompsit quae multos strauere uiros , dum tenuia quamquam uulnera letali distendunt corpora suco . 
At populus lugubre gemens , dum procubus orat ante pedes uatis et publica funera narrat , agnitione probri cunctorum in corde reposta accipit optatam domino saluante medellam . 
namque probus princeps tumidum formare draconem aere flauo iussus malo suspendit ab alto , ut , quemcumque uago fixissent dente cerastae , exueret letum pendentem uersus ad anguem . 
Hinc populus Obetha uenit , Achina deinde arua petit ; Zaredina dehinc ; mox transit ad Adar , iam uiridi in campo , sedis ubi cultor amoenae Amorreus agit et opimo pascitur aruo . 
illic est puteus uitrea perlucidus unda , quem iuxta dominus sancto sermone locutus Moysetem iussit populum densare refertum , duceret ut riguos latices undamque nitentem . 
consona tunc penitus diuina in cantica cunctis lingua fuit . 
domino dum laudes hoc canit hymno : " Immensus dominus fluenta misit et totum populi remouit aestum , pleno dum puteus patet profundo et multum gelidis scatet fluentis : quem quondam ualidi fecere reges . 
gentes dum ualidas regunt habenis et sceptris pauidos premunt clientes : usus ceu proprius pateret ipsis . 
externis procul omnibus remotis . 
hic nostrae a domino datus saluti uiuis irriguos repleuit undis . 
" Haec ubi sidereo dixere cantica regi castra mouent , uariosque locos post terga relinquunt . 
Seonem ad regem decurso limite ducti , oppositas acies ualido certamine fundunt , quas ille , innocui deridens dicta prophetae , struxerat , et uana nequiquam laude ferebat gentis Amorreae ; duro quae subdita bello decubuit ualidas iam dudum saepta per urbes . 
Iazera quin etiam , simili uastata duello , suscepit protrita iugum atque oppida multa dedidit , optatae deposcens otia pacis . 
Haec ubi sollicito dictauit fama Balaci , qui Moabitarum populos urbesque regebat , concutitur grauiore metu Balamque prophetam ambit honoratis precibus , ut tanta gerentem impediat dictis populum cursumque refrenet bellantum penitus ; quoniam , quae procubus oret , audiat omnipotens et tristia quaeque secundet . 
ille negat fas esse sibi maledicta referre in plebem domino semper ductore uadentem ad sedem regnumque suum , longeque uideri iustius , ut meritis accommoda quaeque precetur . 
quandoquidem dominus nocturno in tempore uisus inhibeat reserare senem responsa Balaci . 
talia sed postquam dimissus nuntius infit , et regem sua cura tenet , perquirit anhelus electos proceres rursusque ad limina uatis mittit oratores dudum iam dicta rogantes , nequiquam , quia dicta dei contraria pugnant . 
sed tamen emersus uates conscendit asellam atque praecedentes collatis passibus aequat . 
ecce uiae medio domini mox angelus offert strinctam aciem contra pronamque obuersus et instans cornipedem terret , celeri quae concita saltu in partem conisa fugit campoque pererrat . 
quam dum praecipiti temnentem frena timore circumagit uates ac pressis pugnat habenis , calcibus et fodicat uirgaque euerberat aeri . 
pampineas inter uites iam tegmine lapso semirutus paries cunctanti obiectus asellae procursum impediit : pedem quae ad saxa recussit oblisitque senis sensuque affecit acerbo . 
nuntius inde citus diuersa in parte resistit calle perangusto , tenuis quo semita duxit . 
circumitus nullos quacumque in parte relinquens . 
quadrupes hunc strincto uidit mucrone micantem et multum pauefacta ruit . 
quam surgere iussam uerberat et multa uector uibice cohercet . 
illa ubi perdoluit , subito sermone locuta est , dum deus eloquium desueta in uerba relaxat : " Quid feci meruiue tibi , quod uerbere multo labentem conixus agis ? 
num terga negaui sueta tibi ? 
umquamue pauens mea pondera fugi , praecipitemue dedi , prono dum cernuus armo laberis et prona fusus ceruice rotaris ? 
" talia dicenti commotus dicta sacerdos tristia saepe refert multaque exaestuat ira . 
dumque fremens saeuit , claro mox angelus ore emicat et sancta compellat uoce prophetam : " Immeritam pecudem trino iam uerbere pulsas , quae me prona fugit terraeque illisa recumbit idcirco , quoniam non est tua semita summo grata deo longeque uagis nunc gressibus erras . 
et nisi cornipedem diuersa in parte uadentem terror abegisset , duro te uulnere ferri strauerat ista manus crudumque exegerat ensem . 
ut te deposito mihimet possessa fuisset . 
" desilit hic uates sanctumque inflexus adorat delictumque dolens reditum uitamque precatur . 
dimissus celerat suscepta et munia complet . 
uerba locuturus domini dictanda relatu . 
iamque uiam uincens Moabae adiungitur urbi conspicuumque uidet condenso in milite regem auxiliumue sibi timida cum uoce rogantem inspicit et domino septenis supplicat aris : conspicuosque simul uitulos lectasque bidentes immolat et cuncta committit munera regi iudiciumque dei tacita sub nocte meretur . 
quod deinde euoluens his regem terruit orsis : " Montibus e patriis Moabo a principe iussus , unde rubet uentura dies lumenque serenum , quaque iacet tellus geminis inclusa fluentis Tigris et Euphratis , ut dictis saeuus acerbis exoptem non digna uiris , quos sanctus ab alto protegit omnipotens terraeque indicit opimae . 
hos igitur de colle procul mox uisere ius est optatosque mihi iamiam dinoscere uultus felicis populi , quem solum magna sequuntur dona dei , gentesque procul seiunctus et exsors percipit optatas placido de numine sedes , quisnam igitur prisci quaesiuit clara Iacobi pignora uel plebem numeris percurrere quiuit ? 
occidat hos inter potius mea uita relinquens corpoream sedem iustisque adiuncta quiescat progeniesque mea tali cum germine uiuat ! 
" Haec ubi disseruit sensu torpente Balacus concidit et uatem diuersa et dissona fantem increpitat . 
tumidum iussus conscendere collem , ut partem exiguam populi subiecta per arua cerneret . 
haec iterum digestis uocibus addit : " Confestim mea dicta tuas demitte per aures . 
Moabi rector populi , testisque uenito ! 
dissimilis hominum deus est nec uera locutus irrita uerba facit quidquamue impune minatur . 
qui me magna monet subnixus dona precari , ut facio ; plebemque dei per uota sacrabo , quam dolor effugiet totus operumque labores . 
participi iunctoque deo , qui dura repellit omnia , ditificae condonans munera pacis , huius tu procerem sacro de sidere , rector caelorum terraeque , uide : nam dignus honore est ille tuo , qui pressa diu ceruice gementem eduxit populum regno Pharaonis acerbi , signifer et nulli uirtutum laude secundus unica regna fouet nulloque in augure fidit . 
carmina nulla canit nec quidquam captat inane . 
tempore sub certo felicia dicta superni accipiet secura dei perfectaque uirtus Iebusaea fiet domini de robore summi . 
emicat hic populus , ueluti cum sola per arua crinigera ceruice leo sese arduus infert , non ante assuetae repetens cubilia siluae , quam crassa toruus sanie praedaque refertus terruerit uirides minaci ex murmure montes . 
" Haec etiam renuit multa rex saucius ira tertia dicta rogans diuerso in colle prophetam ; uertice de cuius populum per castra locatum ut uidit , docili deprompsit pectore uerba : " Sublimes magnaeque domus , quascumque Iacobi semen habet , paribusque attollunt culmina tectis , ut cedrus siluaque nitens , quae frondis honorem uentilat et querulis modulatur sibila ramis . 
uel quae laeta uiret sub ripis fluminis acta . 
has dominus struxit celsaque erexit ad astra , semine de cuius quondam nascetur in omnes iura ferens populos regnoque insignis aeterno , quem deus e Pharia clemens arcessit Aegypto conspicuum nullique parem socioque carentem . 
diriget hic gentes diuersa in parte rebelles . 
plurima letali contorquens spicula dextra . 
acclinis cum deinde cubat similisque leoni , se coram somno lapso explicat , inde soporem dimouet , ad uigiles confestim redditus actus . 
et quis hunc tactu faciet consistere rursum qui tua sanctifico laudat praeconia fatu . 
felix ille fiet ; at qui contraria dicit , is male dicta sibi uentoso ex ore facessit . 
haec sunt quae nostra dominus te uoce moneri imperat , eloquio quod fas infringere nulli est nec mutare uiro quidquamue adiungere praeter . 
quamlibet argenti magnum des ferre talentum atque tuos census immensi pondus et auri : munera nil prosunt ; fixum quod dicitur hoc est . 
" His actis sua tecta petit regemque relinquit attonitum duraque immensum dicta gementem . 
at manus interea bellis Iudaea secundis luxuriat sanctasque putat quas uicerat aras : idolaque illicito celebrat gentilia cultu Beseli deuota prius mutoque Phegoro . 
hinc ingens mox ira dei consurgit et exim patentem ad campum proceres procedere mandat , conuersusque iubet redeuntis lumina solis cernere et attentos factum noxale piare . 
id uates festinus agit ferrumque renudat innocuos sontesque uago mucrone secutus . 
Haec inter quidam fraterna opprobria prodens , quod sibi non licitum Madia ex gente parasset conubium , coram cunctos uatemque praesentat Zambrium Chasbumque pari sub fraude nocentes . 
quos Phinea citus arrepta euerberat hasta immensamque plagam per iusta piacula sedat , quae bis dena uirum consumpsit milia leto atque tria . 
domini dum telum currit in omnes . 
hoc facinus propter sacrata altaria uates accipit et domini sublimem sumpsit honorem . 
Interea generata nouo de germine pubes allegitur numerisque dehinc subducta notatur . 
primaeuo quae flore uirens iam germine molli uestibat uultus uicenos laeta per annos . 
quae deinde summa sexcenta ad milia uenit atque bis octona , tercentum insuper auctis . 
haec meruit sedes domino donante beatas : ilicet omnipotens obliquum uertere in hostem signa iubet uati coeptoque insistere bello . 
ad quos bis senis hominum cum milibus itur . 
quo se cuncta tribus miserat , dum milia quaeque singula de propriis numerant pugnacia turmis . 
Phineus haec ductor agit , dum uascula sancta terrificasque tubas consueta in proelia portat ; atque alacris lecto confestim milite caedit Moabas acies regesque interficit omnes : fusorum dum terga premit uatemque Balamum enecat et domita praedam de gente reportat . 
sed quia femineas acies post bella trahebat agmine captiuo , proceris per iussa monetur uirginibus tantum meritam non demere uitam , corporeasque uirum maculas purgare fluentis . 
nec minus et praedam populum partitur in omnem , Leuitisque dedit merito de munere partem . 
quos domini in templo semper pia cura tenebat . 
primitiaeque deo nec non redduntur aeterno omnibus ex rebus domita de gente relatis . 
His actis Rubena tribus mediaque Manasses atque Gada sedes laetae Galaditis orant . 
pecudibus facilis tellus : nam gramine multo herbida Iordani fluuio coniuncta uirebat . 
quos licet intrepido ductor sermone negarit . 
dum mutare putat futura ob proelia mentes , concedit praestatque tamen , si milite toto arma gerant sociasque iuuent in bella cohortes . 
