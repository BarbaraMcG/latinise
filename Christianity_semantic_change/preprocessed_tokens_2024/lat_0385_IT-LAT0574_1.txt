EPICEDION IN PATREM Post deum semper patrem colui secundamque reverentiam genitori meo debui . 
Sequitur ergo hanc summi dei venerationem epicedion patris mei . 
Titulus a Graecis auctoribus , defunctorum honori dicatus , non ambitiosus , sed religiosus . 
Quem commendo lectori meo , sive is filius est seu pater sive utrumque . 
Neque ut laudet exigo , set ut amet postulo : neque vero nunc patrem meum laudo , quod ille non eget et ego functum oblectatione viventium onerare non debeo . 
Neque dico nisi quod agnoscunt , qui parti aetatis eius interfuerunt . 
Falsum me autem morte [ eius ] obita dicere et verum tacere eiusdem piaculi existimo . 
Imagini ipsius hi versus subscripti sunt neque minus in opusculorum meorum seriem relati . 
Alia omnia mea displicent mihi , hoc relegisse amo . 
Nomen ego Ausonius , non ultimus arte medendi et , mea si nosses tempora , primus eram . 
Vicinas urbes colui patriaque domoque , Vasates patria , sed lare Burdigalam . 
Curia me duplex et uterque senatus habebat muneris exsortem , nomine participem . 
Non opulens nec egens , parcus sine sordibus egi : victum , habitum , mores semper eadem habui . 
Sermone inpromptus Latio , verum Attica lingua suffecit culti vocibus eloquii . 
Optuli opem cunctis poscentibus artis inemptae officiumque meum cum pietate fuit . 
Iudicium de me studui praestare bonorum : ipse mihi numquam , iudice me , placui . 
Officia in multos diverso debita cultu personis , meritis , tempore distribui . 
Litibus abstinui : non auxi , non minui rem ; indice me nullus , set neque teste perit . 
Invidi numquam : cupere atque ambire refugi ; iurare aut falsum dicere par habui . 
Factio me sibi non , non coniuratio iunxit : sincero colui foedere amicitias . 
Felicem scivi , non qui quod vellet haberet , set qui per fatum non data non cuperet . 
Non occursator , non garrulus , obvia cernens , valvis et velo condita non adii . 
Famam , quae posset vitam lacerare bonorum , non finxi et , veram si scierim , tacui . 
Ira procul , spes vana procul , procul anxia cura inque bonis hominum gaudia falsa procul . 
Vitati coetus eiuratique tumultus et semper fictae principum amicitiae . 
Deliquisse nihil numquam laudem esse putavi atque bonos mores legibus antetuli . 
[ Irasci promptus properavi condere motum atque mihi poenas pro levitate dedi ] . 
Coniugium per lustra novem sine crimine concors unum habui : gnatos quattuor edidimus . 
Prima obiit lactans at qui fuit ultimus aevi , pubertate rudi non rudis interiit , Maximus ad summum columen pervenit honorum , praefectus Gallis et Libyae et Latio , tranquillus , clemens , oculis , voce , ore serenus , in genitore suo mente animoque pater . 
Huius ego et natum et generum pro consule vidi . 
Consul ut ipse foret , spes mihi certa fuit . 
Matronale decus possedit filia , cuius egregia et nuptae laus erat et viduae . 
Quae nati generique et progeneri simul omnium multiplici inlustres vidit honore domos . 
Ipse nec affectans nec detrectator honorum praefectus magni nuncupor Illyrici . 
Haec me fortunae larga indulgentia suasit numine adorato vitae obitum petere , ne fortunatae spatium inviolabile vitae fatali morsu stringeret ulla dies . 
Optinui auditaeque preces : spem , vota , timorem sopitus placido fine relinquo aliis . 
Inter maerentes , sed non ego maestus , amicos dispositis iacui funeris arbitriis . 
Nonaginta annos baculo sine , corpore toto exegi , cunctis integer officiis . 
Haec quicumque leges , non aspernabere fari : ; talis vita tibi , qualia vota mihi ; . 
