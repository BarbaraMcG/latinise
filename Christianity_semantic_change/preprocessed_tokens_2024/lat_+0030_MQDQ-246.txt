Hoc quoque composui Paelignis natus aquosis Ille ego nequitiae Naso poeta meae ; Hoc quoque iussit Amor ; procul hinc , procul este , seueri : Non estis teneris apta theatra modis . 
Me legat in sponsi facie non frigida uirgo Et rudis ignoto tactus amore puer ; Atque aliquis iuuenum , quo nunc ego , saucius arcu Agnoscat flammae conscia signa suae Miratusque diu " quo " dicat " ab indice doctus Conposuit casus iste poeta meos ? 
" Ausus eram , memini , caelestia dicere bella Centimanumque Gyen ( et satis oris erat ) , Cum male se Tellus ulta est ingestaque Olympo Ardua deuexum Pelion Ossa tulit : In manibus nimbos et cum Ioue fulmen habebam , Quod bene pro caelo mitteret ille suo . 
Clausit amica fores : ego cum Ioue fulmen omisi ; Excidit ingenio Iuppiter ipse meo . 
Iuppiter , ignoscas : nil me tua tela iuuabant ; Clausa tuo maius ianua fulmen habet . 
Blanditias elegosque leuis , mea tela , resumpsi : Mollierunt duras lenia uerba fores . 
Carmina sanguineae deducunt cornua lunae Et reuocant niueos solis euntis equos ; Carmine dissiliunt abruptis faucibus angues Inque suos fontes uersa recurrit aqua ; Carminibus cessere fores , insertaque posti , Quamuis robur erat , carmine uicta sera est . 
Quid mihi profuerit uelox cantatus Achilles ? 
Quid pro me Atrides alter et alter agent , Quique tot errando quot bello perdidit annos , Raptus et Haemoniis flebilis Hector equis ? 
At facie tenerae laudata saepe puellae Ad uatem , pretium carminis , ipsa uenit . 
Magna datur merces : heroum clara ualete Nomina : non apta est gratia uestra mihi ; Ad mea formosos uultus adhibete puellae Carmina , purpureus quae mihi dictat Amor . 
Quem penes est dominam seruandi cura , Bagoa , Dum perago tecum pauca , sed apta , uaca . 
Hesterna uidi spatiantem luce puellam Illa quae Danai porticus agmen habet . 
Protinus , ut placuit , misi scriptoque rogaui ; Rescripsit trepida " non licet " illa manu , Et , cur non liceat , quaerenti reddita causa est , Quod nimium dominae cura molesta tua est . 
Si sapis , o custos , odium , mihi crede , mereri Desine : quem metuit quisque , perisse cupit . 
Vir quoque non sapiens : quid enim seruare laboret Vnde nihil , quamuis non tueare , perit ? 
Sed gerat ille suo morem furiosus amori Et castum , multis quod placet , esse putet ; Huic furtiua tuo libertas munere detur , Quam dederis illi , reddat ut illa tibi . 
Conscius esse uelis ? 
domina est obnoxia seruo ; Conscius esse times ? 
dissimulare licet . 
Scripta leget se cum : matrem misisse putato ; Venerit ignotus : postmodo notus erit ; Ibit ad affectam , quae non languebit , amicam : Visat , iudiciis aegra sit illa tuis . 
Si faciet tarde , ne te mora longa fatiget , Imposita gremio stertere fronte potes . 
Nec tu linigeram fieri quid possit ad Isin Quaesieris , nec tu curua theatra time . 
Conscius assiduos commissi tollet honores : Quis minor est autem quam tacuisse labor ? 
Ille placet uersatque domum neque uerbera sentit , Ille potens ; alii , sordida turba , iacent . 
Huic , uerae ut lateant , causae finguntur inanes ; Atque ambo domini , quod probat una , probant . 
Cum bene uir traxit uultum rugasque coegit , Quod uoluit fieri blanda puella , facit . 
Sed tamen interdum tecum quoque iurgia nectat Et simulet lacrimas carnificemque uocet ; Tu contra obicies quae tuto diluat illa , Et ueris falso crimine deme fidem . 
Sic tibi semper honos , sic alta peculia crescent ; Haec fac , in exiguo tempore liber eris . 
Aspicis indicibus nexas per colla catenas ? 
Squalidus orba fide pectora carcer habet . 
Quaerit aquas in aquis et poma fugacia captat Tantalus : hoc illi garrula lingua dedit ; Dum nimium seruat custos Iunonius Ion , Ante suos annos occidit ; illa dea est . 
Vidi ego compedibus liuentia crura gerentem Vnde uir incestum scire coactus erat ; Poena minor merito : nocuit mala lingua duobus ; Vir doluit , famae damna puella tulit . 
Crede mihi , nulli sunt crimina grata marito , Nec quemquam , quamuis audiat , illa iuuant : Seu tepet , indicium securas perdis ad aures ; Siue amat , officio fit miser ille tuo . 
Culpa nec ex facili quamuis manifesta probatur : Iudicis illa sui tuta fauore uenit . 
Viderit ipse licet , credet tamen ille neganti Damnabitque oculos et sibi uerba dabit ; Aspiciat dominae lacrimas , plorabit et ipse Et dicet " poenas garrulus iste dabit . 
" Quid dispar certamen inis ? 
tibi uerbera uicto Adsunt , in gremio iudicis illa sedet . 
Non scelus aggredimur , non ad miscenda coimus Toxica , non stricto fulminat ense manus ; Quaerimus ut tuto per te possimus amare : Quid precibus nostris mollius esse potest ? 
Ei mihi , quod dominam nec uir nec femina seruas , Mutua nec Veneris gaudia nosse potes . 
Qui primus pueris genitalia membra recidit , Vulnera quae fecit debuit ipse pati . 
Mollis in obsequium facilisque rogantibus esses , Si tuus in quauis praetepuisset amor . 
Non tu natus equo , non fortibus utilis armis , Bellica non dextrae conuenit hasta tuae . 
Ista mares tractent ; tu spes depone uiriles : Sunt tibi cum domina signa ferenda tua . 
Hanc imple meritis , huius tibi gratia prosit ; Si careas illa , quis tuus usus erit ? 
Est etiam facies , sunt apti lusibus anni : Indigna est pigro forma perire situ . 
Fallere te potuit , quamuis habeare molestus : Non caret effectu quod uoluere duo . 
Aptius at fuerit precibus temptasse : rogamus , Dum bene ponendi munera tempus habes . 
Non ego mendosos ausim defendere mores Falsaque pro uitiis arma mouere meis . 
Confiteor , si quid prodest delicta fateri ; In mea nunc demens crimina fassus eo . 
Odi , nec possum cupiens non esse , quod odi : Heu quam , quae studeas ponere , ferre graue est ! 
Nam desunt uires ad me mihi iusque regendum ; Auferor , ut rapida concita puppis aqua . 
Non est certa meos quae forma inuitet amores : Centum sunt causae cur ego semper amem . 
Siue aliqua est oculos in se deiecta modestos , Vror , et insidiae sunt pudor ille meae ; Siue procax aliqua est , capior quia rustica non est Spemque dat in molli mobilis esse toro ; Aspera si uisa est rigidasque imitata Sabinas , Velle sed ex alto dissimulare puto ; Siue es docta , places raras dotata per artes ; Siue rudis , placita es simplicitate tua . 
Est quae Callimachi prae nostris rustica dicat Carmina : cui placeo , protinus ipsa placet ; Est etiam quae me uatem et mea carmina culpet : Culpantis cupiam sustinuisse femur . 
Molliter incedit : motu capit ; altera dura est : At poterit tacto mollior esse uiro . 
Haec quia dulce canit flectitque facillima uocem , Oscula cantanti rapta dedisse uelim ; Haec querulas habili percurrit pollice chordas : Tam doctas quis non possit amare manus ? 
Illa placet gestu numerosaque bracchia ducit Et tenerum molli torquet ab arte latus : Vt taceam de me , qui causa tangor ab omni , Illic Hippolytum pone , Priapus erit . 
Tu , quia tam longa es , ueteres heroidas aequas Et potes in toto multa iacere toro ; Haec habilis breuitate sua est : corrumpor utraque ; Conueniunt uoto longa breuisque meo . 
Non est culta : subit quid cultae accedere possit ; Ornata est : dotes exhibet ipsa suas . 
Candida me capiet , capiet me flaua puella ; Est etiam in fusco grata colore uenus . 
Seu pendent niuea pulli ceruice capilli , Leda fuit nigra conspicienda coma ; Seu flauent , placuit croceis Aurora capillis : Omnibus historiis se meus aptat amor . 
Me noua sollicitat , me tangit serior aetas : Haec melior specie , moribus illa placet . 
Denique quas tota quisquam probat Urbe puellas , Noster in has omnis ambitiosus amor . 
Nullus amor tanti est ( abeas , pharetrate Cupido ) , Vt mihi sint totiens maxima uota mori . 
Vota mori mea sunt , cum te peccasse recordor , Ei mihi , perpetuum nata puella malum . 
Non mihi deceptae nudant tua facta tabellae Nec data furtiue munera crimen habent . 
O utinam arguerem sic , ut non uincere possem ! 
Me miserum , quare tam bona causa mea est ? 
Felix , qui quod amat defendere fortiter audet , Cui sua " non feci " dicere amica potest . 
Ferreus est nimiumque suo fauet ille dolori , Cui petitur uicta palma cruenta rea . 
Ipse miser uidi , cum me dormire putares , Sobrius apposito crimina uestra mero : Multa supercilio uidi uibrante loquentes ; Nutibus in uestris pars bona uocis erat . 
Non oculi tacuere tui conscriptaque uino Mensa , nec in digitis littera nulla fuit . 
Sermonem agnoui , quod non uideatur , agentem Verbaque pro certis iussa ualere notis . 
Iamque frequens ierat mensa conuiua relicta ; Compositi iuuenes unus et alter erant : Inproba tum uero iungentes oscula uidi ( Illa mihi lingua nexa fuisse liquet ) , Qualia non fratri tulerit germana seuero , Sed tulerit cupido mollis amica uiro ; Qualia credibile est non Phoebo ferre Dianam , Sed Venerem Marti saepe tulisse suo . 
" Quid facis ? 
" exclamo " quo nunc mea gaudia defers ? 
Iniciam dominas in mea iura manus . 
Haec tibi sunt mecum , mihi sunt communia tecum : In bona cur quisquam tertius ista uenit ? 
" Haec ego , quaeque dolor linguae dictauit ; at illi Conscia purpureus uenit in ora pudor . 
Quale coloratum Tithoni coniuge caelum Subrubet , aut sponso uisa puella nouo ; Quale rosae fulgent inter sua lilia mixtae Aut , ubi cantatis , Luna , laborat equis ; Aut quod , ne longis flauescere possit ab annis , Maeonis Assyrium femina tinxit ebur : His erat aut alicui color ille simillimus horum , Et numquam casu pulchrior illa fuit . 
Spectabat terram : terram spectare decebat ; Maesta erat in uultu : maesta decenter erat . 
Sicut erant ( et erant culti ) laniare capillos Et fuit in teneras impetus ire genas ; Vt faciem uidi , fortes cecidere lacerti : Defensa est armis nostra puella suis . 
Qui modo saeuus eram , supplex ultroque rogaui Oscula ne nobis deteriora daret . 
Risit et ex animo dedit optima , qualia possent Excutere irato tela trisulca Ioui : Torqueor infelix , ne tam bona senserit alter , Et uolo non ex hac illa fuisse nota . 
Haec quoque , quam docui , multo meliora fuerunt , Et quiddam uisa est addidicisse noui . 
Quod nimium placuere , malum est , quod tota labellis Lingua tua est nostris , nostra recepta tuis . 
Nec tamen hoc unum doleo , non oscula tantum Iuncta queror , quamuis haec quoque iuncta queror : Illa nisi in lecto nusquam potuere doceri ; Nescioquis pretium grande magister habet . 
Psittacus , Eois imitatrix ales ab Indis , Occidit : exsequias ite frequenter , aues ; Ite , piae uolucres , et plangite pectora pinnis Et rigido teneras ungue notate genas ; Horrida pro maestis lanietur pluma capillis , Pro longa resonent carmina uestra tuba . 
Quod scelus Ismarii quereris , Philomela , tyranni , Expleta est annis ista querela suis ; Alitis in rarae miserum deuertere funus : Magna sed antiqua est causa doloris Itys . 
Omnes , quae liquido libratis in aere cursus , Tu tamen ante alios , turtur amice , dole . 
Plena fuit uobis omni concordia uita Et stetit ad finem longa tenaxque fides . 
Quod fuit Argolico iuuenis Phoceus Orestae , Hoc tibi , dum licuit , psittace , turtur erat . 
Quid tamen ista fides , quid rari forma coloris , Quid uox mutandis ingeniosa sonis , Quid iuuat , ut datus es , nostrae placuisse puellae ? 
Infelix auium gloria nempe iaces . 
Tu poteras fragiles pinnis hebetare zmaragdos Tincta gerens rubro Punica rostra croco . 
Non fuit in terris uocum simulantior ales : Reddebas blaeso tam bene uerba sono . 
Raptus es inuidia : non tu fera bella mouebas ; Garrulus et placidae pacis amator eras . 
Ecce , coturnices inter sua proelia uiuunt , Forsitan et fiant inde frequenter anus . 
Plenus eras minimo , nec prae sermonis amore In multos poteras ora uacare cibos : Nux erat esca tibi causaeque papauera somni , Pellebatque sitim simplicis umor aquae . 
Viuit edax uultur ducensque per aera gyros Miluus et pluuiae graculus auctor aquae ; Viuit et armiferae cornix inuisa Mineruae , Illa quidem saeclis uix moritura nouem . 
Occidit ille loquax humanae uocis imago Psittacus , extremo munus ab orbe datum . 
Optima prima fere manibus rapiuntur auaris ; Implentur numeris deteriora suis : Tristia Phylacidae Thersites funera uidit Iamque cinis uiuis fratribus Hector erat . 
Quid referam timidae pro te pia uota puellae , Vota procelloso per mare rapta Noto ? 
Septima lux uenit non exhibitura sequentem , Et stabat uacuo iam tibi Parca colo ; Nec tamen ignauo stupuerunt uerba palato : Clamauit moriens lingua " Corinna , uale . 
" Colle sub Elysio nigra nemus ilice frondet Vdaque perpetuo gramine terra uiret . 
Si qua fides dubiis , uolucrum locus ille piarum Dicitur , obscenae quo prohibentur aues : Illic innocui late pascuntur olores Et uiuax phoenix , unica semper auis ; Explicat ipsa suas ales Iunonia pinnas , Oscula dat cupido blanda columba mari . 
Psittacus has inter nemorali sede receptus Conuertit uolucres in sua uerba pias . 
Ossa tegit tumulus , tumulus pro corpore magnus , Quo lapis exiguus par sibi carmen habet : " Colligor ex ipso dominae placuisse sepulcro . 
Ora fuere mihi plus aue docta loqui . 
Ergo sufficiam reus in noua crimina semper ? 
Vt uincam , totiens dimicuisse piget . 
Siue ego marmorei respexi summa theatri , Elegis e multis unde dolere uelis ; Candida seu tacito uidit me femina uultu , In uultu tacitas arguis esse notas ; Si quam laudaui , miseros petis ungue capillos , Si culpo , crimen dissimulare putas ; Siue bonus color est , in te quoque frigidus esse , Seu malus , alterius dicor amore mori . 
Atque ego peccati uellem mihi conscius essem : Aequo animo poenam , qui meruere , ferunt . 
Nunc temere insimulas credendoque omnia frustra Ipsa uetas iram pondus habere tuam : Aspice , ut auritus miserandae sortis asellus Adsiduo domitus uerbere lentus eat . 
Ecce , nouum crimen : sollers ornare Cypassis Obicitur dominae contemerasse torum . 
Di melius , quam me , si sit peccasse libido , Sordida contemptae sortis amica iuuet ! 
Quis Veneris famulae conubia liber inire Tergaque complecti uerbere secta uelit ? 
Adde quod ornandis illa est operosa capillis Et tibi per doctas grata ministra manus : Scilicet ancillam , quod erat tibi fida , rogarem ? 
Quid , nisi ut indicio iuncta repulsa foret ? 
Per Venerem iuro puerique uolatilis arcus Me non admissi criminis esse reum . 
Ponendis in mille modos perfecta capillis , Comere sed solas digna Cypassi deas , Et mihi iucundo non rustica cognita furto , Apta quidem dominae sed magis apta mihi , Quis fuit inter nos sociati corporis index ? 
Sensit concubitus unde Corinna tuos ? 
Num tamen erubui ? 
num uerbo lapsus in ullo Furtiuae Veneris conscia signa dedi ? 
Quid quod , in ancilla si quis delinquere possit , Illum ego contendi mente carere bona ? 
Thessalus ancillae facie Briseidos arsit , Serua Mycenaeo Phoebas amata duci : Nec sum ego Tantalide maior nec maior Achille ; Quod decuit reges , cur mihi turpe putem ? 
Vt tamen iratos in te defixit ocellos , Vidi te totis erubuisse genis . 
At quanto , si forte refers , praesentior ipse Per Veneris feci numina magna fidem ! 
Tu , dea , tu iubeas animi periuria puri Carpathium tepidos per mare ferre Notos . 
Pro quibus officiis pretium mihi dulce repende Concubitus hodie , fusca Cypassi , tuos . 
Quid renuis fingisque nouos , ingrata , timores ? 
Vnum est e dominis emeruisse satis . 
Quod si stulta negas , index ante acta fatebor Et ueniam culpae proditor ipse meae , Quoque loco tecum fuerim quotiensque , Cypassi , Narrabo dominae quotque quibusque modis . 
O numquam pro me satis indignate Cupido , O in corde meo desidiose puer , Quid me , qui miles numquam tua signa reliqui , Laedis , et in castris uulneror ipse meis ? 
Cur tua fax urit , figit tuus arcus amicos ? 
Gloria pugnantes uincere maior erat . 
Quid ? 
non Haemonius , quem cuspide perculit , heros Confossum medica postmodo iuuit ope ? 
Venator sequitur fugientia , capta relinquit , Semper et inuentis ulteriora petit . 
Nos tua sentimus , populus tibi deditus , arma ; Pigra reluctanti cessat in hoste manus . 
Quid iuuat in nudis hamata retundere tela Ossibus ? 
ossa mihi nuda reliquit Amor . 
Tot sine amore uiri , tot sunt sine amore puellae : Hinc tibi cum magna laude triumphus eat . 
Roma , nisi inmensum uires promosset in orbem , Stramineis esset nunc quoque tecta casis . 
Fessus in acceptos miles deducitur agros , Mittitur in saltus carcere liber equus , Longaque subductam celant naualia pinum , Tutaque deposito poscitur ense rudis : Me quoque , qui totiens merui sub amore puellae , Defunctum placide uiuere tempus erat . 
" Viue " deus " posito " si quis mihi dicat " amore " , Deprecer : usque adeo dulce puella malum est . 
Cum bene pertaesum est , animoque relanguit ardor , Nescio quo miserae turbine mentis agor . 
Vt rapit in praeceps dominum spumantia frustra Frena retentantem durior oris equus , Vt subitus prope iam prensa tellure carinam Tangentem portus uentus in alta rapit , Sic me saepe refert incerta Cupidinis aura Notaque purpureus tela resumit Amor . 
Fige , puer : positis nudus tibi praebeor armis ; Hic tibi sunt uires , hic tua dextra facit , Huc tamquam iussae ueniunt iam sponte sagittae ; Vix illis prae me nota pharetra sua est . 
Infelix , tota quicumque quiescere nocte Sustinet et somnos praemia magna uocat . 
Stulte , quid est somnus gelidae nisi mortis imago ? 
Longa quiescendi tempora fata dabunt . 
Me modo decipiant uoces fallacis amicae ( Sperando certe gaudia magna feram ) , Et modo blanditias dicat , modo iurgia nectat ; Saepe fruar domina , saepe repulsus eam . 
Quod dubius Mars est , per te , priuigne Cupido , est , Et mouet exemplo uitricus arma tuo ; Tu leuis es multoque tuis uentosior alis Gaudiaque ambigua dasque negasque fide . 
Si tamen exaudis , pulchra cum matre , rogantem , Indeserta meo pectore regna gere : Accedant regno , nimium uaga turba , puellae ; Ambobus populis sic uenerandus eris . 
Tu mihi , tu certe , memini , Graecine , negabas Vno posse aliquem tempore amare duas . 
Per te ego decipior , per te deprensus inermis Ecce duas uno tempore turpis amo . 
Vtraque formosa est , operosae cultibus ambae , Artibus in dubio est haec sit an illa prior ; Pulchrior hac illa est , haec est quoque pulchrior illa , Et magis haec nobis et magis illa placet . 
Erro , uelut uentis discordibus acta phaselos , Diuiduumque tenent alter et alter amor . 
Quid geminas , Erycina , meos sine fine dolores ? 
Non erat in curas una puella satis ? 
Quid folia arboribus , quid pleno sidera caelo , In freta collectas alta quid addis aquas ? 
Sed tamen hoc melius , quam si sine amore iacerem : Hostibus eueniat uita seuera meis ; Hostibus eueniat uiduo dormire cubili Et medio laxe ponere membra toro . 
At mihi saeuus Amor somnos abrumpat inertes Simque mei lecti non ego solus onus ; Me mea disperdat nullo prohibente puella , Si satis una potest , si minus una , duae . 
Sufficiam : graciles , non sunt sine uiribus artus ; Pondere , non neruis , corpora nostra carent . 
Et lateri dabit in uires alimenta uoluptas : Decepta est opera nulla puella mea ; Saepe ego lasciue consumpsi tempora noctis , Vtilis et forti corpore mane fui . 
Felix , quem Veneris certamina mutua perdunt ; Di faciant , leti causa sit ista mei ! 
Induat aduersis contraria pectora telis Miles et aeternum sanguine nomen emat ; Quaerat auarus opes et , quae lassarit arando , Aequora periuro naufragus ore bibat ; At mihi contingat Veneris languescere motu , Cum moriar , medium soluar et inter opus ; Atque aliquis nostro lacrimans in funere dicat " Conueniens uitae mors fuit ista tuae . 
Prima malas docuit mirantibus aequoris undis Peliaco pinus uertice caesa uias , Quae concurrentis inter temeraria cautes Conspicuam fuluo uellere uexit ouem . 
O utinam , ne quis remo freta longa moueret , Argo funestas pressa bibisset aquas ! 
Ecce fugit notumque torum sociosque Penates Fallacisque uias ire Corinna parat . 
Quid tibi , me miserum , Zephyros Eurosque timebo Et gelidum Borean egelidumque Notum ? 
Non illic urbes , non tu mirabere siluas : Vna est iniusti caerula forma maris ; Nec medius tenuis conchas pictosque lapillos Pontus habet : bibuli litoris illa mora est . 
Litora marmoreis pedibus signate , puellae ( Hactenus est tutum , cetera caeca uia est ) , Et uobis alii uentorum proelia narrent , Quas Scylla infestet quasue Charybdis aquas , Et quibus emineant uiolenta Ceraunia saxis , Quo lateant Syrtes magna minorque sinu . 
Haec alii referant ; at uos , quod quisque loquetur , Credite : credenti nulla procella nocet . 
Sero respicitur tellus , ubi fune soluto Currit in inmensum panda carina salum , Nauita sollicitus cum uentos horret iniquos Et prope tam letum quam prope cernit aquam . 
Quod si concussas Triton exasperet undas , Quam tibi sit toto nullus in ore color ! 
Tum generosa uoces fecundae sidera Ledae Et " felix " dicas " quem sua terra tenet ! 
" Tutius est fouisse torum , legisse libellos , Threiciam digitis increpuisse lyram . 
At si uana ferunt uolucres mea dicta procellae , Aequa tamen puppi sit Galatea tuae : Vestrum crimen erit talis iactura puellae , Nereidesque deae Nereidumque pater . 
Vade memor nostri , uento reditura secundo ; Impleat illa tuos fortior aura sinus . 
Tum mare in haec magnus proclinet litora Nereus , Huc uenti spectent , huc agat aestus aquas . 
Ipsa roges , Zephyri ueniant in lintea soli , Ipsa tua moueas turgida uela manu . 
Primus ego aspiciam notam de litore puppim Et dicam " nostros aduehit illa deos ! 
" Excipiamque umeris et multa sine ordine carpam Oscula ; pro reditu uictima uota cadet , Inque tori formam molles sternentur harenae Et cumulus mensae quilibet esse potest . 
Illic adposito narrabis multa Lyaeo , Paene sit ut mediis obruta nauis aquis , Dumque ad me properas , neque iniquae tempora noctis Nec te praecipites extimuisse Notos . 
Omnia pro ueris credam , sint ficta licebit : Cur ego non uotis blandiar ipse meis ? 
Haec mihi quam primum caelo nitidissimus alto Lucifer admisso tempora portet equo . 
Ite triumphales circum mea tempora laurus : Vicimus ; in nostro est ecce Corinna sinu , Quam uir , quam custos , quam ianua firma ( tot hostes ! 
) Seruabant , ne qua posset ab arte capi . 
Haec est praecipuo uictoria digna triumpho In qua , quaecumque est , sanguine praeda caret . 
Non humiles muri , non paruis oppida fossis Cincta , sed est ductu capta puella meo . 
Pergama cum caderent bello superata bilustri , Ex tot in Atridis pars quota laudis erat ? 
At mea seposita est et ab omni milite dissors Gloria , nec titulum muneris alter habet : Me duce ad hanc uoti finem , me milite ueni ; Ipse eques , ipse pedes , signifer ipse fui . 
Nec casum fortuna meis inmiscuit actis : Huc ades , o cura parte triumphe mea . 
Nec belli est noua causa mei : nisi rapta fuisset Tyndaris , Europae pax Asiaeque foret ; Femina siluestris Lapithas populumque biformem Turpiter adposito uertit in arma mero ; Femina Troianos iterum noua bella mouere Impulit in regno , iuste Latine , tuo ; Femina Romanis etiamnunc Urbe recenti Inmisit soceros armaque saeua dedit . 
Vidi ego pro niuea pugnantes coniuge tauros : Spectatrix animos ipsa iuuenca dabat . 
Me quoque , qui multos , sed me sine caede , Cupido Iussit militiae signa mouere suae . 
Dum labefactat onus grauidi temeraria uentris , In dubio uitae lassa Corinna iacet . 
Illa quidem clam me tantum molita pericli Ira digna mea , sed cadit ira metu . 
Sed tamen aut ex me conceperat , aut ego credo : Est mihi pro facto saepe , quod esse potest . 
Isi , Paraetonium genialiaque arua Canopi Quae colis et Memphin palmiferamque Pharon , Quaque celer Nilus lato delapsus in alueo Per septem portus in maris exit aquas , Per tua sistra precor , per Anubidis ora uerendi ( Sic tua sacra pius semper Osiris amet Pigraque labatur circa donaria serpens Et comes in pompa corniger Apis eat ) , Huc adhibe uultus et in una parce duobus : Nam uitam dominae tu dabis , illa mihi . 
Saepe tibi sedit certis operata diebus , Qua tingit laurus Gallica turma tuas . 
Tuque , laborantes utero miserata puellas Quarum tarda latens corpora tendit onus , Lenis ades precibusque meis faue , Ilithyia : Digna est quam iubeas muneris esse tui . 
Ipse ego tura dabo fumosis candidus aris , Ipse feram ante tuos munera uota pedes ; Adiciam titulum " Seruata Naso Corinna . 
" Tu modo fac titulo muneribusque locum . 
Si tamen in tanto fas est monuisse timore , Hac tibi sit pugna dimicuisse satis . 
Quid iuuat inmunes belli cessare puellas Nec fera peltatas agmina uelle sequi , Si sine Marte suis patiuntur uulnera telis Et caecas armant in sua fata manus ? 
Quae prima instituit teneros conuellere fetus , Militia fuerat digna perire sua . 
Scilicet ut careat rugarum crimine uenter , Sternetur pugnae tristis harena tuae ? 
Si mos antiquis placuisset matribus idem , Gens hominum uitio deperitura fuit , Quique iterum iaceret generis primordia nostri In uacuo lapides orbe , parandus erat . 
Quis Priami fregisset opes , si numen aquarum Iusta recusasset pondera ferre Thetis ? 
Ilia si tumido geminos in uentre necasset , Casurus dominae conditor Urbis erat ; Si Venus Aenean grauida temerasset in aluo , Caesaribus tellus orba futura fuit . 
Tu quoque , cum posses nasci formosa , perisses , Temptasset , quod tu , si tua mater opus ; Ipse ego , cum fuerim melius periturus amando , Vidissem nullos matre necante dies . 
Quid plenam fraudas uitem crescentibus uuis Pomaque crudeli uellis acerba manu ? 
Sponte fluant matura sua ; sine crescere nata : Est pretium paruae non leue uita morae . 
Vestra quid effoditis subiectis uiscera telis Et nondum natis dira uenena datis ? 
Colchida respersam puerorum sanguine culpant , Aque sua caesum matre queruntur Ityn : Vtraque saeua parens , sed tristibus utraque causis Iactura socii sanguinis ulta uirum . 
Dicite , quis Tereus , quis uos inritet Iaso Figere sollicita corpora uestra manu ? 
Hoc neque in Armeniis tigres fecere latebris , Perdere nec fetus ausa leaena suos . 
At tenerae faciunt , sed non impune , puellae : Saepe , suos utero quae necat , ipsa perit ; Ipsa perit ferturque rogo resoluta capillos , Et clamant " merito " qui modo cumque uident . 
Ista sed aetherias uanescant dicta per auras , Et sint ominibus pondera nulla meis . 
Di , faciles peccasse semel concedite tuto ; Et satis est : poenam culpa secunda ferat . 
Anule , formosae digitum uincture puellae , In quo censendum nil nisi dantis amor , Munus eas gratum ; te laeta mente receptum Protinus articulis induat illa suis ; Tam bene conuenias quam mecum conuenit illi , Et digitum iusto commodus orbe teras . 
Felix a domina tractaberis , anule , nostra : Inuideo donis iam miser ipse meis . 
O utinam fieri subito mea munera possem Artibus Aeaeae Carpathiiue senis ! 
Tunc ego te cupiam , domina , et tetigisse papillas Et laeuam tunicis inseruisse manum : Elabar digito quamuis angustus et haerens Inque sinum mira laxus ab arte cadam . 
Idem ego , ut arcanas possim signare tabellas Neue tenax ceram siccaque gemma trahat , Vmida formosae tangam prius ora puellae ; Tantum ne signem scripta dolenda mihi . 
Si dabor ut condar loculis , exire negabo Adstringens digitos orbe minore tuos . 
Non ego dedecori tibi sim , mea uita , futurus , Quodue tener digitus ferre recuset , onus . 
Me gere , cum calidis perfundes imbribus artus , Damnaque sub gemma perfer euntis aquae . 
Sed , puto , te nuda mea membra libidine surgent , Et peragam partes anulus ille uiri . 
Inrita quid uoueo ? 
paruum proficiscere munus : Illa datam tecum sentiat esse fidem . 
Pars me Sulmo tenet Paeligni tertia ruris , Parua , sed inriguis ora salubris aquis . 
Sol licet admoto tellurem sidere findat Et micet Icarii stella proterua canis , Arua pererrantur Paeligna liquentibus undis , Et uiret in tenero fertilis herba solo . 
Terra ferax Cereris multoque feracior uuis , Dat quoque baciferam Pallada rarus ager , Perque resurgentes riuis labentibus herbas Gramineus madidam caespes obumbrat humum . 
At meus ignis abest uerbo peccauimus uno : Quae mouet ardores , est procul ; ardor adest . 
Non ego , si medius Polluce et Castore ponar , In caeli sine te parte fuisse uelim . 
Solliciti iaceant terraque premantur iniqua , In longas orbem qui secuere uias ; Aut iuuenum comites iussissent ire puellas , Si fuit in longas terra secanda uias . 
Tum mihi , si premerem uentosas horridus Alpes , Dummodo cum domina , molle fuisset iter ; Cum domina Libycas ausim perrumpere Syrtes Et dare non aequis uela ferenda Notis ; Non quae uirgineo portenta sub inguine latrant Nec timeam uestros , curua Malea , sinus Nec quae submersis ratibus saturata Charybdis Fundit et effusas ore receptat aquas . 
Quod si Neptuni uentosa potentia uincat Et subuenturos auferat unda deos , Tu nostris niueos umeris inpone lacertos : Corpore nos facili dulce feremus onus . 
Saepe petens Heron iuuenis transnauerat undas ; Tum quoque transnasset , sed uia caeca fuit . 
At sine te , quamuis operosi uitibus agri Me teneant , quamuis amnibus arua natent Et uocet in riuos currentem rusticus undam , Frigidaque arboreas mulceat aura comas , Non ego Paelignos uideor celebrare salubres , Non ego natalem , rura paterna , locum ; Sed Scythiam Cilicasque feros uiridesque Britannos Quaeque Prometheo saxa cruore rubent . 
Vlmus amat uitem , uitis non deserit ulmum : Separor a domina cur ego saepe mea ? 
At mihi te comitem iuraras usque futuram Per me perque oculos , sidera nostra , tuos : Verba puellarum , foliis leuiora caducis , Inrita , qua uisum est , uentus et unda ferunt . 
Si qua mei tamen est in te pia cura relicti , Incipe pollicitis addere facta tuis Paruaque quam primum rapientibus esseda mannis Ipsa per admissas concute lora iubas . 
At uos , qua ueniet , tumidi subsidite montes , Et faciles curuis uallibus este uiae . 
Si quis erit , qui turpe putet seruire puellae , Illo conuincar iudice turpis ego . 
Sim licet infamis , dum me moderatius urat Quae Paphon et fluctu pulsa Cythera tenet Atque utinam dominae miti quoque praeda fuissem , Formosae quoniam praeda futurus eram . 
Dat facies animos : facie uiolenta Corinna est ; Me miserum , cur est tam bene nota sibi ? 
Scilicet a speculi sumuntur imagine fastus , Nec nisi conpositam se prius illa uidet . 
Non , tibi si facies nimium dat in omnia regni ( O facies oculos nata tenere meos ! 
) , Collatum idcirco tibi me contemnere debes : Aptari magnis inferiora licet . 
Traditur et nymphe mortalis amore Calypso Capta recusantem detinuisse uirum ; Creditur aequoream Pthio Nereida regi , Egeriam iusto concubuisse Numae ; Volcani Venus est , quamuis incude relicta Turpiter obliquo claudicet ille pede ; Carminis hoc ipsum genus impar , sed tamen apte Iungitur herous cum breuiore modo . 
Tu quoque me , mea lux , in quaslibet accipe leges ; Te deceat medio iura dedisse foro . 
Non tibi crimen ero nec quo laetere remota ; Non erit hic nobis infitiandus amor . 
Sunt mihi pro magno felicia carmina censu , Et multae per me nomen habere uolunt : Noui aliquam , quae se circumferat esse Corinnam ; Vt fiat , quid non illa dedisse uelit ? 
Sed neque diuersi ripa labuntur eadem Frigidus Eurotas populiferque Padus , Nec nisi tu nostris cantabitur ulla libellis : Ingenio causas tu dabis una meo . 
Carmen ad iratum dum tu perducis Achillem Primaque iuratis induis arma uiris , Nos , Macer , ignaua Veneris cessamus in umbra , Et tener ausuros grandia frangit Amor . 
Saepe meae " tandem " dixi " discede " puellae : In gremio sedit protinus illa meo ; Saepe " pudet " dixi : lacrimis uix illa retentis " Me miseram , iam te " dixit " amare pudet ? 
" Implicuitque suos circum mea colla lacertos Et , quae me perdunt , oscula mille dedit . 
Vincor , et ingenium sumptis reuocatur ab armis , Resque domi gestas et mea bella cano . 
Sceptra tamen sumpsi curaque tragoedia nostra Creuit , et huic operi quamlibet aptus eram : Risit Amor pallamque meam pictosque cothurnos Sceptraque priuata tam cito sumpta manu ; Hinc quoque me dominae numen deduxit iniquae , Deque cothurnato uate triumphat Amor . 
Quod licet , aut artes teneri profitemur Amoris ( Ei mihi , praeceptis urgeor ipse meis ) , Aut quod Penelopes uerbis reddatur Vlixi Scribimus et lacrimas , Phylli relicta , tuas , Quod Paris et Macareus et quod male gratus Iason Hippolytique parens Hippolytusque legant , Quodque tenens strictum Dido miserabilis ensem Dicat et Aoniae Lesbis amata lyrae . 
Quam cito de toto rediit meus orbe Sabinus Scriptaque diuersis rettulit ipse locis ! 
Candida Penelope signum cognouit Vlixis , Legit ab Hippolyto scripta nouerca suo ; Iam pius Aeneas miserae rescripsit Elissae , Quodque legat Phyllis , si modo uiuit , adest . 
Tristis ad Hypsipylen ab Iasone littera uenit , Dat uotam Phoebo Lesbis amata lyram . 
Nec tibi , qua tutum uati , Macer , arma canenti , Aureus in medio Marte tacetur Amor : Et Paris est illic et adultera , nobile crimen , Et comes extincto Laodamia uiro . 
Si bene te noui , non bella libentius istis Dicis , et a uestris in mea castra uenis . 
Si tibi non opus est seruata , stulte , puella , At mihi fac serues , quo magis ipse uelim . 
Quod licet , ingratum est ; quod non licet , acrius urit : Ferreus est , si quis , quod sinit alter , amat . 
Speremus pariter , pariter metuamus amantes , Et faciat uoto rara repulsa locum . 
Quo mihi fortunam , quae numquam fallere curet ? 
Nil ego , quod nullo tempore laedat , amo . 
Viderat hoc in me uitium uersuta Corinna , Quaque capi possem , callida norat opem . 
A , quotiens sani capitis mentita dolores Cunctantem tardo iussit abire pede ! 
A , quotiens finxit culpam , quantumque licebat Insonti , speciem praebuit esse nocens ! 
Sic ubi uexarat tepidosque refouerat ignis , Rursus erat uotis comis et apta meis . 
Quas mihi blanditias , quam dulcia uerba parabat ! 
Oscula , di magni , qualia quotque dabat ! 
Tu quoque , quae nostros rapuisti nuper ocellos , Saepe time insidias , saepe rogata nega , Et sine me ante tuos proiectum in limine postis Longa pruinosa frigora nocte pati . 
Sic mihi durat amor longosque adolescit in annos : Hoc iuuat , haec animi sunt alimenta mei ; Pinguis amor nimiumque patens in taedia nobis Vertitur et , stomacho dulcis ut esca , nocet . 
Si numquam Danaen habuisset aenea turris , Non esset Danae de Ioue facta parens ; Dum seruat Iuno mutatam cornibus Io , Facta est quam fuerat gratior illa Ioui . 
Quod licet et facile est quisquis cupit , arbore frondes Carpat et e magno flumine potet aquam ; Si qua uolet regnare diu , deludat amantem . 
( Ei mihi , ne monitis torquear ipse meis ! 
) Quidlibet eueniat , nocet indulgentia nobis : Quod sequitur , fugio ; quod fugit , ipse sequor . 
At tu , formosae nimium secure puellae , Incipe iam prima claudere nocte forem ; Incipe , quis totiens furtim tua limina pulset , Quaerere , quid latrent nocte silente canes , Quas ferat et referat sollers ancilla tabellas , Cur totiens uacuo secubet ipsa toro : Mordeat ista tuas aliquando cura medullas , Daque locum nostris materiamque dolis . 
Ille potest uacuo furari litore harenas , Vxorem stulti si quis amare potest . 
Iamque ego praemoneo : nisi tu seruare puellam Incipis , incipiet desinere esse mea . 
Multa diuque tuli ; speraui saepe futurum , Cum bene seruasses , ut bene uerba darem . 
Lentus es et pateris nulli patienda marito ; At mihi concessi finis amoris erit . 
Scilicet infelix numquam prohibebor adire ? 
Nox mihi sub nullo uindice semper erit ? 
Nil metuam ? 
per nulla traham suspiria somnos ? 
Nil facies , cur te iure perisse uelim ? 
Quid mihi cum facili , quid cum lenone marito ? 
Corrumpit uitio gaudia nostra suo . 
Quin alium , quem tanta iuuet patientia , quaeris ? 
Me tibi riualem si iuuat esse , ueta . 
