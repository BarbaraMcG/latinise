Hic ubi conspicuis radiant nunc signa metallis et nitido clarum marmore fulget opus , arida pulvereo squalebat cespite tellus litoreique soli vilis arena fuit . 
pulcra sed inmenso qui duxit culmina caelo , ostendens pronis currere saxa iugis , publica rex populis Thrasamundus gaudia vovit , prospera continuans munere saecla suo . 
paruit imperiis mutato lympha sapore et dulcis fontes proluit unda novos . 
expavit subitas Vulcanus surgere thermas et trepida flammas subdidit ipse manu . 
Nobilis exsultat baiarum fabrica thermis et duplicat radios montibus aucta dies . 
hoc uno rex fecit opus Thrasamundus in anno , inclita dans populis munera temporibus . 
hic senibus florens virtus renovatur anhelis , hic fessos artus viva lavacra fovent . 
miscentur pariter sociis incendia lymphis et gelidos imbres proximus ignis habet . 
utilis hic flamma est et nullos pascitur artus optaturque magis per nova vota calor . 
longior hic aegros morborum cura relinquit nec lavat in vitreis hic moriturus aquis . 
Regia praeclaras erexit iussio moles , sensit et imperium calx , lapis , unda , focus . 
inclusus Vulcanus aquis algentibus hic est et pacem liquidis fontibus ignis habet . 
cum lymphis gelidis gestat concordia flammam ac stupet ardentes frigida nympha lacus . 
uritur hic semper gaudens neque laeditur hospes et vegetat medicus pectora fota vapor . 
maxima sed quisquis patitur fastidia molis aut gravibus madido corpore torpet aquis , hic Thrasamundiacis properet se tinguere thermis : protinus effugiet tristis uterque labor . 
Publica qui celsis educit moenia tectis , hic pia rex populis Thrasamundus vota dicavit , per quem cuncta suis consurgunt pulchra ruinis et nova transcendunt priscas fastigia sedes . 
hic quoque post sacram meritis altaribus aedem egregiasque aulas , quas grato erexit amore , condidit ingentes proprio sub nomine thermas . 
hic bonus inriguis decertat fontibus ignis , hic etiam ardentis nullus timet ora camini , plurimus hic imber gelidas adcommodat undas , hic aestus levis est , hic nullum frigora torrent , hic geminata dies per candida marmora fulget . 
Tranquillo , nymfae , deCurrite fluminis ortV . 
Hinc nova flagranti succedite lumina FoebO Rupibus excelsis ubi Nunc fastigia surgunT Aequanturque polo toTis praecelsa lavacrA Sedibus . 
hic magnis exArdent marmora signiS , Ardua sublimes praevIncunt culmina termaE , Muneraque eximius taNti dat liminis auctoR Vnica continuae praeNoscens praemia famaE . 
Non hic flamma nocet . 
vOtum dinoscite carmeN , Discite vel quanto viVat sub gurgite lymfA . 
Vandalicum hic renovAt claro de semine nomeN Sub cuius titulo meriTis stat gratia factiS . 
Aspera dum quaterent humanas praelia mentes Aut raperet uastum nigra procella fretum , Cum dubiis fortuna suis penderet habenis Torqueretque uagus stolida corda metus , Anxia Phoebeis sanabant pectora templis Et sacros tripodas nosse salubre fuit . 
Nunc etiam saeuis agitat quos cura periclis Atque inopi uexat dura labore fames , Altera Parnasi currunt ad numina montis Castalioque lacu uiscera maesta fouent . 
Te nudi tristesque rogant , tibi flebile plangit Auxilium poscens paupera turba tuum . 
Tu mihi numen eris , Phoebeo munere plenus Qui potes infirmos morte leuare manu . 
Erige languentem , morbos depelle meroris Et miserum melior factus Apollo iuua , Quaeque meos domus est proauos miserata patremque , Haec eadem natis praemia nota ferat . 
Non ego litigeros cupio cognoscere fasces , Nec mihi reddantur iura superba precor ; Triste forum nolo , uexant quod praelia pacis Fraternisque odiis alea caeca subit ; Conflictus audire piget rixasque togarum , Quas inter fictus concrepat ore furor , Iustitiam calcat seductus faenore praedae Et , quas defendit , partibus arma parat ; Nec mihi qui pereant ulli poscuntur honores Aut auidus pompae maxima lucra peto : Sit mihi fas audire sacros et cernere cultus , Ecclesiae spectans dona uenire mea . 
Sic tibi Phoenicis transcendere congruat annos Incolumique aeuum coniuge laetus agas , Sic thalamis prolem socies uideasque nepotes Prudentis gremio ludere semper aui , Inclita sic celsi praeuectus fata parentis Exsuperes meritis saeclaque longa geras ; Sic priscos uincas atauos clarosque parentes Et placido regi nuntius orsa feras : Adnue poscenti , miserum sustolle ruinae ; Clericus ut fiam , dum uelis ipse , potes . 
