; PRAEFATIO ; Tria sunt in ueteri testamento loca quae ad intelligendum difficiliora esse sacrae scripturae periti censuerunt : principium scilicet Geneseos secundum ipsam diuinae operationis historiam , et Canticum canticorum , et prophetiam Ezechielis in prima praecipue uisione de animalibus et rotis , et in extreme de aedificio in monte constituto . 
Unde apud Hebraeos institutum esse aiunt praedictorum scriptorum expositionem prae nimia difficultate sui nonnisi maturis sensibus seniorum committendam esse , sicut et Origenes meminit prima in Cantica canticorum homelia dicens : Aiunt etiam obseruari apud Hebraeos quod nisi quis ad aetatem perfectam maturamque peruenerit , librum hunc in manibus tenere non permittitur . 
Sed illud ab eis accepimus custodiri , apud eos omnes scripturas a doctoribus tradi pueris , ad ultimum libros reseruari , id est principium Genesis quo mundi creatura describitur , et Ezechielis prophetae principia in quibus de cherubin refertur , finem quoque in quo templi aedificatio continetur , et hunc Cantici canticorum librum . 
Hinc et illud est Ieronimi in prologo Expositionis suae in Ezechielem : Aggrediar Ezechiel prophetam , cuius difficultatem Hebraeorum probat traditio . 
Nam nisi quis apud eos aetatem sacerdotalis ministerii , id est triginta annum impleuerit , nec principium Geneseos , nec Canticum canticorum , nec huius uoluminis exordium et finem legere permittitur , ut ad perfectam scientiam et mysticos intellectus plenum humanae naturae tempus accedat . 
Supplicando itaque postulas et postulando supplicas , soror Heloysa , in saeculo quondam cara , nunc in Christo carissima , quatenus in expositionem horum tanto studiosius intendam quanto difficiliorem eorum esse constat intelligentiam , et specialiter hoc tibi et filiabus tuis spiritalibus persoluam . 
Unde et rogantes uos rogo , ut quia me rogando ad hoc compellitis , orandum deum mihi efficaciam impetretis . 
Et quoniam , ut dici solet , a capite inchoandum est , tanto me amplius in exordio Genesis uestre orationes adiuuent , quanto eius difficultatem caeteris constat esse maiorem , sicut expositionem raritas ipsa protestatur . 
Cum enim multi multas in Genesim mysticas uel morales conficerent explanationes , solius apud nos beatissimi Augustini perspicax ingenium historicam hic aggressus est exponere . 
Quam adeo difficilem recognouit , ut quae ibi dixerit ex opinione potius quam ex assertione sententiae , protulerit , uel quaerendo magis tamquam dubia , quam definiendo tamquam certa , quasi Aristotelicum illud attendens consilium : Fortasse , inquit , difficile sit de huiusmodi rebus confidenter declarare , nisi saepe pertractata sint . 
Dubitare autem de singulis non erit inutile . 
Praedictus itaque Doctor in secundo Retractationum suarum , libros XII suos De Genesi ad litteram retractaturus , ait : In quo opere plura quesita sunt quam inuenta , et eorum quae inuenta sunt pauciora firmata . 
Caetera uero ita posita uelut adhuc requirenda sint . 
Sed quoniam huius quoque operis dicta adeo uobis obscura uidentur , ut ipsa rursus expositio exponenda esse censeatur , nostram etiam opinionem in exponendo praedicto Genesis exordio efflagitatis . 
Quam nunc quidem expositionem ita me uestrarum instantia precum aggredi cognoscatis , ut cum me deficere uideritis , illam a me apostolicam excusationam expectetis : Factus insipiens , uos me coegistis . 
Immensam igitur abyssum profunditatis Geneseos triplici perscrutantes expositione , historica scilicet , morali et mystica , ipsum inuocemus spiritum quo dictante haec scripta sunt ; ut qui Prophetae uerba largitus est , ipse nobis eorum aperiat sensum . 
Primo itaque , prout ipse annuerit , immo dederit rei gestae ueritatem , quasi historicam figamus radicem . 
Carnalem itaque populum Propheta desiderans ad diuinum cultum allicere , cui tamquam rudi adhuc et indisciplinato prioris instituta testamenti fuerat traditurus , primo eos ad obediendum deo tamquam omnium creatori ac dispositori monet , commendatione uidelicet corporalium eius operum in ipsa mundi optima creatione ac dispositione . 
Quarum quidem utramque ab ipso mundi exordio usque ad tempora sua diligenti narratione deducit . 
Unde et ipsius recte materiam assignamus , hanc ipsam quam diximus mundi creationem ac dispositionem , hoc est ipsa quae in creatione mundi uel dispositione diuina operata est gratia . 
De qua quidem operatione ad cognitionem opificis nos perducente , Apostolus ait : Inuisibilia ipsius a creatura mundi per ea quae facta sunt intellecta conspiciuntur . 
. . etc . 
Quisquis enim de aliquo artifice an bonus uel sollers in operando sit uoluerit intelligere non ipsum sed opera eius considerare debet . 
Sic et deus , qui in seipso inuisibilis et incomprehensibilis est , ex operum suorum magnitudine primam nobis de se scientiam confert , cum omnis humana notitia surgat a sensibus . 
Quod diligenter Moyses attendens populo illi carnali et corporeis sensibus dedito , nec spiritali intelligentia praedito , iuxta numerum quinque sensuum hoc uetus testamentum in quinque libris scribere decreuit , ab ipso diuinae creationis exordio sumens exordium , naturalem quoque ordinem in hoc prosecutus . 
Unde bene hanc ipsam eius operationem Prophetae huius materiam assignauimus . 
Intentio uero est ea quam praemisimus , horum uidelicet narratione uel doctrina carnalem adhuc populum ex uisibilibus saltim operibus ad cultum allicere diuinum , ut ex his uidelicet homo intelligat quantam deo debeat obedientiam , quem ipse et ad imaginem suam creauit et in paradiso collocatum caeteris praefecit creaturis , tamquam propter eum conditis uniuersis , sicut scriptum est : Omnia subiecisti sub pedibus eius . 
. . etc . 
Quem etiam post culpam a paradiso eiectum beneficiis suis non destituit ; sed eum modo per aspera corrigendo , modo per blanda attrahendo , modo lege instruendo , modo miraculis confirmando , modo minis deterrendo , modo promissionibus alliciendo ; summa eum solicitudine ad ueniam non cessat inuitare . 
Quae quidem omnia , ut praefati sumus , diligenti narratione ab ipso mundi exordio usque ad tempora sua Moyses prosecutus , ita exorsus est . 
DE OPERE PRIMAE DIEI [ GEN . 
: ] IN PRINCIPIO CREAVIT DEUS CAELUM ET TERRAM . 
Caeli et terrae nomine hoc loco quatuor elementa comprehendi arbitror , ex quibus tamquam materiali primordio caetera omnia corpora constat esse composita . 
Caelum quidem duo leuia elementa , ignem uidelicet atque aerem dicit . 
Reliqua uero duo , quae grauia sunt , terram generaliter uocat . 
Caelum quippe tam aerium dicimus iuxta illud VOLUCRES CAELI , quam aethereum quod est igneum . 
Unde non incongrue tam aerem quam ignem caelum hic nominat . 
Constat etiam caelum aethereum : quo purior est ignis , caelum proprie solere dici . 
Unde merito nomen caeli , quod quanto purior est ignis , tanto leuioris est naturae ; pro duobus , ut dictum est , leuibus elementis , igne scilicet atque aere , hic positum esse intelligitur ; sicut e contrario per terram , cuius maxime grauis est et ponderosa natura , tam terram ipsam quam ei adhaerentem aquam determinat . 
Haec itaque quattuor elementa tamquam caeterorum corporum principia deum in principio fecissi praenuntiat . 
Et tale est quod dicit : IN PRINCIPIO , ac si diceret ' ante illa omnia quae consequenter enumerat ' , et de quorum etiam consummatione postmodum subdit : IGITUR PERFECTI SUNT CAELI , etc . 
Tale est quod dicit in principio sequentium operum , ac si diceret ' in principio mundi ' , id est antequam quicquam de his quae de mundo sunt efficeret . 
Non enim angeli , cum incorporeae , sint naturae , inter mundanas creaturas comprehenduntur sicut homines , de quibus in II Topicorum Philosophus meminit : Mundus , inquit , prouidencia regitur . 
Homines autem pars mundi sunt . 
Humanae igitur res prouidentia reguntur . 
Potest etiam sic intelligi IN PRINCIPIO CREAVIT haec , ac si diceretur ut ipsa quae diximus elementa caeterorum corporum ex eis conficiendorum primordialis essent causa . 
Unde et bene elementa quasi alimenta dicta sunt , quod ex eis caetera suum esse trahant ; sicut et quaecumque animantia per alimenta ciborum uiuere habent atque subsistere . 
autem de elementis dictum est ' creauit ' potius quam ' formauit ' , quia creari proprie id dicitur , quod de non - esse ita ad esse perducitur , ut praeiacentem non haberet materiam , nec in aliquo primitus subsisteret naturae statu . 
Cum autem de ipsa iam materia praeparata adiunctione formae aliquid sit recte illud formari dicitur , sicut est illud quod in sequentibus ponitur : Formauit igitur hominem de limo terrae . 
Et iterum : Formatis igitur de humo cunctis animantibus terrae . 
Cum enim praeiacens materia denotatur , ueluti cum praemittitur de humo quoniam in speciem aliquam formaretur , tunc rectissime formari dicitur . 
[ GEN . 
: ] TERRA AUTEM ERAT INANIS ET VACUA , ; ET TENEBRAE ERANT SUPER FACIEM ABYSSI , ET SPIRITUS DEI FEREBATUR SUPER AQUAS ; . 
Quoniam ad hominis creationem de terra formandi , et in terra conuersaturi , specialiter iste spectat tractatus , quo Propheta , ut diximus , ad cultum dei hominem allicere intendit , ad terrena opera stilum conuertit caelestis et superioris naturae , id est angelicae creatione praeterita , ne forte si eam prosequeretur et ad creatoris sui laudem eius excellentiam ostenderet , minus hominem ad amorem dei alliceret , qui sibi aliam praeferri naturam conspiceret . 
Praemittens itaque terram in creatione sua inanem et uacuam extitisse , quomodo postmodum eius inanitati et uacuitati diuina operatio consuluerit posteriorum dierum operibus declarat . 
Inanem dicit terram a fructu quem nondum produxerat ; uacuam ab habitatore , non solum homine , uerum etiam ab omni penitus animantium genere , cum nulla adhuc animantia uel terrestris uel aquatica mansio contineret , quae utraque , ut diximus , terrae uocabulo comprehendit . 
Terram itaque dicit , secundum quod expositum est , hanc ex elementis grauibus constantem inferiorem mundi regionem . 
Et notandum quod dum ait : TERRA AUTEM ERAT INANIS ET VACUA , subinnuit ex illa apposita coniunctione aduersatiua de caelo non sic esse intelligendum cum uidelicet angeli uel ante ipsum caelum uel cum caelo creati esse intelligantur , qui quasi caelestes habitatores dicuntur , ut , licet eorum creationem Propheta non exsequatur , in transitu tamen eam perstringat , ne quid eius narrationi de diuinis operibus deesse uideatur . 
ET TENEBRAE ERANT SUPER FACIEM ABYSSI . 
' Abyssum ' , id est profunditatem , uocat totam illam confusam necdum distinctam , sicut postmodum fuit , elementorum congeriem . 
Quam quidem confusionem nonnulli philosophorum seu poetarum ' chaos ' dixerunt , quod enim profundum est minus apparet et uisui patet . 
Illam itaque elementorum congeriem , nondum per partes ordinatas distinctam , ut cognitione nostrae uel uisui patere posset , etiam si iam homo creatus esset , abyssum nominat . 
' Faciem ' uero qua unusquisque cognoscitur pro notitia ponit . 
' Facies ' ergo ' abyssi ' tenebris obducta erat , id est notitia illius congeriei ex propria confusione praepediebatur , ut nequaquam se uisibilem praeberet , uel aliqua eius utilitas in laudem creatoris adhuc appareret . 
ET SPIRITUS DOMINI FEREBATUR SUPER AQUAS . 
Hebraicum habet ; uolitabat super faciem aquarum . 
; Translatio uero quaedam habet ; fouebat aquas , ; quaedam FEREBATUR SUPER AQUAS , sicut haec praesens quam prae manibus habemus , ac primum nobis occurrit exponenda . 
Quantum ergo nobis uidetur , aquarum etiam nomine fluidam illam atque instabilem congeriem , nondum certa partium suarum collocatione firmatam , comprehendit . 
Super hanc itaque SPIRITUS DOMINI FEREBATUR , quia , ut eam ordinaret , tamquam imperio suo subiectam diuina disponebat gratia , ne uidelicet ulterius esset inanis aut uacua , seu tenebrosa uel fluida . 
Quid enim spiritus dei nisi eius bonitas intelligitur , cuius participatione sunt bona uniuersa ? 
Quae uidelicet dei bonitas quia nondum in illa elementorum confusione apparebat , superferri potius illi quam inferri dicebatur , quia nondum in ea operatus fuerat , unde aliquid utilitatis ipsa praetenderet . 
Unde nec in eius commendatione dicitur : Videt deus quia bonum est sicut in commendatione reliquorum operum . 
Diligenter etiam dicit ' ferebatur ' super aquas potius quam ' erat ' , quasi ostendens eum habere quemdam transitum in istis , ut de tenebris ad lucem produceret , non in eis permanentiam habere , quas nequaquam in hac confusione proposuerat relinquere . 
Alia etiam , ut diximus , translatio habet : ; Et spiritus domini fouebat aquas , ; more uidelicet auis quae ouo incurabit , ut ipsum foueat atque uiuificet . 
Unde et bene uiuificatorem spiritum sanctura appellamus . 
autem ouo nondum uiuificato aut formato illa confusa congeries comparatur ; in qua tamquam in ouo quattuor in se continenti quattuor elementa comprehenduntur . 
Est quippe in ouo testa exterior , deinde intus tela , id est cartilago quaedam teste adhaerens , ac postmodum albugo , denique medium illud oui , quasi medulla eius . 
Quod quidem medium oui quod uitellum dicimus , quasi terra est in mundo , albugo quasi aqua terrae adhaerens , tela tamquam aer , testa ut ignis . 
Ex uitello autem et albugine oui , constat pullum in eo formari et nasci . 
Et ex terra uel aqua cuncta produci ac formari animantia , liber iste commemorat . 
Sicut igitur auis ouo incumbens et ei nimio affectu se applicans , ipsum calore suo fouet , ut inde sicut dictum est , pullum formet atque uiuificet , sic diuina bonitas quae spiritus sanctus intelligitur , et proprie caritas dei dicitur quae infusa cordibus fidelium ea feruere , in deum facit ; et sic quodam suo foetu calentia reddit , illi adhuc fluide et instabili congeriei , quasi aquis praeesse dicitur , ut inde postmodum animantia producat , quia sic eam quasi sub se habebat , hoc est in sua potestate , ut inde postmodum hominem et animantia caetera quasi de ouo pullum formaret , ac formata uiuificaret . 
Notandum uero quod ubi nos dicimus SPIRITUS DOMINI FEREBATUR SUPER AQUAS , pro ' spiritu ' Hebraicum habet ' ruauh ' , quod tam spiritum quam uentum significat ; et pro eo quod dicimus FEREBATUR SUPER AQUAS , in Hebraeo est ; uolitabat super faciem aquarum , ; ut supra quoque meminimus , ex quo et uolitans alibi in eodem Propheta reperitur cum dicitur : Sicut aquila prouocans ad uolandum pullos suos et super eos uolitans . 
Quod itaque dicitur uentus dei iam tunc super faciem aquarum uolitare , id est uentilare , tale est fortassis iuxta litteram , ac si diceretur quod iam tunc uentus a deo aquis immissus , earum superiorem partem , quam semper constat leuiorem esse in omni aquarum congerie , sursum agitabat , ut uidelicet postmodum suspense firmarentur . 
Cum enim postmodum ait : Fiat firmamentum in medio aquarum et rursum : Diuisit aquas quae erant sub firmamento ab his quae erant super innuit iam eas fuisse diuisas , sed nondum esse firmatas . 
Nec mireris hoc loco uentum a domino aquis immissum , spiritum domini a Moyse dici , cum hoc idem Propheta tamquam in consuetudine habens alibi , dicat : In spiritu furoris tui congregatae sunt aquae . 
Et rursum : Flauit spiritus tuus et operuit eos mare . 
Nec mirum uentum a domino immissum spiritum eius uocari , cum malignus quoque spiritus nonnumquam ab eo furere permissus , spiritus domini malus nuncupetur , sicut in Saul legimus . 
autem uentus aquis immissus , et eas sustollens ut uniuersum tegerent mundum , typum nostrae regenerationis ex aqua et spiritu praesignabat . 
Hoc enim elementum spiritus sanctus caeteris dignitate praefecit ac superposuit , dum hoc ei suae gratiae beneficium contulit , ut quorumlibet hominum aqua baptismatis perfusorum uniuersa peccata sic tegerentur , uel delerentur , ut nec satisfactio pene corporalis restaret . 
Si quis etiam hoc ad naturalem ordinem elementorum ita referat - - ut aerem aquae circumfusum dicat , sicut aqua terram tunc omnino ambibat , uel caelum aerem ambit , et tale sit spiritum tunc illum uolitare super aquas quasi mobili sua leuitate illas ambire - - uidetur haec quoque sententia naturali rerum ordini consentire nisi forte quod cum de aere dicitur ' spiritus ' additur ' domini ' , quod nequaquam de terra uel caeteris dictum est elementis . 
Sed fortasse tanto id diligentius Propheta scripsit , quanto perfectius rem gestam simul et mysticam comprehendit . 
Tale est ergo ; spiritus domini uolitabat super aquas , ; ac si diceret ' uentus in eis spirabat ' , typum gerens spiritus sancti , aquas in baptismum sua gratia fecundaturi et quasi hoc beneficium eis inspiraturi . 
Cum ergo Propheta de caelo et terra manifestam prius fecisset mentionem , dicens : Creauit caelum et terram et in hoc patenter duo elementa comprehendisset , ignem uidelicet ac terram , praesertim cum nomine caeli et terrae ; nonnisi terrenum elementum et igneum , ex quo est extrema mundi spera , hoc est aetherea , quae proprie caelum dicitur , intelligi soleat , duo quoque alia , scilicet aquam et aerem , consequenter exprimere curauit . 
Quae dum non creari tunc , sicut illa patenter dixerit , quamuis , ut diximus , haec quoque in eorum nominibus comprehenderit , curauit manifeste nunc ea distinguere , ut diligenter totam mundi constitutionem in quatuor istis consistere declararet . 
[ GEN . 
: ] DIXITQUE DEUS : FIAT LUX . 
; ET FACTA EST LUX . 
; Dictum ipsius dei est uerbum patris , quod eius coaeternam sapientiam intelligimus , in qua primitus omnia disponuntur quam opere compleantur , sicut scriptum est : Qui fecit caelos in intellectu quae futura sunt ; fecit , inquam , disponendo antequam faceret opere complendo . 
Sicut est itaque uerbum oris , ita et uerbum dicitur cordis , iuxta illud : In corde et corde locuti sunt . 
Cum igitur Propheta in diuers is rerum creationibus faciendis praemittit DIXIT DEUS , et ad dictum statim effectum adiungit , dicens : ET FACTUM EST ita , cuncta deum condidisse in uerbo , hoc est in sapientia sua ostendit , id est nihil subito uel temere , sed omnia rationabiliter ac prouide . 
De quo et Psalmista : Dixit , inquit , et facta sunt id est ratione et prouidentia praeeunte cuncta condidit siue ordinauit . 
Qui etiam alibi uerbum hoc apertius demonstrans non esse uerbum audibile et transitorium , sed intelligibile ac permanens , ait : Qui fecit caelos in intellectu primo uidelicet per rationem apud se eos constituendo quam opere complendo , quasi bina sit omnium rerum creatio : una quidem primum in ipsa diuinae prouidentiae , ordinatione , altera in opere . 
Secundum quas etiam duas creationes duos esse mundos , unum uidelicet intelligiblem , alterum sensilem , astruxere philosophi . 
Quod nec ab euuangelica dissidet disciplina , si sententiae ueritatem magis quam uerborum attendamus proprietatem . 
Scriptum quippe est in euuangelio de hoc ipso dei uerbo : Quod factum est in ipso uita erat . 
Quod tamen philosophi ipsum etiam diuinae prouidentiae conceptum mundum appellant ab aecclesiasticae locutionis usu plurimum dissentire uidetur . 
Unde Augustinus in primo Retractationum : Displicet , inquit , mihi quod philosophos non uera pietate praeditos dixi uirtutis luce fulsisse , et quod duos mundos , unum sensilem , alterum intelligibilem , sic commendaui tamquam hoc etiam dominus significare uoluerit , quia non ait : ' Regnum meum non est de mundo ' , sed Regnum meum non est de hoc mundo . 
Item : Nec Plato quidem in hoc errauit quia esse mundum intelligibilem dixit , si non uocabulum quod aecclesiastice consuetudini in re illa minime usitatum est , sed ipsam rem uolumus attendere . 
Mundum quippe ille intelligibilem nuncupauit , ipsam rationem qua fecit deus mundum . 
Quam qui esse negat , sequitur ut dicat irrationabiliter deum fecisse quae fecit . 
Idem , De ciuitate dei , libro XVI hanc internam dei locutionem et intellectuale , non audibile uerbum diligenter describens : Dei , inquit , ante factum suum locutio ipsius facti sui est incommutabilis ratio , quae non habet sonum strepentem atque transeuntem , sed uim sempiternae manentem et temporaliter operantem . 
Quod itaque dictum est : Dixit deus : Fiat lux , et facta est lux tale est quod sicut prius in uerbo mentis ordinauit , id est propria ratione faciendum esse decriuit , ita postmodum opere compleuit . 
Lucem uero istam qua praedictas tenebras abyssi remouit , ipsam sequentium operum distinctionem accipimus , qua uidelicet confusa illa congeries , quae se nondum uisibilem praebebat , nec usui apta alicui cognosci poterat , uel ad quid creata esset ex ipsa adhuc percipi ualebat , ad eam ordinationem perducta est ut iam se omnino ipsis apta praeberet . 
ET FACTA EST LUX . 
Hoc est iuxta hoc quod in uerbo mentis suae deus ordinauerat , opere compleuit , illis uidelicet confusionis quas diximus tenebris sequentis distinctionis luce remotis . 
Nec est praetereundum quod superius in creatione caeli et terrae non est scriptum : DIXIT DEUS , ET FACTUM EST ITA , sicut in sequentibus per singula opera scriptum uidemus ; sed quasi primo tacuit deus , et a luce loqui exorsus est . 
equidem . 
Quasi enim imperando dicit dominus FIAT , et ei subiecta famulatur creatura , quantumcumque irrationalis sit uel bruta , tamquam eius audierit atque intellexerit imperium , sicut et Ieremias meminit , dicens : Perfecit terram et adimpleuit eam pecudibus . 
Vocauit eam et audiuit in tremore . 
Stellae autem dederunt lumen in custodiis suis , et letatae sunt . 
Vocatae sunt , et dixerunt , assumus et luxerunt cum iocunditate . 
Quomodo itaque nondum creata materia , nec adhuc existente , cui imperaretur uerba imperii conuenienter dicerentur ? 
Praeterea dictum illud dei , hoc est uerbum ipsius , de quo scriptum est : Erat lux uera , quae illuminat omnem hominem . 
. . etc . 
bene tunc primo Propheta demonstrauit , cum ad lucem operum dei peruenisset . 
Per quam quidem lucem operum deus homini quodammodo loqui et seipsum manifestare primo incepit , sicut et Apostolus patenter edocuit , dicens : Inuisibilia enim ipsius a creatura mundi per ea quae facta sunt intellecta conspiciuntur . 
. . etc . 
Dum igitur illa adhuc confusa congeries nec uisui nec notitiae se praeberet humanae , nec alicui apta usui , uel angelo uel homini ( si iam esset creatus ) appareret ; quasi tacuisse deus ostenditur , quia nondum tale quid in illa egerat , unde aliquid ipse loqui ualeret , hoc est humanam instruere rationem atque aliquam excellentiae suae praebere notitiam . 
Notandum uero in hoc ipso Genesis exordio fidei nostrae fundamentum circa unitatem dei ac trinitatem , Prophetam diligenter expressisse . 
Cum enim dixerit : SPIRITUS DOMINI , simul et personam spiritus sancti et patris a quo ipse spiritus , ut beatus meminit Augustinus , principaliter procedit manifeste distinxit . 
In eo uero quod addidit : DIXIT DEUS , dictum ipsius dei , id est uerbum eius quod est filius , cum ipso pariter patre patenter expressit . 
Nemo et enim sani capitis ita desipere potest , ut hoc dictum corporale aestimet , cum nec corporalis sit diuinitas , nec loqui corporaliter habeat , nec adhuc cui eum loqui corporaliter oporteret , assisteret . 
Ubi autem nos dicimus : CREAVIT DEUS , pro eo quod est DEUS , in Hebraeo habetur ' heloym ' , quod diuinarum personarum pluralitatem ostendit . 
' Hel ' quippe singulare est , quod interpretatur deus ; ' heloym ' uero plurale est , per quod diuersitatem personarum , quarum unaqueque deus est intelligimus . 
Prouide autem dictum est : ; Heloym creauit , ; non creauerunt , ut uidelicet ad plurale nomen singulare uerbum referetur ; quatenus insinuaretur in tribus illis personis non tres creatores , sed unum tantum debere intelligi . 
Cum igitur dixit ; Heloym creauit , ; in quo diuinas personas pariter cooperari docuit , profecto indiuisa esse opera trinitatis praefixit . 
Cum autem postmodum , ut diximus , patris et spiritus et uerbi personas distinxit , in quo illa consisteret trinitas determinauit . 
Notandum uero pro eo quod dicimus : FIAT LUX , ET FACTA EST LUX , in Hebraeo haberi : ; Sit lux , et fuit lux ; ; et similiter in caeteris quae sequuntur ubicumque nos habemus : Dixit deus : Fiat hoc , et factum est ita , in Hebraeo est : ; Sit ; hoc , ; et fuit ita . 
; Quibus fortasse uerbis maxima caeleritas diuinae operationis exprimitur . 
Quippe dum aliquid fit quod nondum est , aliqua mora in faciendo esse potest . 
Cum uero dicitur ' sit ' et ' fuit ' , nulla interposita mora perfectio rei ostenditur . 
[ GEN . 
: ] ET VIDIT DEUS LUCEM , QUOD ESSET BONA . 
; ET DIVISIT LUCEM A TENEBRIS . 
; Cum dicitur in diuersis operibus dei post eorum consummationem quia uidit deus quod esset bonum , tale est ac si diceretur ' intellexit nihil ibi per errorem factum quod sit corrigendum ' , etiam aliquid comparatione praecedentis imperfectionis esse perfectum innuitur . 
lucem , id est distinctionem operum deus approbat , quia per eam excellentie suae laudem nobis manifestat , quoniam laus operis in artificem redundat . 
Unde etiam de his quae propter hominem facit , cum dicitur ipse uidere quia bona sint , nullomodo rectius intelligi puto , quam quod ea sic ordinat , ut nos etiam illa bona esse , uidere faciat , sicut et Abraham dicit : Nunc cognoui quod timeas deum id est ; cognosci feci . 
; Hinc est quod secunde diei opera in suspensione scilicet superiorum aquarum minime approbare dicitur , cum nos id minime laudare faciat , cuius operis rationem uel utilitatem nequaquam percipimus . 
ET DIVISIT LUCEM A TENEBRIS . 
Hoc est operatione sua perfectum discreuit ab imperfecto et distinctum a confuso . 
Superius autem ubi ait : DIXITQUE DEUS : FIAT , ET FACTA EST LUX , ad imperium quidem dei lucem esse factam monstrauit . 
Hic uero cum ait : ET DIVISIT LUCEM A TENEBRIS , per ipsum quoque hanc distinctionem operum ( quam lucem appellat ) factam esse demonstrat , ut ipse idem materiae creator pariter et formator intelligatur , eique tota laus tam de creatione materiae quam de operum formatione tribuatur . 
[ GEN . 
: ] APPELLAVITQUE LUCEM DIEM ET TENEBRAS NOCTEM . 
; ET FACTUM EST UESPERE ET MANE DIES UNUS . 
; Hoc est fecit eam hac appellatione dignam , ut uidelicet ipsa operum facta distinctio per similitudinem dies appelletur , et illa quae praecessit confusio nox dicatur , quae etiam superius tenebre , dicebatur . 
ET FACTUM EST UESPERE ET MANE DIES UNUS . 
Diem unum hic uocat , totam illorum operum dei consummationem , prius in mente habitam et in opere postmodum sexta die completam . 
Vesperam autem huius totius temporis , quod hic unum diem appellat , totam illam operationem dei uocat , secundum quod prius in eius mente latebat , antequam per effectum ad lucem prodiret . 
Ac rursus ipsam eandem operationem mane nuncupat , secundum quod opere postmodum completa sese uisibilem praebuit . 
Diuinae itaque mentis conceptum in dispositione futuri operis uesperam dicit ; mane uero appellat ipsam conceptus illius operationem et diuinae dispositionis effectum in sex diebus consummatum . 
Cum itaque dicitur : ET FACTUM EST UESPERE ET MANE DIES UNUS , tale est ac si diceretur ' eadem est operatio quae in mente dei tamquam in uespere prius latebat , et quae postmodum per effectum operum ad lucem erupit ' . 
Quod est dicere : Sicut prius mente concepit , ita postmodum opera consummauit , iuxta quod scriptum est : Quod factum est in ipso uita erat . 
Quasi enim de sinu quodam secreti sui singula deus producit , dum exhibit opere quod ante conceperat mente ; nec a conceptu dissidet opus , dum quod mente disponitur , opere completur . 
Cum itaque tam uespere quam mane totam diuinorum operum summam , ut dictum est , comprehendat , tam uidelicet conceptorum mente quam exhibitorum opere , bene dictum est DIES UNUS potius quam ' dies primus ' , cum enim omnia comprehendat opera , nullus est operum dies respectu cuius ' primus ' hic dici possit . 
Unitas uero haec diei magnam diuinorum operum concordiam et conuenientiam demonstrat , in illa scilicet tota tam diuersorum operum summa . 
Hunc uero unum diem magnum totum uidelicet tempus illud diuinorum operum ipse in sequentibus Propheta declarat , dicens : Iste sunt generationes caeli et terrae , quando creatae sunt , in die quo fecit dominus caelum et terram ; et omne uirgultum agri . 
. . etc . 
Cum uero in sequentibus dicit ' diem secundum ' uel ' tertium ' , etc . 
, diem primum intelligit quo caelum et terra creata sunt , sicut dictum est : IN PRINCIPIO CREAVIT DEUS CAELUM ET TERRAM , non quo etiam lux est creata uel a tenebris diuisa . 
Ad opera quippe primae diei sola creatio caeli et terrs pertinet quae primo diei deputanda est ; respectu cuius uidelicet primae diei , secundus aut tertius dies dicatur , ut tale sit IN PRINCIPIO CREAVIT , ac si diceretur ' in prima die ' , hoc est ante caetera quae sequuntur opera . 
Prius quippe materiam creari oportuit quam formari . 
Si quis tamen quod dicitur : ET FACTUM EST UESPERE ET MANE DIES UNUS , ad opus solummodo primae diei referre uelit , sicut et in caeteris diebus de operibus eorum fit , nihil impedit . 
Nam et ipsam materiam sicut et materiata prius in mente deus habuit , uelut in uespere , antequam per creationem produceret in mane . 
DE OPERE SECUNDAE DIEI [ GEN . 
: - ] DIXIT QUOQUE DEUS . 
Notandum uero quod in his dictis diuinis nostra translatio habet aliquando DIXIT QUOQUE DEUS , aliquando DIXIT VERO DEUS , uel AUTEM , uel ETIAM , quod idem est , aliquando sicut superius , DIXITQUE DEUS , cum Hebraica ueritas ubique habeat ; dixitque deus . 
; Quae quidem ueritas Hebraica iuxta superiorem nostram expositionem huic loco maxime congruit , ut uidelicet hic dicatur ; dixitque deus ; potius quam DIXIT QUOQUE DEUS . 
Cum enim , ut diximus , in luce facta omnium sequentium operum distinctio intelligatur , nequaquam proprie ista coniunctio ' quoque ' quoddam augmentum dicti significans supponi hoc loco debuit , cum iam uidelicet huius diei operatio sicut et caeterorum in luce facta sit comprehensa . 
Cum ergo in Hebraico dicitur ; dixitque , ; ut scilicet qualiter ista ; lux facta sit ; distinguatur , ita est ad superiora continuandum , tamquam si dicatur FACTA EST LUX , id est distinctio praecedentis confusionis , sicut DIXIT DEUS . 
Et ita FACTA EST ad imperium dicti eius , sicut tam nunc quam postmodum distinguitur . 
De cuius quidem distinctionis opere primo nunc dicitur : DIXITQUE DEUS , etc . 
DIXIT DEUS , id est in uerbo sibi coaeterno , sicut iam determinatum est , id est in ipsam propriae sapientiae prouidentia prius id disposuit quam opere compleret . 
FIAT FIRMAMENTUM IN MEDIO AQUARUM , ET DIVIDAT AQUAS AB AQUIS . 
FIRMAMENTUM uoca aerium simul et aethereum caelum , de quibus dictum est : Et aquae quae super caelos sunt quae utraque nunc interiacent , inter has aquas inferiores siue terram , et illas superiores aquas . 
Quod quidem ideo firmamentum dicitur , quod superiorum aquarum fluidam naturam , ne inferius defluant et relabantur propria interpositione confirmat . 
Unde et Ieronimus : Samaym Hebraicae , id est caelos , aethereum scilicet atque aerium , quos hic firmamentum Moyses appellat , ex aquis dicit sortiri uocabulum , id est pro eo sic appellatum , quod aquas ita superius firmat ne inferius defluant . 
Quaeritur autem quomodo ignis et aer aquae substantiam , quae ponderosior est , sustentare ualeant . 
Sed profecto tanta potest esse raritas atque subtilitas illarum aquarum , et tanta ignis et aeris massa quae ei subiacet , quod ab istis illae sustentari queant sicut ligna et nonnulli lapides ab aquis , quamuis ipsa terrenae sint et grauioris naturae . 
Quis etiam nesciat uicinum aerem , quamuis aquis leuior sit , eas tamen exalatione terrae uaporaliter tractas , antequam in guttas conglobentur , suspendere atque sustentare ? 
Si ergo his aquis uaporatis , illae superiores rariores sunt ac minus corpulentae , cur non ab igne simul et aere subiacentibus sustentari perenniter ualeant , sicut illae corpulentiores ab aere solo suspenduntur ad horam ? 
Nam et nubes densas et ingentia draconum uel auium corpora ab aere sustentari manifestum est . 
Nec quisquam fidelium dubitat humana corpora , quamuis terrenae naturae sint , tantae subtilitatis ac leuitatis post resurrectionem futura , ut non solum super caelos consistere queant , uerum etiam ubicumque uoluerit spiritus sine dilatione transferantur . 
Praeterea quis nesciat inclusum aerem in uesica circumstantem pellem uesicae undique suspendere atque sustentare , licet ipse omnino pelle illa sit leuior ? 
Immo etiam quantamcumque corporum molem sustentare posset , quamdiu inclusus cohiberi posset . 
Sic et illa aeris et ignis congeries atque globus in illa aquarum corpulentia conclusus , nequaquam leuitate sui eas suspendere uel sustentare impeditur . 
Nec ullo modo labi aqua illa circumfusa posset , quae undique ignem et aerem cohibet , donec ei ignis uel aer in aliquam partem cederet , quoniam locum unius corporis nullatenus alterum occupare potest , nisi illo primitus inde recedente . 
Undique uero aer ipse et ignis , ne deuolare fortassis possint , circumstantibus aquis comprimuntur , et undique superpositas habent aquas , quoniam in omni globo quae exteriora sunt superiora sunt . 
Ut autem cohibere illa et comprimere possint , aliquid grauitatis in esse necesse est , et ita moderate ut ab illis queant sustentari . 
Constat uero , ut dictum est , duo tantum elementa grauia esse , terram scilicet atque aquam , et terram grauiorem aqua . 
Unde ut moderatior esset grauitas , aquam potius quam terram superponi oportuit , quae et facilius sustentari a leuibus potuit . 
Denique in his corporibus quae ex quattuor constant elementis , tam animatis quam inanimatis , quis rationabiliter negare possit haec quattuor elementa tali sibi modo copulari ut nonnullae particulae leuiorum elementorum aliquibus particulis grauiorum supponantur ? 
Non enim alicuius magni corporis inferiores partes ignei uel aerii elementi ammixtione penitus carent , sicut nec superiores ab aqua et terra prorsus sunt immunes ; sed tam superiores quam inferiores huius corporis partes ex quattuor constant elementis , congrua quadam naturali moderatione sibi colligatis , iuxta illud quod ad deum dicitur : ; Qui numeris elementa ligas . 
; Quid ergo mirum si in compositione mundi aqua igne uel aere grauior superponi potuit illis , et ab eis etiam sustentari ? 
Nonnulli autem aquas illas superiores glaciali concretione solidatas , atque in cristallum induruisse astruxerunt . 
Quod quidem si ita est , quanto magis sunt solidae , tanto uehementius conclusum ignem et aerem cohibent ne aliquo abscedant et tanto fortius ab ipsis sustentantur ; immo fortassis nec iam ab eis sustentari eas necesse est , quae iam fluidae non sunt , sed in cristallum solidatae . 
Unde Iosephus Antiquitatum , libro primo : Secunda dei caelum super omnia collocauit , eumque ab aliis distinguens , in semetipso constitutum esse praecepit ; et ei cristallum circumfigens , humidum esse est pluuiale ad utilitatem quae fit ex imbribus terrae congruo fabricatus est . 
Ieronimus , Ad Oceanum , de unius uxoris uiro : Inter caelum et terram medium extruitur firmamentum , et iuxta Hebraici sermonis etymologiam caelum , id est ' samaym ' ex aquis sortitur uocabulum ; et AQUAE QUAE SUPER CAELOS SUNT in laudes domini separentur . 
Unde et Ezechiel , cristallum super cherubin uidetur extensum , id est compactae et densiores aque . 
Beda , De rerum naturis : Caelum superioris circuli uirtutes continet angelicas , quae ad nos exeuntes aetherea corpora sumunt , ut possint hominibus etiam in edendo similari , eademque ibi reuersae deponunt . 
Hoc deus aquis glacialibus temperauit , ne inferiora succenderet elementa , de hinc inferius caelum nuncupans firmamentum , propter sustentationem superiorum aquarum . 
Item : Aquas super firmamentum positas , caelis quidem spiritalibus humiliores sed omni creatura corporali superiores , quidam ad inundationem diluuii reseruatas , alii uero rectius ad ignem siderum temperandum suspensas affirmant . 
Beatus uero Augustinus istas opiniones praetermittens de aquis illis superioribus , utrum uidelicet glaciales sint uel non , uel quas in se habeant utilitates , ait : Sane quales ibi aquae sint quosue ad usus reseruatae conditor ipse nouerit ; esse tamen eas ibi scriptura testante nulli dubium est . 
Quod ergo tantus Doctor quasi dubium sibi reliquit , definire nobis arrogantissimum uidetur . 
Quod uero nonnulli opinati sunt eas ibi constitutas et reseruatas ad inundationem diluuii , ut inde scilicet labentes habundantia sui terram cooperirent , friuolum omnino deprehenditur . 
Cum enim Psalmista longe post diluuium existens , dicat : Et aquae quae super caelos sunt laudent nomen domini profecto ibi nunc quoque sicut ante constat eas existere . 
Quippe non ait ' quae erant ' sed ; quae sunt ; . 
Quod si pars quaedam inde sit delapsa , nequaquam firmamentum illi parti fuit interpositum ; quod nequaquam ita eas firmauit ut non ulterius laberentur . 
Constat etiam , ut Genesis refert , diluuium ex habundantia pluuiarum fuisse , ruptis etiam fontibus abyssi magnae . 
Quibus postea clausis et prohibitis pluuiis , ipsum diluuium cessauit . 
Certum autem habetur pluuias nequaquam oriri nisi terrarum exalatione , cum sol uidelicet eas calefaciens uaporatione sui , aquas tenues tamquam in fumo ex calefactione terrae conscendentes attrahit . 
Non itaque illa aquarum habundantia quae in pluuiis fuit de supernis , sed infimis originem habuit . 
Ubi et cum iam diluuio cessante additur non solum quia pluuiae sunt prohibitae , sed etiam quia clausi sunt fontes , manifeste innuitur totam illam aquarum in diluuio habundantiam nonnisi de inferioribus aquis fuisse , quae in die tertia congregatae sunt ut appararet arida . 
Quod uero dictum est quia cataractae caeli in diluuio sunt apertae et facta est pluuia , caelum ipsum aerium unde pluuia manat , non aethereum dicit . 
Cataractas uero non arta foramina dicens , habundantiam pluuie insinuat , tamquam tunc nihil nubium uel aque , uaporatae aer uspiam retineret . 
Aqua itaque desuper in pluuiam labente , et obstrusis terrae foraminibus , terram undique aquis cooperiri necesse fuit , sicut et in die tertia , antequam illae eaedem aquae inferiores in unum congregarentur locum ut appareret arida . 
Quid ergo suspensio illa aquarum utilitatis habeat , quod nec a sanctis certa sententia definitum est , difficillimum disseri arbitror . 
Illa tamen nobis probabilior uidetur opinio , ut ob hoc maxime ad calorem temperandum superioris ignis constituerentur , ne feruor ille superior uel nubes ipsas uel aquas inferiores omnino attraheret , cum sit uis ignis naturaliter attractiua humoris . 
Unde et flebotomarii cum uasculis appositis sanguinem extrahere uolunt , inclusis stupis ignem immittunt ut calore ignis humorem attrahant sanguinis . 
Et notandum quod ubi nos dicimus : FIAT FIRMAMENTUM IN MEDIO AQUARUM , Hebraei habent : ; Sit extensio infra aquas ; ; hoc est interuallum quo ipse ab inuicem in perpetuum separentur ne se ulterius contingant , sicut scriptum est : Extendens caelum sicut pellem qui tegis aquis superior eius . 
Et alibi : Congregans sicut in utrea aquas maris . 
Illa igitur extensio qua superiores et inferiores aquae separantur , quasi pellis interiacens inferiores aquas tamquam uter concludit et superiores , quasi firmamentum suspendit atque sustentat . 
Cum autem ait : DIVISIT AQUAS QUAE ERANT SUB FIRMAMENTO etc . 
, tale uidetur esse ac si diceret ' diuisit quae iam diuisae erant ' . 
Non enim ait ' quae nunc sunt sub firmamento et quae super , ' sed : QUAE iam tunc ERANT . 
Ex quo manifestum est a prima die iam aquas super aetherem constitisse , siue flatu uenti , ut diximus , illuc superiectas , siue in ipsa sua creatione factas et circumductas uniuerso mundo , non de inferioribus illuc flatu aliquo uentu sublatas . 
Quod ergo nunc dicitur ' in secunda die diuisas aquas quae erant super ab his quae erant subtus ' , diuisionem istam per interpositionem firmamenti intelligit ita eas in secundo die firmatas esse ut ulterius labi non possent . 
Quamuis enim in prima die iam ibi essent , non tamen iam ibi firmatae erant , ut labi non possent ; quod secunda die factum est , in qua firmamentum fieri dicitur . 
Hebraicum tamen , ubi nos habemus : Diuisit aquas quae erant sub firmamento etc . 
, non habet erant , quoniam uerbo substantiuo aut uix aut nunquam utitur , et absque hoc uerbo enunciationes facere consueuit , ueluti cum dicitur ' beatus uir ' pro ' beatus est uir ' . 
Tale est itaque quod ibi habetur , ac si diceretur ' diuisit aquas quae sub firmamento ab his quae super firmamentum ' . 
Ubi quidem si subintelligatur ' sunt ' , quod est praesens uerbum , sicuti cum dicitur ' beatus uir ' pro ' beatus est uir ' ; tale est quod Propheta ait : Diuisit tunc quae nunc sub firmamento etc . 
, quoniam in ipso tempore Prophetae qui loquitur , et firmamentum iam olim factum existebat , et diuisio aquarum erat per interpositionem ipsius sicut et modo . 
Si quis autem requirat quanta mora ibi fuerint antequam firmarentur , uolens cognoscere quae fuerit illa prima dies ante secundam , sciat istos sex dies quibus mundus perfectus est nequaquam mensurari debere secundum dies istos quos nunc habemus ex solis illuminatione , praesertim cum nondum sol in illis tribus praecedentibus diebus factus esset . 
Cum ergo dies in his operibus dei computamus , et dicimus quia FACTUM EST UESPERE ET MANE DIES UNUS , nequaquam diem uel uesperam uel mane iuxta dies nostros quos nunc habemus accipimus ; sed unam et aliam diem secundum operum distinctionem intelligimus , ut prima uidelicet dies dicatur prima dei operatio per quam ipse prius operatus est ; unde nos illuminare de sua notitia posset , iuxta illud quidem Apostoli : Inuisibilia enim ipsius . 
. . etc . 
Etsi enim materia illa informis primo die creata minus sufficiens esset ad notitiam uel laudem creatoris , quamdiu in illa confusione uel informitate sui permaneret , illa tamen prime creationis confusio postea formanda atque distinguenda in hunc mundi ornatum quo nunc utimur et quem necessarium nobis intelligentes , deum inde laudamus ; non immerito primo dies dicta est , quia inde humanae notitiae circa deum exordium cepit . 
Prius quippe caelum et terram creari necesse fuit , hoc est materiam futurum in elementis praeparari , quam eam in opera subsecuta formari . 
Primam itaque diem dicit , ut iam supra meminimus , primam materiae creationem in elementis . 
De uespera quoque et mane huius diei sicut et caeterorum , iam dudum docuimus . 
Ut autem nunc ad intermissa , non dimissa , redeamus - - sciat lector nos haec interposuisse - - nec cum audit unam diem uel aliam a Propheta dici , moras istas temporis intelligat quas nunc in diebus nostris accipimus , sed diuersitatem dierum ad diuersitatem operum referat , quantamcumque moram in successione uel operatione sui habentium . 
Nemo igitur miretur cum audit secunda die aquas firmari iam super caelos existentes , tamquam aliqua mora fuerit inter illam earum existentiam et firmationem ipsarum , cum uidelicet statim postquam ibi fuerunt , firmatae sunt ibi . 
Quod ergo nunc dicitur : FIAT FIRMAMENTUM , uel : DIVISIT AQUAS QUAE ERANT etc . 
, ista firmatio earum uel diuisio ita est accipienda , ut sine dilatione postquam ibi fuerunt in indissolubilem glaciem tamquam cristallus induratae , sic stabilirentur et firmarentur per interpositionem aetheris et aeris , ne ad inferiora dilaberentur , quamuis ex natura elementi aquatici aliquid ponderositatis haberent , et iuxta philosophos omnia pondera nutu suo ferantur in terram . 
Forte et hoc aliquis requirit , si , ut dicitur , aquae illae superiores igni superpositae in glaciem duruerint , qua ui naturae id factum sit . 
Ad quod primum respondeo nullatenus nos modo , cum in aliquibus rerum effectis uim naturae uel causas naturales requirimus uel assignamus , id nos facere secundum illam priorem dei operationem in constitutione mundi , ubi sola dei uoluntas naturae efficaciam habuit in illis tunc creandis uel disponendis ; sed tantum ab illa operatione dei sex diebus illis completa . 
Deinceps uim naturae pensare solemus , tunc uidelicet rebus ipsis iam ita praeparatis , ut ad quaelibet sine miraculis facienda illa eorum constitutio uel praeparatio sufficeret . 
Unde illa quae per miracula fiunt magis contra uel supra naturam quam secundum naturam fieri fatemur , cum ad illud scilicet faciendum nequaquam illa rerum praeparatio prior sufficere posset , nisi quamdam uim nouam rebus ipsis deus conferret , sicut et in illis sex diebus faciebat , ubi sola eius uoluntas uim naturae obtinebat in singulis efficiendis . 
Quae quidem si nunc quoque sicut tunc faceret , profecto contra naturam haec fieri diceremus . 
Veluti si terra sponte sua sine seminario aliquo plantas produceret , uel bestias ex se , uel aqua uolucres formaret . 
Naturam itaque dicimus uim rerum ex illa prima praeparatione illis collatam , ad aliquid inde nascendum , hoc est efficiendum sufficientem . 
Nemo ergo quaerat qua natura illas superiores aquas super ignem constitutas duruerit in glaciem , uel eas etiam sursum extulerit , cum tunc sola eius uoluntas , ut dictum est , uim naturae obtinuerit . 
Quam et Plato in rebus efficiendis siue conseruandis omni natura earum ualidiorem esse profitetur , ubi uidelicet deum in Timaeo suo loquentem ad sidereos deos introducit , cum ait : Immortales quidem nequaquam , nec omnino indissolubiles , nec tamen unquam dissoluemini , nec mortis necessitatem subibitis , quia uoluntas mea maior est nexus et uegetatior ad aeternitatis custodiam , quam illi nexus uitales ex auibus aeternitas uestra coaugmentata atque composita est . 
Potest et fortassis probabiliter dici quod ipse uentus qui eas sursum proiecerit , frigiditatis sui flatus eas in glaciem astrinxerit , ut ita secunda die firmamentum fieret ; eis uidelicet tunc ita solidatis , quae ibi ante fuerant quam sic solidarentur . 
Quod enim ibi iam essent antequam sic solidarentur manifeste , ut supra meminimus , insinuatur cum dicitur QUAE ERANT potius quam ' quae sunt ' . 
Hebraicum tamen , ut iam quoque dictum est , non habet ' erant ' , quo minus habeat quaestionis . 
ET FACTUM EST ITA . 
Hoc est firmata est in perpetuum haec aquarum diuisio ut nunquam ulterius ille superiores aquae ad istas inferiores relabantur . 
Quod quidem ideo dici arbitror , ne quis putaret ex illis superioribus aquis pluuiam stillare , et ad hoc illas superius suspensas fuisse , sicut et Iosephus opinatus est , ut supra meminimus . 
[ GEN . 
: ] VOCAVITQUE ; DEUS FIRMAMENTUM , CAELUM . 
ET FACTUM EST VESPER ET MANE , DIES SECUNDUS ; . 
VOCAVITQUE , id est fecit per hoc unde ipsum firmamentum appellaretur postmodum a nobis caelum , cum uidelicet tam aereum quam aetherum caelum nunc dicamus , quasi superiores mundi partes comparatione nostrae habitationis . 
Cum autem in Hebraico pro caelo ' samaym ' habeatur quod ex aquis , ut dictum est , uocabulum trahit , recte ' samaym ' dici uidetur pro diuisione aquarum uel suspensione et confirmatione illarum superiorum . 
ET FACTUM EST VESPERE . 
Sicut superius uesperam et mane conceptum diuinae mentis et effectum operis accepimus , ita tam in hoc loco quam in caeteris intelligendum est . 
Tale est ergo cum in hac operatione uel in caeteris dicitur : FACTUM EST VESPERE ET MANE DIES UNUS , tamquam si diceretur huius operis effectus qui per hanc diem designatur ita ad mane perductus , sicut in uespera fuit ; hoc est ita uisibili opere completus sicut in mente diuina primo fuit dispositus ; tamquam eadem sit sententia cuiusque operis in nouissimis uerbis quae in prioribus quasi ad principium finis reducatur . 
Idem quippe est quantum ad sensum cum in singulis operibus praemittitur , dixit deus : FIAT hoc , ET FACTUM EST ; quod et in fine supponitur , cum dicitur quia huius diei FACTUM EST VESPERE ET MANE DIES UNUS , hoc est huius operationis completio , sicut eius in deo praecesserat dispositio . 
Notandum uero , ut supra quoque meminimus , non ita in hac die dici : ET VIDIT DEUS QUOD ESSET BONUM sicut in caeteris ; hoc est non ita deum approbasse operationem huius diei sicut reliquorum , propter eam uidelicet causam quam iam reddidimus , hoc est cum nondum nos faciat deus uidere quid boni uel utilitatis habeat illa superiorum aquarum suspensio . 
Sed nec ista diuisio aquarum laude digna uisa est , cum nondum aquae diuisae ita collocatae et stabilitae erant , ut permansurae fuerant , et necessarium erat ad creationem rerum futurarum . 
Adhuc enim inferiores aquae in unum erant congregandae , ut appareret arida . 
Denique nec illam corporalem superiorum aquarum suspensionem ut uniuersum operirent mundum , commendare Propheta uoluit , prouidens baptismum in aquis futurum ad quamlibet peccatorum multitudinem operiendam in his superpositis aquis figurari . 
DE OPERE TERTIAE DIEI [ GEN . 
: ] DIXIT VERO DEUS : CONGREGENTUR AQUAE ; QUAE SUB CAELO SUNT IN LOCUM UNUM : ET APPAREAT ARIDA : FACTUMQUE EST ITA ; . 
Inferiorem terrae regionem , in qua hominem deus creaturus et collocaturus erat ei , prout necessarium erat , praeparat ; inundantes uidelicet aquas a superficie terrae remouendo , atque ipsam terram herbis et arboribus uenustando . 
QUAE SUB CAELO SUNT ; hoc dicit ad differentiam earum quae super caelum , id est firmamentum suspensae sunt . 
IN LOCUM UNUM . 
Hoc est ut non iam totam cooperiant terram , sed cedentes in unam partem terre , aliam habitabilem praebeant . 
FACTUMQUE EST ITA , id est cedentibus aquis in unam partem terrae altera detecta est , sicut scriptum est : Qui fundauit terram super aquas . 
Quasi enim aliquis globus ita in aqua constituatur ut una pars eius superemineat ; ita ille globus terrae in aquis insedit , ut ex una parte eum mare contingeret , et per uenas eius se infunderet , unde nobis fontes uel flumina nascerentur . 
Cuius quidem maris aqua in unum modo congregata profundior facta est quam prius esset diffusa , nisi forte id quod per uenas terrae immissum est eius minuat profunditatem . 
[ GEN . 
: ] ET VOCAVIT ; DEUS ARIDAM TERRAM , CONGREGATIONESQUE AQUARUM APPELLAVIT MARIA ; ET VIDIT DEUS QUOD ESSET BONUM ; . 
ET VOCAVIT , id est uocari dignam fecit aridam , id est siccam illam terram aquis detectam . 
Terra enim erat etiam cum limosam eam aquae superfusae redderent , sed arida nunc facta est , aquis cedentibus . 
CONGREGATIONESQUE AQUARUM . 
Id est earum continuationes licet diuersis locis distinctarum . 
Apud Hebraeos enim cunctae aquarum congregationes siue salsae siue dulces appellari maria dicuntur . 
Et nota quod cum in opere secundae diei praemisisset : ET FECIT DEUS FIRMAMENTUM , DIVISITQUE AQUAS etc . 
, postea supposuit : ET FACTUM EST ITA . 
Quod nequaquam in ista congregatione aquarum nunc facta obseruauit . 
Non enim dixit prius ; congregatae sunt aquae , ; ut postmodum subderet : ET FACTUM EST ITA ; sed tantum dixit ; quia factum est ita . 
; Si enim hic sicut ibi supposuisset ' factum est ita ' , innuere uideretur quod sicut illa suspensio aquarum perpetua est , ita etiam haec congregatio earum . 
Quod nequaquam uerum est , cum eaedem aquae tunc in unum locum abductae ut appareret arida , in diluuio sint reductae ut eam contegerent . 
ET VIDIT ; DEUS QUOD ESSET BONUM ; . 
Id est sic istam congregationem fecit , ut bonam esse et ad haec quae facturus erat necessariam postmodum eam uideri faceret . 
[ GEN . 
: ] GERMINET TERRA ; HERBAM VIRENTEM , ET FACIENTEM SEMEN , ET LIGNUM POMIFERUM FACIENS FRUCTUM IUXTA GENUS SUUM , CUIUS SEMEN IN SEMETIPSO SIT SUPER TERRAM : ET FACTUM EST ITA . 
[ GEN . 
: ] ET PROTULIT TERRA HERBAM VIRENTEM , ET FACIENTEM SEMEN IUXTA GENUS SUUM , LIGNUMQUE FACIENS FRUCTUM , ET HABENS UNUMQUODQUE SEMENTEM SECUNDUM SPECIAM SUAM : ET VIDIT DEUS QUOD ESSET BONUM . 
; GERMINET TERRA . 
Id est in se primum concipiat quod deinde proferat , sicut ex conceptu producitur in lucem partus . 
De quo quidem partu statim adnectit : ET PROTULIT . 
Quod uero interpositum est : ET FACTUM EST ITA , ad conceptum tantum germinationis pertinet . 
Quod uero statim addit : ET PROTULIT , tale est tamquam si diceret ' et mox germinatum produxit ' . 
Et nota quod cum ex terris uel aquis aliqua procreari uel nasci dicuntur , non sic accipiendum est ut ex uno tantum elemento constent , sed ex obtinenti nomina sortiuntur , sicut et ipsa ex quibus produci referuntur . 
HERBAM VIRENTEM . 
Quae terrae radicitus adhaerent , et ex humore aquae uiuere et crescere habent , recte praedictae dispositione terrae et aquae sub una die aggregantur . 
Notandum uero , ut quibusdam uidetur , ex hoc maxime innui mundum uerno tempore his adornari , quod his nascituris de terra uel conseruandis uernam temperiem necessariam uideamus . 
Sed profecto non uideo qua ratione hanc temperiem , quam nunc experimur in uere , mundus habere posset , sole nondum condito , ex cuius quidem accesu ipsa nunc fit temperies ; immo hac die qua haec terra protulit , frigidius tempus extitisse uidetur , quam in hiemalibus diebus quos quantulumcumque sol modo calefacit . 
Unde ergo secundum naturam rerum , terra tunc germinare ista potuerit uel conseruare nonnulla est quaestio . 
Sed sicut iam supra meminimus , in illis operibus sex priorum dierum sola dei uoluntas uim naturae , obtinuit , quando etiam ipsa natura creabatur ; hoc est uis quaedam conferebatur illis rebus quae tunc fiebant , unde ipsae postmodum ad multiplicationem sui sufficerent uel ad quoscumque effectus inde processuros uel tamquam nascituros . 
Quippe , ut dictum est , nihil nunc naturam aliud dicimus , nisi uim et facultatem illis operibus tunc collatam , unde illa sufficerent ad efficiendum haec quae postmodum inde contigerunt . 
Potest fortassis et nonnulla naturae ratio reddi , qua tunc terra producere ista potuerit , quod scilicet illa terrae nouitas , in producendis uel conseruandis plantis , uires maiores habuerit quam postea ; et maxime hoc accepisse ex nimia humectatione sui , quam aquarum habundantia ei contulerat antequam congregantur , et ex calore solis die proximo conditi ad haec conseruanda profecisse , qui fortasse conditus statim calore sui uernam temperiem fecit in aliqua terrarum parte , non , ut arbitror , ubique . 
Nunquam enim eodem tempore omnes regiones aequaliter calent uel frigescunt , nec eodem tempore quae in eis sunt nascuntur uel reuirescunt , nec simul ad maturitatem fructus ubique perueniunt , nec in omnibus terris eedem herbae uel arbores nascuntur . 
Si igitur omnes herbarum uel arborum species hac die terra protulerit , ut in sex diebus deus opera consummasset , neque simul uerna temperies omnibus terris inesse posset , quid necesse est ut in uere id fieret , nisi in ea forte parte terrae ubi uer esset ? 
Ex qua quidem parte ad caetera terrarum loca postea transferri et transplantari potuerunt . 
Verna autem temperies in paradiso iugis esse creditur , et ibi fortassis omnia simul terra producere et conseruare potuit , ubi et terra omnibus apta et ipsa temperies caeli conuenirent . 
Scimus autem multa de terra nasci , quorum alia calidam terram desiderant , alia frigidam , alia temperatam ; et sic fieri potuit ut quocumque tempore terra germinaret , in diuersis locis diuersa produceret . 
Nec tam necessaria uidetur temperies ad producendas plantas quam ad conseruandos fructus . 
Scriptura autem de fructibus nullam hic mentionem facit , sed de fructuosis plantis . 
In paradiso tamen ubi homo collocandus erat , fructus subito cum arboribus produci credimus quantum homini necessarium esset . 
Unde et eos in fructu uetitae arboris transgressos fuisse scriptura commemorat , et caeterarum arborum fructus ei fuisse concessos in esum ei necessarios . 
Nihil tamen impedit , si in diuersis terris pro qualitate earum ac diuersa temperie caeli , diuersae plantae fructus suos eodem tempore conseruarent , uel eaedem plantae in alia terra cum fructu , in alia sine fructu tunc consisterent donec temperies adueniret , sicut cotidie contingit cum uideamusnon eque cito terras omnes eosdem fructus ministrare . 
ET FACIENTEM SEMEN . 
Siue ut nata statim semen suum haberet ac si ad maturitatem peruenisset , siue ut apta ad habendum semen crearetur . 
ET LIGNUM POMIFERUM . 
Hoc est arbores fructuosas , siue statim cum nascerentur poma , id est fructus suos afferentes , siue non statim . 
Solet quippe pomum generaliter pro omni arboris fructu intelligi . 
IUXTA GENUS SUUM . 
Hoc est secundum maneriae suae naturam , ut pro diuersitate scilicet herbarum uel arborum magis quam terrarum , diuersos afferant fructus , non eosdem . 
CUIUS SEMEN . 
Hoc est dum terrae radicitus adhaerebit , uim suae propagationes in se ipso habeat , siue ex semine , siue ex insertione ramorum , uel ex plantatione . 
Et nota quod cum ait LIGNUM POMIFERUM , de fructuosis tantum arboribus non de infructuosis uidetur dicere , quod tunc creatae sint ; et ita non omnes tunc arbores creatas esse sed quasdam postea sicut de spinis et tribulis creditur , post peccatum in penam hominis de terra productis . 
Si quis tamen dicat has quoque arbores quae nunc infructuosae sunt primo creatas esse fructuosas , sed postmodum pro peccato hominis infructuosas fieri ; uel fructum arboris siue pomum quamcumque utilitatem ligni intelligat , non absurdum uidetur , cum infructuosa quoque ligna nonnullas habeant utilitates , etsi fructum aliquem non producant in esum . 
Et quia non est in consuetudine sermonis ut pomum pro quamcumque utilitate sicut fructus accipiatur , ideo cum prius dictum sit POMIFERUM , postea quasi pro expositione supposuit FACIENS FRUCTUM , hoc est habens quamcumque utilitatem . 
Propter quam etiam expositionis determinationem cum praemittat FACTUM EST ITA , statim adiungit ET PROTULIT TERRA HERBAM etc . 
DE OPERE QUARTAE DIEI [ GEN . 
: ] ; DIXIT DEUS ; : FIANT LUMINARIA ; IN FIRMAMENTO CAELI ET DIVIDANT DIEM AC NOCTEM ET SINT IN SIGNA ET TEMPORA ET DIES ET ANNOS ; . 
Inter creationem plantarum iam factam et animalium faciendam , luminaria fiunt , ut calore ipsorum plantae foueantur et proficiant , et eorum luce animalia solacium habeant , ne quasi caeca oberrent in tenebris , ut et alimenta sua eligere possint . 
IN FIRMAMENTO CAELI . 
Intransitiue quod nouissime caelum est appellatum aquis , ut dictum est , interpositum , et ab illis aquis quas superius firmat , firmamentum dictum . 
ET DIVIDANT . 
Ad quas utilitates fiant exponit : Primo ad distinguendum sua illuminatione diurnum tempus ac nocturnum . 
Diurnum quippe tempus est quod sole illuminatur , sicut nocturnum quod luna et sideribus illustratur , uel solis illuminatione caret . 
IN SIGNA . 
Non quae uanitatis est obseruare , sicut in auspiciis atque auguriis sed in quasdam naturales ostensiones futurorum euentuum siue praesentium . 
Nautae quippe siderum inspectione ad quas partes mundi ferantur cognoscere solent , et de commutandis temporibus multa indicia ex sole et luna uel sideribus capiuntur , cum modo alterius coloris uel caloris , modo alterius nobis esse uidentur , uel quocumque modo nostris aspectibus uariantur . 
ET TEMPORA , hoc est temporum computationem , sicut dierum uel annorum , quae statim pro exemplis supponit . 
Dies enim computamus atque numeramus secundum motus et discursus solis ab oriente in occidentem , et annos secundum reuolutiones eius ; et nonnumquam caeterorum planetarum computare solemus , ut quot uidelicet reuolutiones sunt eorum ad idem punctum , tot annos solis uel saturni uel aliorum planetarum dicamus . 
[ GEN . 
: ] ET LUCEANT ; IN FIRMAMENTO CAELI ET ILLUMINENT TERRAM ET FACTUM EST ITA ; . 
ET LUCEANT , ut alibi ' sint ' , et alibi ' illuminent ' in terram , scilicet ubi necessarium est , splendorem suum inde spargentia . 
[ GEN . 
: ] FECITQUE ; DEUS DUO MAGNA LUMINARIA LUMINARE MAIUS UT PRAEESSET DIEI ET LUMINARE MINUS UT PRAEESSET NOCTI ET STELLAS ; . 
FECITQUE . 
Quomodo factum sit de illis ad diuidendum diem et noctem quod prius dixerat exponit , cum solem ad illuminationem diurni temporis , lunam et stellas ad illuminationem nocturni instituerit . 
LUMINARE MAIUS . 
Scilicet solem , non tam sui orbis quantitate quam suae , illuminationis uirtute quantum ad sensum nostrum , qui maiorem inde suscipimus illuminationem . 
PRAEESSET DIEI , tamquam uidelicet ipsum diurnum tempus illuminatione sui efficiens , uel lucem ei conferens , sicut luna et stellae nocti . 
LUMINARE MINUS , lunam dicit , quasi secundam a sole in effectu illuminandi . 
Quod terris propinquior sit quam stellae , ideoque maiorem uim ad lucendum nobis habeat quam stelle , ; etsi alique ipsarum magis a nobis remote , amplius splendoris uel magnitudinis habere credantur . 
ET STELLAS , subaudis similiter fecit , ut praeessent nocti . 
Eas etiam , scilicet stellas in firmamento sicut solem et lunam . 
[ GEN . 
: ] ; ET POSVIT EAS IN FIRMAMENTO CAELI UT LUCERENT SUPER TERRAM . 
; UT LUCERENT . 
Istud communiter tam ad stellas quam ad solem et lunam referendum est . 
Alioquin non apparet quomodo diceret ut praeessent diei ac nocti , cum uidelicet stellae nocti tantum praeesse non diei habeant . 
Non parua quaestio est de planetis , qui contra firmamentum ferri dicuntur , utrum animati sint , ut philosophis uisum est , et quidam spiritus illis praesint corporibus , qui hunc eis motum tribuant , an sola dei uoluntate et ordinatione hunc discursum immobiliter teneant . 
Philosophi uero tam eos quam ipsum totum mundum animatos esse astruunt , et quaedam animalia rationalia , immortalia , atque impassibilia non dubitant asserere , dicentes omnem motum in corporibus ab anima incipere , nec uspiam corpus nisi per eam moueri . 
Qui etiam mundum ita ubique animalibus repleri uolunt , ut singulae mundi partes habeant animalia propria : aer quidam iste inferior et corpulentior usque ad lunam daemones , superior uero pars mundi quam aethereum caelum nominare solemus , planetas uel caetera sidera . 
Quam quidem sententiam beatus Augustinus commemorans , libro De ciuitate dei VIII , ita de platonicis ait : Omnium , inquiunt , animalium in quibus est anima rationalis , tripartita diuisio est : in deos , homines , daemones . 
Deorum sedes in caelo est , hominum in terra , in aere daemonum . 
Item : Habent daemones cum diis communem immortalitam corporum animarum autem cum hominibus passiones . 
Et post aliqua descriptionem daemonum ex dictis Apuleii platonici supponens ait : Breuiter Apuleius daemones definiens , ait eos esse genere animalia , anima passiua , mente rationalia , corpore aeria , tempore aeterna . 
Ex quibus philosophorum dictis maxime uero platonicorum constat caelum quoque et aerem propriis animalibus adornari . 
Quorum haec daemones , id est animalia rationalia , immortalia , et passibilia dicunt , illa uero deos appellant , hoc est animalia rationalia , immortalia , et impassibilia , sicut sunt omnia sidera , non solum planetae uerum etiam quaelibet stellae . 
Planetas uero non solum deos , uerum etiam deos deorum tamquam caeteris sideribus excellentiores , et maiorem efficaciam habentes , a Platone dici autumant , ubi , sicut aiunt , eos praecipue ad creationem hominis inuitat , ut ui quadam eorum ex terra fingatur corpus humanum , cui deus animam infundat . 
Cum autem deorum neminem nisi bonum esse fateantur , daemonum tamen sicut et hominum quosdam bonos , quosdam malos esse distingunt . 
Unde hoc Graece calodaemones , illos cachodaemones appellant . 
Nihil enim sciunt de diaboli deiectione , sed sicut homines uel caetera animalia , ita et daemones corporeos esse creatos arbitrantur . 
Omnium itaque animalium rationalium corpora secundum regionem uel partem mundi quam inhabitant distingunt , ut uidelicet horum , alia terrena sint , sicut hominum , alia aera uel aetherea , sicut daemonum uel deorum . 
Constat itaque , iuxta platonicam uel platonicorum sententiam , ipsa quoque sidera quaedam esse animalia , et illis sidereis quae uidemus corporibus quasdam inesse animas , quibus ipsa moueri uel agitari queant . 
Quam profecto sententiam beatus Augustinus nequaquam refellere praesumens , dicit in Enchiridion sibi adhuc incertum esse utrum ad societatem angelorum sol et luna pertineant , an uidelicet quidam de spiritibus angelicis illis sidereis corporibus sint deputati , ut illa trahentes ac circumducentes , humanis usibus tanta beneficia ministrent . 
De mundo autem utrum animal quoddam sit , quod tam haec animalia quam caetera in se contineat , minus rationi propinquare , primo Retractationum libro insinuat . 
Cuius nunc uerba ex utroque ipsius opere collecta non incongruum supponere duximus . 
Ait itaque in Enchiridion capitulo XXV : Utrum archangeli appellentur uirtutes , et quid inter se distent sedes siue dominationes , siue principatus , siue potestates , dicant qui possunt , si tamen possunt probare quod dicunt . 
Ego me ista ignorare profiteor . 
Sed neque illud certum habeo utrum ad eamdem societatem pertineant sol et luna et sidera , quamuis nonnullis lucida es se corpora non cum sensu uel inte lligentia uideantur . 
Idem in primo Retractationum : Animal esse istum mundum sicut Plato sensit , aliique philosophi plurimi , nec ratione certa indagare potui , nec diuinarum scripturarum auctoritate persuaderi posse cognoui . 
Unde tale aliquid a me dictum quod accipi possit , etiam in libro De immortalitate animae temere dictum notaui ; non quia hoc falsum esse confirmo , sed quia nec uerum esse comprehendo quod sit animal mundus . 
Apostolus quoque tam caelestia animalia , quae deos philosophi uocant , quam aeria , quae daemones appellant , distinguere uidetur . 
Si ergo , ut philosophis uisum est , nec sancti prorsus refellere praesumunt illis caelestibus siderum corporibus quidam praesint spiritus , qui eos mouere uel agitare queant , facilis est propositae quaestionis de motu planetarum solutio . 
Sin autem aliunde ordinatum sibi et stabilem motum habeant , sufficit hoc diuinae tribuere uoluntati , quae in primordialibus , ut dictum est , causis uim naturae obtinuit , et iuxta Platonem in omnibus efficiendis ualidior est , quam ipsa rerum creatarum naturalis facultas . 
Sunt qui astronomiae doctrinam atque ipsam uim astrorum in tantum efferant et extollant , ut ex ipsis etiam contingentia futura praesignari queant , et per hanc artem de his quoque se iudicare fateantur , quae naturae , incognita philosophi profitentur ; tamquam ipsa uidelicet astra in signa sint futurorum non solum naturalium , ut diximus , uerum etiam contingentium , sicut illi mentiuntur . 
Naturalia uero futura dicuntur , quae causam aliquam naturalem sui euentus habent , ut ex his quae praecedunt , tamquam quibusdam naturalibus sui causis contingere habeant , et sic eis adiuncta sint , ux uix aut numquam illis praecedentibus haec inde contingere possit impediri : uelut mortis dissolutio futura in proximo post uenenum exhaustum , uel pluuia post tonitruum , uel sterilitas terrae post nimiam estuationem , uel immoderatos imbres . 
Contingentia uero futura sunt quae sic aequaliter ad fieri et non fieri sese habent , ut nulla in rerum naturis causa praecedat unde ipsa fieri uel non fieri cogantur , nec ex aliquo praenosci queat , utrum illa contingere habeant uel non , sicut me hodie lecturum esse , et quaecumque tam facere quam dimittere in nostri arbitrii consistit potestate . 
Sunt itaque futura quaedam naturalia , et quasi determinata in suis euentibus , cum ex aliqua naturali adiunctione ad praecedentes sui causas praenosci queant , ac per hoc iam naturae esse cognita dicuntur , sicut omnia quae praesentia sunt uel praeterita . 
Cum enim iam in praesenti sit ipsa astra esse paria uel esse non paria , nec nobis cognitum sit quod horum iam sit , ipsum tamen naturae cognitum esse Boetius asserit , cum iam uidelicet in ipsis astris sit numerus talis , qui de se cognitionem conferre possit , quod est eum naturae cognosci uel determinatum esse . 
Nam et uox uel sonus audibilis naturaliter dicitur quantum in ipsis est , etsi nemo assistat qui haec audire ualeat , et ager ad excolendum aptus fuit antequam homo esset qui eum excolere posset . 
Futura uero contingentia naturae quoque dicuntur incognita , cum uidelicet ex nulla naturae , operatione uel institutione praenosci queant . 
Unde miror quosdam se per astronomiam scire profiteri , de his quoque iudicare posse , et quasi diuinatores talium esse . 
Cum enim astronomia species sit physicae , hoc est naturalis philosophiae , quomodo per eam inuestigare ualent quod ipsi quoque naturae philosophi asserunt incognitum esse , hoc est ex nulla rerum natura praenosci posse ? 
Naturalia uero quaedam futura nequaquam per eam cognosci negamus , sicut nec per medicinam . 
Medici enim secundum complexiones corporum multa praenoscere de infirmis possunt , utrum uidelicet euadere queant an minime . 
Sic et periti astrorum , qui naturas ipsorum , unde calida aut frigida , sicca uel humida uel temperata sunt nouerunt ; et illas partes caeli quae domicilia eorum uocantur in quibus cum fuerint suas maxime uires exhercent , per astronomiam didicerunt ; multa de naturalibus futuris praenoscere possunt , utrum uidelicet sequenti tempore siccitas habundet aut pluuia , siue calor aut frigiditas . 
Quae non solum ad prouidentiam cultus terrae , uerum etiam ad medicamentorum moderationem plurimum ualet . 
Unde et philosophi planetas ipsos uocare ausi sunt deos , et quasi quosdam mundi rectores profiteri ; eo uidelicet quo secundum eorum naturas et qualitates situs iste noster plurimum uarietur , ut diximus , ut modo sterilitas inde , modo habundantia contingat , modo in humidis locis , modo in siccis seminandum sit , modo calida uel humida in medicamentis uel alia sint prouidenda . 
De contingentibus uero futuris que , ut diximus , naturae quoque sunt incognita , quisquis per documentum astronomiae certitudinem aliquam promiserit , non tam astronomicus quam diabolicus habendus est . 
De quo facile nihil eos scire conuincere possumus . 
Si enim interrogemus de aliquo faciendo quod eque facere uel dimittere in nostra sit potestate , nullum ibi iudicium ex aliquo artis suae documento facere audent , scientes quod si hoc dicerent , in aliud nos conuerteremus . 
Si uero alius ex nobis eos hoc ipsum interrogaret de nobis , neque id , inquiunt , faceret causa temptandi , sed sincera intentione inquirende ueritatis , tunc se ueritatem dicturos promittunt . 
Quod quanta irrisione sit excipiendum quis non uideat ? 
Si enim per artem suam de euentu de quo consuluntur certitudinem habent , quid refert quis inde eos interroget , uel qua etiam intentione ? 
Vel cur etiam de intentione diiudicare non possunt , quae cum praesens sit determinatum iam habet euentum , et de futuro quod omnino incertum est certitudinem promittunt ? 
Ex quo liquere arbitror quod si quandoque in talibus uerum dicere ipsos contingat , non hoc ex arte praedicta sed ex opinione diabolica instructi proferunt . 
Sicut enim nos , rerum aliquarum uidentes apparatum , quid inde proueniat ex suspicione magis quam ex certitudine praedicimus , ita et diabolus quem consulunt in hanc eos diuinationem inducit ut multa ueraciter incerti pronuncient . 
Qui cum de aliquibus uera praedixerint de caeteris omnibus praescire creduntur . 
Saepe quoque praesentia de absentibus uel praeterita nunciant diabolico instinctu , nec mentiuntur , quod ab imperitis pro magno habetur , non attendentes quod haec diabolus nunciet , quae iam conspiciendo nouerit , ut de futuris quoque ipsis credatur . 
Nemo itaque talium diuinationes ad praedictam referat artem sed magis ad diabolicam machinationem . 
Quod itaque de sideribus dictum est , et sint in signa scilicet futurorum non de contingentibus futuris , hoc est causalibus siue fortuitis , quae ad utrumlibet se habere Aristoteles dicit , sed de naturalibus futuris , ut dictum est , accipiendum est ; tamquam hinc maxime astronomicae disciplinae , studium sumpserit initium , uel auctoritate eius hoc loco praecipue utilitate praesignata , in qua et ipse Moyses Aegyptiorum scientiae peritissimus enituisse creditur . 
DE OPERE QUINTAE DIEI [ GEN . 
: ] ; DIXIT ETIAM DEUS PRODUCANT AQUAE REPTILE ANIMAE VIVENTIS ET VOLATILE SUPER TERRAM SUB FIRMAMENTO CAELI . 
; REPTILE ANIMAE VIVENTIS . 
Ambrosius in Hexameron de die quinto : Scimus reptilia dici genera serpentium eo quod super terram repant , sed multo magis omne quod natat reptandi habet uel speciem uel naturam . 
Nam cum supra aquam natant , repunt toto corpore , quo trahuntur super quaedam dorsa aquarum . 
Unde et Dauid ait : Hoc mare magnum et spatiosum illic reptilia quorum non est numerus . 
Quin etiam cum pleraque pedes habeant et ambulandi usum eo quod sint amfibia , et quae uel in aquis uel in terris uiuant , ut sunt foce , cocodrilli , aequi fluuiales , quos hippopotamos uocant eo quod hi generentur in Nilo flumine , tamen cum in alto aquarum sunt , nec ambulant nec natant , nec uestigio utuntur pedis ad incedendum , sed tamquam remo ad reptandum . 
Ex quibus quidem Ambrosii uerbis , patet etiam omnes pisces reptilibus aggregari , cum sine incessu pedum sese moueant . 
ANIMAE VIVENTIS dicit ad differentiam uiuificationis plantarum , quae si anima quamdam , id est uitam habere dicantur , non tamen ex se uiuere habent , sicut ea quae spirando et respirando uiuunt , sed terrae tantum affixae ipsum terrae humorem in eas conscendentem , pro uita habent . 
Tale est ergo animae uiuentis , hoc est uitae ex se , ut dictum est , permanentis , non ex immissione terreni humoris . 
ET VOLATILE . 
Ex quo liquidum est tam pisces quam uolucres ex aquis procreatos habere corpora eiusdem naturae , nec tantum uim humanis corporibus ad lasciuiendum carnes eorum ministrare , quantum carnes terrestrium animantium , quae cum nostris corporibus eiusdem sunt naturae . 
Unde nec monachis beati Benedicti Regula ita carnes illas sicut has interdicit , cum uidelicet a carnibus tantum quadrupedum , non aliarum abstinere praecipit . 
SUPER TERRAM SUB FIRMAMENTO CAELI . 
Quod dicit SUPER TERRAM SUB FIRMAMENTO CAELI non solum ad uolatile , sed etiam ad reptile referendum uidetur , si uidelicet ipsa quoque sidera animata putentur . 
Ipsa quippe cum sine pedibus ferantur , reptilibus aggreganda essent sicut et pisces . 
Sed cum ipsa sub firmamento caeli nequaquam sint , patet ea excludi per hoc quod dicitur SUB FIRMAMENTO CAELI . 
Tale est ergo reptile atque uolatile , tamquam si diceretur ' animal aptum ad rependum siue uolandum super terram ' , hoc est ita ut terram non contingat . 
Nam postmodum cum dicit REPTILIA TERRAE potius quam ' super terram ' , profecto hoc et illud reptilium genus diligenter distinguit . 
Nonnullae aues aquaticae dicuntur pedes habere ita posterioribus adhaerentes , ut nequaquam cum illis incedere queant , sed solummodo natare , sicut pisces cum pennulis suis , quas profecto reptiles magis quam gressibiles dicendas credimus . 
Quae cum numquam in terram exire uideantur , nonnulla quaestio est de ouis eorum , quomodo ea foueant , an potius aquae ipse talium oua sicut et piscium suscepta quodam suo fotu uiuificare sufficiant . 
Cum dicit SUB FIRMAMENTO CAELI , intransitiue uidetur accipiendum , quasi sub firmamento quod caelum est , sicut cum dicitur ' urbs Romae ' , ' fluuius Tyberis ' , ' creatura salis ' , ' corpus uel essentia lapidis ' . 
Hoc autem firmamentum , ut superius dictum est , inde sic nominatur , quod aquis interpositum superiores ita sustentando firmet , ut relabi ad inferiores nequeant uel eas unquam contingere . 
Non ergo proprie firmamentum dicitur quod aquis nubium permixtum est , sed quod prorsus ab aquis uacuum superius est . 
Aues uero nequaquam uolare per firmamentum possunt , quia earum corpora sustentari ab aere sine aquarum corpulentia nequaquam possent . 
[ GEN . 
: ] ; CREAVITQUE DEUS CETE GRANDIA , ET OMNEM ANIMAM VIVENTEM ATQUE MOTABILEM , QUAM PRODUXERANT AQUAE IN SPECIES SUAS , ET OMNE VOLATILE SECUNDUM GENUS SUUM ; ET VIDIT DEUS QUOD ESSET BONUM . 
; CREAVITQUE , ex ipsis uidelicet aquis . 
ANIMAM , pro toto animante ponit , ex corpore simul et anima constante , unius uidelicet nomine partis totum comprehendens , iuxta quod et alibi ait : Da mihi animas , caetera tolle tibi . 
Et rursum : Descendit Iacob in Aegyptum in animabus . 
VIVENTEM . 
Subaudis ex se , non ex terra , sicut plante affixe radicitus terrae . 
ATQUE MOTABILEM , ad differentiam scilicet caeterorum animalium quae terra postmodum produxit , quae grauius est elementum quam aqua . 
Unde et ista ex aquis producta naturaliter mobiliora et agiliora sunt , cum ex leuiori scilicet elemento consistant . 
Et attende quid superius dixerit de plantis , quod terra eas germinauit ac protulit . 
De animalibus uero dicitur tantum quod aqua uel terra ea produxit , non quod germinauerit , ut uidelicet innueret , quia non terrae radicitus affixa , uegetationem inde accipiunt , sicut plantae . 
QUAM PRODUXERANT AQUAE IN SPECIES SUAS . 
Sic construe : creauit omnem animam , hoc est omne animatum tale in species , ac si diceret ' omnem ' , inquam , ' secundum speciem , non secundum numerum ' . 
Quippe non omnia indiuidua harum specierum , sed singulae species tam auium quam piscium , tunc creatae sunt . 
Unde et in sequentibus cum dicit deum requieuisse ab omni opere suo , non de indiuiduis specierum multiplicandis est accipiendum , sed de naturis specierum iam praeparatis , ad quaelibet postmodum inde procreanda . 
QUAM PRODUXERANT , id est ad quam producendam iam aquae fuerant praeparate , siue dulces ut flumina , siue salsae ut marinae . 
ET VIDIT . 
Nota in operibus huius diei nequaquam in repetitione creationis ipsorum dici : ET FACTUM EST ITA , sicut superius in secundo die . 
Vel cum praemisisset : ET FECIT FIRMAMENTUM etc . 
, postmodum adiunxit et factum est ita , tamquam per hoc innuens illam aquarum diuisionem ita in perpetuum permansuram . 
Sic et in creatione hominis postquam dixit : CREAVIT DEUS HOMINEM etc . 
, subiunxit : FACTUM EST ITA . 
Cum ergo ubicumque dizitur : Factum est ita , perseuerantia quaedam operum significetur , ut sic scilicet permaneant , sicut facta sunt ; nequaquam in speciebus auium id recte diei posse uidetur , eum uidelicet nonnulla species in eis quandoque prorsus deperire habeat , sicut de phoenice legitur , ac fortasse de nonnullis aliis , tam auium quam piscium speciebus contingit , quae ad opera pertinent huius diei . 
[ GEN . 
: ] ; BENEDIXITQUE EIS DICENS : CRESCITE ET MULTIPLICAMINI ET REPLETE AQUAS MARIS AVESQUE MULTIPLICENTUR SUPER TERRAM . 
; BENEDIXITQUE . 
Solis animantibus istis ex aqua productis sicut et postmodum hominibus creatis benedixisse deus memoratur , quasi quadam dignitate animantia ista homini propinquaret , quu de illo generata sunt elemento , de quo et homines regenerandi erant . 
Unde et in arca secundum post hominem locum aues tenuisse non immerito uidentur , quia uidelicet de illo factae sunt elemento , quod in sacramento baptismi magis necessarium nostrae esset saluti . 
Recte ergo benedictio dei a creationibus aquaticis incepit , cum ex hoc , ut dictum est , elemento nostrae salutis benedictio inicium esset habitura in remissionem peccatorum perfecta . 
Tale est ergo : BENEDIXIT EIS , tamquam si diceret ' typum sanctificationis regenerandorum ex aqua uel multiplicationis eorum comparatione circumcisorum iam tunc prouidebat ' . 
Circumcisio quippe quamuis idem quod baptismus operata esse dicatur , in remissionem peccatorum , non tamen hanc efficaciam in tot habuisse potuit in quot baptismi gratia persistit ; non enim nisi mares circumcidebantur , et soli Iudei siue proselyti . 
DICENS , id est apud se disponens quod nobis postmodum exhiberet . 
CRESCITE ET MULTIPLICAMINI , hoc est numero indiuiduorum , non diuersitate specierum crementum accipite . 
Non enim ita est intelligendum ut prius in se ipsis crescerent , donec ad perfectam uenirent aetatem qua generare possent , cum statim creatio talium perfecta fuisse credenda sit , alioquin diu educanda essent , ut ad perfectionem uenirent . 
Quod si de auibus quoque intelligamus , non facile apparet unde alimentorum acciperent nutrimentum . 
REPLETE , hoc est quantum satis sit ad hoc fructificate . 
AQUAS MARIS , cum tamen et aquae dulces , tam pisces habeant quam uolucres . 
Sed constat quia omnis congregatio aquarum tam salsa quam dulcis mare dicitur , et omnes aquae ex mari proueniunt . 
Ubi et quod ait : ANIMAM VIVENTEM ATQUE MOTABILEM de his scilicet animantibus quae producta sunt ex aquis , sacramento baptismi plurimum congruere uidetur , ubi a peccato liberati et quasi de morte suscitati , per uiuificatorem spiritum nasci ac uiuere in deo incipimus , ac de ueteri Adam in nouum promouemur et in membra Christi transformamur . 
Et attende quod solis animantibus istis ex aqua scilicet creatis et postmodum hominibus , et tandem septimo diei deus inter haec opera benedicere memoratur , benedictione hominis media constituta , tamquam ad illam caeteris duabus conuenientibus . 
Benedictio quippe hominis a baptismo incipit , remissione plenaria peccatorum ibi percepta , ac postmodum in sabbatum supernae felicitatis promota consummatur , ut hinc quoque bene sit dictum superius produci ex aquis ANIMAM VIVENTEM ATQUE MOTABILEM . 
In baptismo quippe uiuere incipimus , ut inde postmodum in praedictum sabbatum promoti pariter quiescamus . 
DE OPERE SEXTAE DIEI [ GEN . 
: ] ; DIXIT QUOQUE DEUS : PRODUCAT TERRA ANIMAM VIVENTEM IN GENERE SUO IUMENTA ET REPTILIA ET BESTIAS TERRAE SECUNDUM SPECIES SUAS ; FACTUMQUE EST ITA . 
; ANIMAM VIVENTEM , hoc est animatum ex se uiuens , non ex terra uitam contrahens , quamuis ex terra sit , sicut e contrario plantae faciunt . 
Viuentem , inquit , IN GENERE SUO , quia etsi iam illa animantia quae prius creata fuerunt in se defecerunt , nec iam eadem numero permanent quae prius facta sunt , in suo tamen genere quodammodo semper uiuunt , quia decidentibus indiuiduis genus siue species non deperit . 
Viuunt ergo IN GENERE , hoc est in specie sua quae primo creata sunt , etsi iam in se non uiuant , sicut et de aliquo dicitur tyranno iam mortuo , quia uiuit in filiis suis . 
Et nota quod cum ait ANIMAM VIVENTEM de his quae terra produxit , non adiecit motabilem sicut prius de his quae aquae produxerunt , quia cum elementum aquae leuius sit terra , profecto animalia de aquis producta faciliorem habent motum , et corpora eorum facilius ab anima moueri atque agitari possunt , ut iam supra meminimus . 
IUMENTA , id est quadrupedia domestica , quasi sub iugo et dominio nostro posita . 
REPTILIA TERRAE . 
Sic enim iungendum est ad differentiam scilicet supradictorum reptilium aquae . 
BESTIAS , uidelicet siluestres , ut feras , uel quascumque a nostra conuersatione remotas . 
[ GEN . 
: ] ; ET FECIT DEUS BESTIAS TERRAE IUXTA SPECIES SUAS ET IUMENTA ET OMNE REPTILE TERRAE IN GENERE SUO ; ET VIDIT DEUS QUOD ESSET BONUM . 
; ET FECIT . 
Primo dixit : FACTUM EST ITA , quod scilicet terra produxit animalia , secundum corporis substantiam . 
Sed postmodum haec dominus consummando fecit ; quasi perfecit uitalem spiritum eis dando de aqua , ut nonnullis uidetur , siue de caeteris elementis , non ita corpulentis aut grauibus , sed magis leuibus atque mobilibus . 
Non dicitur deus benedixisse bestiis sicut piscibus et uolucribus , quia serpens cui maledicturus erat de bestiis tunc erat . 
Homini uero benedixit quamquam peccaturus esset , nec eum , sed terram propter eum maledictam dicit . 
[ GEN . 
: ] ; ET AIT : FACIAMUS HOMINEM AD IMAGINEM ET SIMILITUDINEM NOSTRAM , ET PRAESIT PISCIBUS MARIS ET VOLATILIBUS CAELI ET BESTIIS UNIVERSAEQUE TERRAE OMNIQUE REPTILI QUOD MOVETUR IN TERRA . 
; FACIAMUS HOMINEM . 
Creatis caeteris omnibus siue dispositis propter hominem , eum nouissime condidit , et tamquam in fine suorum operum constituit . 
Ad quem tamquam finem et causam suae creationis caetera omnia tendebat , cum propter eum fierent uniuersa . 
Unde nec eum creari oportuit nisi caeteris quibus praeesse debebat , uel quae ipsi in esum necessaria , uel saltem ad glorificandum deum congrua erant ante creatis et ei praeparatis , ne quid forte de indigentia in excusationem sui peccati praetendere posset , et tanto amplius ab offensa dei reuocari posset , quanto maiorem dilectionis eius causam haberet , qui eum praefecerit uniuersis , uel etiam post casum ad penitentiam citius moueretur , dolens se illum offendisse cui tanta debebat . 
Cuius quidem creationis excellentiam patenter insinuat , cum quasi ex quodam consilio loquens , dicit : FACIAMUS . 
Sed cur pluraliter dicitur : FACIAMUS HOMINEM AD IMAGINEM NOSTRAM , si nulla prorsus pluralitas in deo sit , qui solus hominem creasse ad imaginem suam postea memoratur his uerbis : ET CREAVIT DEUS HOMINEM AD IMAGINEM SUAM , AD IMAGINEM DEI CREAVIT ILLUM - - dicant Iudei si possunt , uel nobiscum fateantur in una diuinitatis essentia , pluralitatem personarum magisquam rerum esse . 
Quod diligenter Propheta , considerans ad distinctionem personarum faciendam , dicit pluraliter : FACIAMUS ; ad unitatem uero dei assignandam , subiunxit singulariter ET CREAVIT DEUS HOMINEM etc . 
Quasi ergo aliquis se cum loquens se et rationem suam quasi duo constituit , cum eam consulit , sicut Boethius in libro De consolatione philosophiae , uel Augustinus in libro Soliloquiorum . 
Sic deus pater ad creationem hominis tam sapientiam suam quam bonitatem , hoc est filium et spiritum sanctum quasi inuitans , dicit : FACIAMUS eum talem ac tantum ut imago nostra sit uel similitudo . 
Quae quidem creatio quam excellens sit et caeteris suprapositis longe superior , ipsis quoque uerbis exprimitur tamquam in consilio quodam collatis ad magnum aliquid faciendum cum dicitur : FACIAMUS . 
In caeteris uero creationibus non ita dictum est , sed solummodo ut fiat hoc uel illud , uel terra siue aqua hoc uel illud producat . 
Cum autem homo commune nomen sit tam uiri quam feminae , cum sit utrumque animal rationale mortale , unde et in sequentibus cum dicitur quia CREAVIT DEUS HOMINEM , statim subinfertur : MASCULUM ET FEMINAM CREAVIT EOS ; intelligimus uirum ad imaginem dei creatum , feminam uero ad similitudinem . 
De uiro quippe Apostolus ait : Vir quidem non debet uelare caput suum , quia imago et gloria dei est hoc est gloriosior et praeciosor eius similitudo . 
Distat autem inter imaginem et similitudinem ; quod similitudo rei potest dici quod conuenientiam aliquam habet cum ipsa , unde simile illi dici queat . 
Imago uero expressa tantum similii tudo dicitur , sicut figurae hominum quae per singula membra perfectius eos representant . 
Quia ergo uir dignior quam femina est et per hoc deo similior , imago eius dicitur ; femina uero similitudo , cum ipsa etiam sicut uir per rationem et immortalitatem animae deum imitetur . 
Vir autem hoc insuper habet quo deo similior fiat , quod sicut omnia ex deo habent esse , ita ex uno uiro secundum traducem corporis tam femina ipsa quam totum genus humanum initium habet . 
Si quis autem diligentius ac perfectius hanc imaginem uel similitudinem dei ad quam homo factus dicitur , considerare uelit , iuxta ipsarum personarum distionctionem , uidebit hominem ipsum tam patris quam filii uel spiritus sancti ex sua conditione similitudinem maximam adeptum esse . 
Constat quippe deo patri , qui a seipso non ab alio esse habet iuxta hanc eius proprietatem , id quod ad potentiam pertinet diuinam specialiter ascribi , sicut et filio qui eius sapienta dicitur quod sapiente est ; et spiritui sancto qui amborum amor uocatur et proprie caritas dicitur , id quod ad bonitatem diuinae gratiae spectat tamquam proprium tribuitur . 
Homo itaque , ut dictum est , secundum animae dignitatem ad similitudinem singularem personarum factus est , cum per potentiam et sapientiam et amorem caeteris praelatus animantibus , deo similior factus sit . 
Eo quippe anima humana per proprie naturae potentiam caeteris omnibus ualidior est , quod sola immortalis et defectus ignara est condita . 
Sola quoque capax est rationis et sapientiae et diuini amoris particeps . 
Quae enim deum recognoscere per rationem nequeunt nequaquam eum diligere possunt . 
Et haec quidem tria tam uiro quam feminae communia sunt , unde utrique ad similitudinem dei facti memorantur , cum in sequentibus dicitur : IN DIE QUA CREAVIT DEUS HOMINEM , AD SIMILITUDINEM DEI FECIT ILLUM ; MASCULUM ET FEMINAM CREAVIT EOS . 
Cum itaque ambo , iuxta praedicta , similitudinem cum diuinis personis habeant , uir tamen quo maiorem cum eis similitudinem tenet ; non solum ad similitudinem , uerum etiam ad imaginem creari dicitur . 
Ut enim ex patre caetere personae habent esse , ita in humana creatione femina ex uiro creata esse inde habuit , non uir ex femina . 
Per sapientiam quoque siue rationem uirum feminae praeminuisse supra docuimus , et in hoc eum sapientiorem constare quod a serpente seduci non potuit . 
A quo etiam deum magis diligi non dubitandum est , qui nequaquam eum sibi inuidere uel dolose quicquam dicere uel in mendacium prorumpere credere potuit , sicut mulier seducta fecit . 
Ex his itaque liquet uirum illum primo conditum non solum similitudinem , uerum etiam imaginem diuinarum personarum ex ipsarum cooperatione in sua creatione accepisse , quod similior illis in istis conditus sit . 
Unde recte de uiro dictum est : AD IMAGINEM NOSTRAM , hoc est ad expressiorem similitudinem , et de femina subiunctum est tantum : AD SIMILITUDINEM . 
ET PRAESIT PISCIBUS . 
Non quidem hominem homini praeponit deus , sed insensibilibus tantum uel irrationabilibus creaturis , ut eas scilicet in potestatem accipiat et eis dominetur quae ratione carent et sensu , sicut postmodum ait ibi : ET DOMINANIMI PISCIBUS MARIS etc . 
Potestas autem et dominium in his ideo collata homini dicuntur , quod iuxta eius arbitrium haec omnia disponerentur , et pro uoluntate sua eis penitus uteretur , quamdiu ipse uoluntati sui conditoris subiectus esset . 
In quos tamen usu haec omnia tunc haberet , non facile est de singulis disserere , si semper in paradiso persisteret , tamquam ad manum habens omnia necessaria , et sufficientem sibi de fructibus arborum uel herbis esum concessum , praesertim cum nec ad eum pertingere uniuersa possent animantia . 
Ut enim de bestiis et auibus praetermittamus , quis CETE GRANDIA uel marinos pisces illuc posse praeuenire uel etiam uiuere arbitretur ? 
Quale denique dominium super haec exercere posset quae nunquam uideret , nec etiam ubi essent sciret , nec fortassis si essent cognosceret ? 
Quomodo insuper uniuersae , ut dicitur , terrae dominari uel praeesse posset , in uno paradisi loco semper conclusus , caeteris omnibus mundi partibus ignoratis tanquam nondum uisis ? 
Aut quod postmodum ait : CRESCITE ET MULTIPLICAMINI ET REPLETE TERRAM , quomodo unquam eueniret , si in tantula parte mundi conclusi nondum exirent in diuersas mundi regiones ? 
Nulla itaque ratio habet totam hominum futuram multitudinem in illo paradisi loco semper conuersaturam esse si non peccassent , sed inde postmodum sicut et de arca per mundum dispergendos esse , nihil penale alicui reperturos , cum nulla maledictione pro peccato terra percuteretur a deo . 
Ideo tamen primos homines in paradiso locatos primum credimus , quo temperies illa loci quem a principio dominus plantauerat , fructibus plurimum habundaret , nondum his ita uel caeteris per mundum propagatis . 
Sed nec de ligno uitae disserendum est , ne ante maledictionem terrae per plantationem multiplicari posset in terris . 
Tunc utique uniuerse terrae homo praeesse et dominari posset , et multis usibus ei animantia caetera esse , fortassis postmodum et in esum ei concessa , sicut post diluuium a domino Noe concessum est . 
Possent et delectationem nonnullam homini afferre , secundum sensuum diuersitatem , cum ex cantu auditum mulcerent , uel ex pulchritudine formae uisum oblectarent , uel odoris suauitate olfactum reficerent ; uel quibuscumque modis diuersae ipsorum naturae diligenter cognitae in amorem et laudem creatoris nos amplius excitarent , iuxta quod ad eum Psalmista dicit : Delectasti me domine , in factura tua , et in operibus manuum tuarum exultabo . 
Sunt fortassis quibus huiusmodi quaestiones friuolae esse nec rationabiliter moueri uidentur , cum quis uidelicet quaerit de aliquo nunquam eueniente et dicit : ; Quid fieret si ita esset ? 
; Quae namque , inquiunt , ratio est quaerere si ita esset quod nec fieri habet , sicut nec illud esse ? 
Dicunt itaque deum , praescium futurorum , hoc homini concessisse , ut per rationem dominaretur caeteris animantibus , et ea constringere posset atque opprimere , quamuis corpore ualidiora ; ut uidelicet ex concessa sibi ratione , tanto eum homo amplius diligeret , quanto amplius in hac se ab eo accepisse cognosceret . 
Cum dicit : VOLATILIBUS CAELI , hoc est auibus , non ad differentiam aliquam uolitilium additum est caeli , sed ad demonstrandum per quam partem mundi uolare habeant , sicut etiam dictum est : PISCIBUS MARIS , uel sidera caeli dicere solemus , non ad aliquorum determinationem sed magis ad eorum exprimendam proprietatem ubi esse habeant . 
Caelum ergo hic tam aerium quam aethereum comprehendens , quicquid ab inferioribus aquis usque ad superiores inter est , hoc uocabulo nuncupat . 
ET BESTIIS . 
Quod superius per bestias et iumenta distinxit , hic nomine bestiarum communiter comprehendit . 
UNIVERSAEQUE TERRAE . 
Nota quod cum hic concedatur homini tam bestiis quae in terra sunt quam ipsi terrae praeesse , nequaquam tamen ita superius ei concessum est , tam piscibus maris quam ipsi mari , uel tam uolatilibus caeli quam ipsi caelo praeesse . 
Non enim ita mare uel caelum in nostra est potestat sicut terra , in qua manemus et aedificia nostra constituimus , et quam ad nostras utilitates excolendo paramus . 
REPTILI QUOD MOUETUR IN TERRA . 
Hoc est in hac mundi parte inferiori , ad differentiam fortassis caelestium animalium , id est siderum que , sicut philosophis uisum est , animata sunt , et reptilia potius in suo motu quam gressibilia sunt dicenda , cum pedibus careant . 
[ GEN . 
: ] ; ET CREAVIT DEUS HOMINEM AD IMAGINEM SUAM AD IMAGINEM DEI ; CREAVIT ILLUM MASCULUM ET FEMINAM CREAVIT EOS . 
; AD IMAGINEM SUAM . 
Virum uidelicet prius condidit talem ut eius esset imago sicut exposuimus . 
Recte postquam dictum est : Faciamus hominem ad imaginem nostram , subditur hic creauit deus hominem ad imaginem suam , hoc est dei , non alterius rei sicut statim etiam supponitur , ad imaginem dei creauit illum , ne uidelicet cum praemitteretur NOSTRAM non solum ad imaginem dei factus intelligeretur , uerum etiam ad aliquorum aliorum quibus loqui uideretur cum ait : FACIAMUS HOMINEM . 
Et nota quod cum ait hic : AD IMAGINEM DEI CREAVIT ILLUM , et postmodum addit : MASCULUM ET FEMINAM CREAVIT EOS , nec repetit AD IMAGINEM DEI , cum dicit pluraliter EOS ; sicut fecit cum dixit ILLUM , patenter innuit de solo uiro accipiendum esse quod ad imaginem dei creatus sit . 
Potest etiam uideri quod adiunctum est : AD IMAGINEM DEI CREAVIT ILLUM aliter debere intelligi quam quod dictum est : AD IMAGINEM SUAM . 
Filius quippe imago dei dicitur , qui ex solo patre est , cum spiritus sanctus a patre et filio esse dicatur . 
Vir itaque ad imaginem dei creatus est , quia in hoc praecipuam habet cum filio dei similitudinem ; quod sicut ille ex solo est patre tamquam genitus , ita iste ex solo deo habet esse tamquam creatus , non de aliquo animali assumptus , sicut mulier de uiro sumpta est , et de costa eius formata . 
MASCULUM ET FEMINAM , hoc est tales qui ad propagationem humani generis sufficerent . 
De qua propagatione postmodum ait : CRESCITE ET MULTIPLICAMINI . 
Cum dicit EOS , masculino genere pro uiro simul et femina , pro dignitare uirilis sexus factum est . 
Quod in tantum etiam usque hodie seruamus , ut ' uno uiro multis feminis aggregato ' , cum de ipsis loquimur , plurale aliquod adiectiuum de ipsis simul proferentes , masculino genere contenti sumus , ueluti si de ipsis dicamus quia sunt boni uel albi . 
[ GEN . 
: ] ; BENEDIXITQUE ILLIS DEUS ET AIT CRESCITE ET MULTIPLICAMINI ET REPLETE TERRAM ET SUBICITE EAM ET DOMINAMINI PISCIBUS MARIS ET VOLATILIBUS CAELI ET UNIVERSIS ANIMANTIBUS QUAE MOVENTUR SUPER TERRAM . 
; BENEDIXITQUE , hoc est de meliori statu ipsorum immortali et incorruptibili futurae uitae iam tunc disponebat . 
Hoc autem Propheta dixit , praeueniens futurum eorum lapsum , ne quis forte cum postmodum audieret eos expelli de paradiso terrestri , desperaret de caelesti . 
CRESCITE ET MULTIPLICAMINI . 
Sicut superius animantibus aquaticis dixisse memoratur : CRESCITE ET MULTIPLICAMINI ET REPLETE AQUAS MARIS , ita hic hominibus creatis dicere narratur : CRESCITE ET MULTIPLICARE ET REPLETE TERRAM , ut haec quoque locutio sicut illa non prolatio sermonis , sed dispositio diuinae operationis subintelligatur , praesertim cum nondum lingue alicuius institutio facta esset , nondum impositis ab Adam nominibus , sicut postmodum fecisse refertur . 
Unde ista quoque dei locutio , sicut et supradictae , non tam de prolatione uerborum accipienda uidetur quam de dispositione diuina , cum uidelicet ita de ipsis facere deus apud se ordinaret ut crescerent et multiplicarentur , id est crementum multiplicationis acciperent commixtione masculi et feminae , quos iam supra distinxit tamquam ad hoc masculum et feminam creatos . 
Ex quo patenter insinuat quantum a creatione dei et institutione naturae illa sodomitarum abominabilis commixtio recedat , qua se ipsos tantum polluunt , nullum de prole fructum reportantes . 
Damnantur et ex hoc loco praecipue dampnatores nuptiarum , cum primis hominibus creatis ex auctoritate dominica coniugium statim sancitum sit . 
ANIMANTIBUS QUAE MOVENTUR SUPER TERRAM . 
Quod adiungit , quae mouentur super terram , potest uideri additum esse ad exclusionem tam caelestium animalium , iuxta illam scilicet opinionem philosophorum qua sidera deos appellant , id est animalia rationalia , immortalia , impassibilia , quam aeriorum , id est daemonum . 
[ GEN . 
: ] ; DIXITQUE DEUS : ECCE DEDI UOBIS OMNEM HERBAM ADFERENTEM SEMEN SUPER TERRAM , ET UNIVERSA LIGNA QUAE HABENT IN SEMET IPSIS SEMENTEM GENERIS SUI , UT SINT VOBIS IN ESCAM ; [ GEN . 
: ] ET CUNCTIS ANIMANTIBUS TERRAE , OMNIQUE VOLUCRI CAELI ET UNIVERSIS QUAE MOVENTUR IN TERRA ET IN QUIBUS EST ANIMA VIVENS UT HABEANT AD VESCENDUM . 
ET FACTUM EST ITA . 
[ GEN . 
: ] VIDITQUE DEUS CUNCTA QUAE FECIT ET ERANT VALDE BONA . 
ET FACTUM EST VESPERE ET MANE DIES SEXTUS . 
; ECCE DEDI . 
Ac si diceret ' in praesenti tempore siue loco ' , quia et post diluuium carnium quoque esum homini dominus indulsit . 
Sed cum nonnullas modo bestias uel aues uideamus quibus carnium esus necessarius sit , quomodo his quoque sicut homini solummodo herbae et arbores nunc in esum conceduntur , tamquam haec illis primum sufficerent , nec nisi post peccatum hominis carnibus indigerent , ut pena uidelicet hominis ex peccato proueniens in ea quoque redundaret , quibus homo praeesse et dominari habuit , ut alia scilicet animantia aliis in rapinam et esum traderentur ? 
Et fortassis nulla sunt animantia de his quae hodie inter nos carnium indigent alimento , quibus in aliquibus mundi partibus sufficiens esus reperiri non possit in herbis uel arboribus . 
Et attende quantum sibi in omnibus hominem uelit obedire , cum nec eum comedere ut uiuat nisi per obedientiam uelit , nec sine permissione sua quicquam in quibuscumque necessariis attingere , nec ad sustentationem etiam uitae . 
Ex quo patenter innuit totam hominis uitam non nisi in obedientiam dei consistere , et ad hoc eum solummodo debere uiuere . 
VOBIS ET CUNCTIS ANIMANTIBUS TERRAE . 
Aliam quidem uobis , alia illis , uel aliqua pariter uobis et illis . 
Non enim omnia pabula uel homini uel illis conuenire uidentur , quamuis ante peccatum nullum escu genus homini nouicum esset uel fortassis incongruum . 
Sed si hominibus omnia conuenire ponamus , nequaquam credibile est ut hoc de animantibus annuamus , ut eis quoque tam lignum uitae quam caetera omnia sint concessa , nisi forte quis uelit ea quoque sicut homines inde contra mortem et senium habere remedium . 
Quibus etiam lignum scientiae boni et mali nunquam legimus esse prohibitum , sicut postmodum hominibus dicitur interdictum . 
Non enim apparet quomodo de omnibus lignis haec concessio facta sit hominibus et caeteris animantibus , si arbor illa uetita nunquam fuerit hominibus uel illis concessa . 
Et nota quod illae quoque arbores quae infructuosae dicuntur , aliquod alimentum in foliis saltem uel floribus seu cortice nonnullis animantibus ministrare possunt . 
Et attende quod cum de cibo etiam hominis sicut de cibo animalium prouidet , et omnibus pariter terrena concedit alimenta , patenter insinuat mortales quoque homines creatos fuisse , et eos in corporibus animalibus non spiritalibus factos esse , et ne morte dissoluerentur tunc quoque homini sicut nunc cibum necessarium esse . 
Unde nec iste animalis uitu status , in quo uidelicet homo conditus fuerat , laudem habere meruit , comparatione scilicet spiritalis illius uitae ad quam transferendus erat . 
Non enim de homine quoque creato sicut de caeteris animantibus dictum est , quia VIDIT DEUS QUOD ESSET BONUM , quia commendari non debuit in homine uita illa ad quam obtinendam nequaquam creatus erat , sed de illa transiturus ad longe meliorem . 
Communiter uero cum caeteris laudari potuit , quia comparatione aliorum hic etiam mortalis status hominis tamquam excellens et optimus commendandus fuit , cum tamen ad hoc quod futurus erat nequaquam in tantum dignus laude censebatur , ut per se optimus , id est ualde bonus diceretur . 
ET FACTUM EST ITA . 
Hoc non ad creationem hominis tantum uel operationem sextae diei , sed ad totam praecedentium operum summam referendum uidetur . 
Quae uniuersa statim comprehendit , cum in eorum laudem prorumpens ait : CUNCTA QUAE FECERAT , tam de creatione scilicet caeli et terrae quam de luce , operum superaddita , et in creatione hominis consummata . 
Ad quem quidem tamquam finem , hoc est finalem caeterorum causam , omnia spectabant , cum propter hominem creata sint siue disposita : homo uero non propter illa , sed propter deum solum glorificandum . 
Cum ergo illa usque ad hominem per suas utilitates peruenerint , cursum suum quasi in meta quadam et stadii termino sibi praefixo consummabunt . 
Homo uero usque ad deum peruenire habet , et in eius uisione tamquam in sabbato uero quiescere . 
Et nota quod non ait ' uidit quod essent cuncta ualde bona ' , sicut superius in diuersis operibus dictum est : VIDET QUOD ESSET BONUM , sed ita distinxit : VIDIT DEUS CUNCTA QUAE FECERAT , et postmodum nequaquam repetens VIDIT , subintulit : ET ERANT VALDE BONA . 
Non enim iuxta hoc , quod exposuimus , de singulis : VIDIT DEUS QUOD ESSET BONUM , hoc est uidere hoc nos et intelligere fecit ex manifesta eorum utilitate ; potuit de omnibus dici quia uiderit cuncta bona propter operationem , saltem secundae diei de suspensione aquarum , quarum , ut diximus , utilitatem nondum probare ualemus . 
Quod ergo dictum est : VIDIT CUNCTA , ET ERANT VALDE BONA , tale est quod nihil in eis ab ipso perfecte cognitis corrigendum censuit , sed tantum omnia bona condidit , quantum bona condi oportuit , ut nihil scilicet in conditione sua plus boni accipere illa decuerit , iuxta illam quoque Platonis sententiam qua mundum ab omnipotente et non aemulo factum deo conuincit nequaquam meliorem fieri potuisse . 
Quod et Moyses considerans , asserit omnia ualde bona creata quanuis de omnibus rationem reddere nec ipsi etiam concessum esse credamus . 
Non tamen singula in se , sed omnia simul ualde bona dicit , quia , ut beatus quoque meminit Augustinus , bona sunt singula in se , sed cuncta simul ualde bona ; quia quae in se considerata nihil aut parum ualde uidentur , in tota omnium summa ualde sunt necessaria . 
Unde dictum est : Magna opera domini exquisita in omnes uoluntates eius . 
Mouet fortassis aliquos cum dicitur : VALDE BONA , quid de quibusdam animantibus uel plantis uenenatis dicamus , uel de aliis quibusdam quae omnino superflua censentur , uel de ipsis denique apostatis angelis qui ab ipso statim exordio suae creationis superbiendo mali facti sunt . 
Sed quia malitiam istam ex se postmodum habuerit , non in sua creatione acceperunt ; nequaquam a deo facti sunt mali , sed a seipsis superbiendo corrupti . 
Quia ergo et illi spiritus facti sunt boni et absque peccato , sed non tales perstiterunt , nequaquam propter hoc negandum est opera dei bona fuisse , cum illos quoque spiritus bonos condiderit , in ipsa scilicet spiritalis substantiae natura , quam ipsi superbiae labae maculauerunt , non destruxerunt . 
Opera itaque dei cuncta bona sunt , et omnis creatura bona est praedicanda , quia nihil peccati uel mali in ipsa suu creationis origine accipit , sed singulis tantum confert deus quantum conuenit , ut non solum bonae , uerum etiam optimae , id est ualde bonae , singule , ab ipso fiant creaturae : nec solum tunc cum primo crearentur , uerum etiam cotidie cum ex illis primordialibus causis nascendo procreantur uel multiplicantur . 
Etsi enim infans cum nascitur nondum bonus homo dicatur , quod ad mores pertinet bona tamen est creatura . 
Sic et pullus cum nascitur , quanuis nondum sit bonus equus et ad usitandum idoneus , bona tamen est creatura , et quantum ei conuenit in ipsa creatione a deo accepit , qui nihil sine ratione uel facit uel fieri permittit , etiam cum abortiui fetus producuntur uel uiciati nascuntur . 
De sarmentis uero plantarum quae superflua uidentur , et a nobis saepe resecari conuenit , sicut et capillos nostros uel ungues , seu de uenenatis quae diximus : illud fortassis ad solutionem sufficere uidetur , quod ait : ERANT UALDE BONA , tunc uidelicet ante peccatum hominis non nunc , etiam post peccatum in poenam nobis conuersa . 
Constat quippe si homo non peccasset , nec ex ueneno illi imminere periculum , nec ex aliqua re cruciatum , sed omnia illi animalia quantamcumque seua , quantumcumque crudelia , ei mansueta quasi domestica , fore per omnia illius dominio subiecta , quamdiu ille suo creatori qui haec ipsi subiecerat per obedientiam subiectus esset . 
Quod postquam ille neglexit , multa illi ex his periculosa facta sunt et usque ad mortem in eum praeualere permissa , ut ex his miser iam disceret quantum deliquerit non obediendo deo , qui nec tamdiu in potestatem habere mereretur , quamdiu ille summae potestati subiceretur , a qua acceperat ut his ipse dominaretur . 
Quem ergo ratio retrahere debuit a peccato et quid cauendum esset praedocere , irrationabiles uel insensibiles quoque creaturae nunc ei periculosae factae patenter edocent , quantum deliquerit , tamquam quadam ui diuina sentientes iam se homini nullam subiectionem debere , postquam ille deo subiectus esse neglexerit , utpote quae nihil ei nisi propter deum deberent . 
Ex quo et patenter ipsa etiam quae ratione uel sensu carent nostram insipientiam erudiunt , ne aliquibus in his obediamus quae contra deum facere praesumunt , cum nihil cuiquam nisi propter deum debeamus et omnium quae agimus finem in deo constitui oporteat . 
Nemo itaque inobedientiae , est arguendus , nec etiam arguendus ubicumque offensa dei cauetur , quae sola quemlibet reum constituit . 
Iuret quislibet alicui quod ab eo ille requisierit et tamdiu iuramentum teneat , quamdiu non recognouerit se id quod iurauit exequendo deum esse offensurum , sicut et ex ipsis , ut diximus , quae ratione carent , iam edocti sumus , quae iam nostrum non curant dominium , tamquam intelligant nos respuisse diuinum . 
Quae dum nos perimunt uel cruciant , diuinum in hoc iudicium exercendo , ac debitam poenam inferendo , falso in eis opera dei quasi mala calumniamur , quia nobis in dolorem pro meritis nostris conuertuntur . 
Alioquin et poenam ipsam quae iusta est , et tam deum quam quemlibet iudicem iustum , cum reos punit et quod debet agit arguere possemus . 
Non sunt igitur opera dei ulla dicenda mala , quamuis nonnullis , ut iustum est , periculosa sint ac nociua , uel cum nonnumquam iustum perimendo , ab huius uitae angustiis liberant , uel alquibus afflictionibus purgant . 
Sed nec aliqua in creaturis superflua sunt dicenda , quamuis nos nonnunquam maxime grauent , quia pro diuersis usibus ea quae ad unum minime ualent , ad aliud commoda sunt , ut sarmenta praecisa quae fructui uitis nocerent si in ea remanerent , ad faciendum ignem uel ad alias necessitudines non inutila sunt . 
Denique quanto amplius uita haec periculosior uel magis poenalis habetur , tanto ardentius illa expetitur quae ab his omnibus immunis existit . 
Quid autem proprie bonum ac per se , scilicet sine adiectione , uel quid malum siue indifferens dicatur , in secunda Collatione nostra quantum arbitror satis est definitum . 
De creaturis autem nonnulla est quaestio , utrum uidelicet , ut quibusdam uidetur , quicquid est et creator non est creatura dicatur , an solae substantiae , non etiam earum accidentia dicendae sint creaturae , an res etiam aliquae sicut est sessio . 
Non enim cum aliquem sedere accidit , quandam rem tunc dicimus esse quae prius non fuerit , uel quandam rem perisse quae prius instante fuisset . 
ET FACTUM EST VESPERE . 
Sicut in caeteris diebus tali fine opera eorum sic concludit , ut nihil supra intelligendum sit quod ad opera uniuscuiusque diei pertineat ; ita et de hoc die intelligendum uidetur , ut nihil scilicet supra id quod dictum est ad operationem huius diei pertinere dicatur , sed statim primis parentibus creatis , totam operationem huius sextae diei consummatam esse . 
Unde quod in sequentibus additur de prohibitione ligni facta uel transgressione praecepti , et de eiectione paradisi uel impositione nominum quam Adam fecit , uel si qua sunt alia , non necesse est haec omnia nos profiteri sexta die hoc facta ; praesertim cum incertum sit quanto temporis spacio illi parentes in paradiso perstiterint , ut haec scilicet omnia quae postea referuntur ibi facta fuisse , peragi possent ante ipsorum deiectionem . 
Quod enim multis annis uel diebus ante transgressionem in paradiso fuerint , tam auctoritas quam ratio habere uidetur , sicut postmodum loco suo ponere decreuimus . 
Dies sextus . 
Quod in sex diebus opera sua deum consummasse Propheta retulerit non uacat a misterio , ut uidelicet perfectioni operum ipsa quoque numeri attestaretur perfectio . 
Hic quippe numerus qui senarius dicitur , inter eos numeros qui perfecti dicuntur , primus occurrit . 
Tres quippe numerorum species secundum computationem partium suarum distinguuntur , cum uidelicet alii perfecti , alii habundantes , alii dicantur diminuti . 
Perfecti uero sunt quorum partium computatio summae totius adequatur . 
Verbi gratia : senarius mediam partem habet ternarium , tertiam binarium , sextam unitatem . 
Quibus quidem ad inuicem ita iunctis , ut dicas unus , duo , tres , solum perficit senarium . 
Habundantes uero numeri dicuntur quorum computatio partium ipsos excedens maiorem reddit numerum , ut duodenarius . 
Huius quippe , senarius media pars est , quaternarius tertia , ternarius quarta , binarius sexta , unitas duodecima . 
Quae omnes ad inuicem coniunctae sedecim faciunt , qui profecto numerus duodenario maior est . 
Diminuti uero sunt quorum partibus computatis et sibi coniunctis summa totius reddi non potest , ut est octonarius . 
Hic quippe numerus mediam partem habet quaternarium , quartam binarium , octauam unum . 
Quae simul iuncte , septenarium faciunt , quem octonario minorem esse constat . 
; DE SEPTIMO DIEI ; [ GEN . 
: ] ; IGITUR PERFECTI SUNT CAELI ET TERRA ET OMNIS ORNATUS EORUM . 
; IGITUR PERFECTI SUNT . 
Quia uidelicet elementa , ut dictum est , creata sunt atque disposita , et sideribus , plantis , animantibus adornata , igitur non solum facta in creatione , sed etiam perfecta sunt in sua dispositione . 
Ornatus eorum dicit non solum quae sunt in eis , uerum etiam quae sunt ex eis , non spiritales scilicet sed corporales substantias , quae maxime ad commendationem mundi pertinent per hoc quod ex eo initium habent : OMNIS ORNATUS EORUM , tam caeli uidelicet , sicut sidera , quam terrae uel aquae , sicut plantae uel animalia . 
[ GEN . 
: ] ; COMPLEVITQUE DEUS DIE SEPTIMO OPUS SUUM QUOD FECERAT : ET REQUIEVIT DIE SEPTIMO AB UNIVERSO OPERE QUOD PATRARAT . 
; QUOD FECERAT SEX SCILICET PRAECEDENTIBUS DIEBUS . 
Sed quomodo tunc opus suum compleuit et non in sexta die , si tunc nihil fecit ? 
Unde septimum diem intelligimus totum futurum saeculi tempus , quo multiplicare non cessat species creatas in aliquo rerum numero ex natura earum iam praeparatarum , iuxta illud Veritatis : Pater meus usque modo operatur et ego operor tamquam si diceret ' sicut ille nondum operari cessat , cotidie scilicet multiplicando quae primo facta sunt ' , sic nec ego pariter cooperari tanquam coaeterna eius sapientia , per quam omnia facit . 
ET REQUIEVIT . 
Cessando scilicet , sicut statim exponit , a speciebus quas creauerat , non a numero rerum in eis multiplicandarum . 
Nulla quippe de speciebus illis postmodum peritura erat , ut ad eam reparandam non sufficeret per se natura iam praeparata , sicut et ad indiuidua specierum multiplicanda . 
Etsi enim ponamus phoenicem speciem esse , uel aliquas species herbarum uel florum quandoque deperire , iam tamen ita natura ex primordialibus causis est praeparata ut ad haec restauranda sufficiat . 
itaque dicit : QUOD PATRARAT , scilicet in speciebus , non quod multiplicaturus erat in numero indiuiduorum . 
Quamuis enim mulus inter species animalium creatus non fuerit , uel uermes multi ex aliqua putredine uel corruptione postmodum nati , in ipsis tamen speciebus praedictis , seminarium habuerunt et uim quamdam futurae suae creationis . 
Animae uero licet ex animabus per traducem non propagentur , quia tamen iam species animae creata fuerat , non impedit earum cotidiana multiplicatio dici deum requeiuisse AB UNIVERSO etc . 
[ GEN . 
: ] ; ET BENEDIXIT DIEI SEPTIMO ET SANCTIFICAVIT ILLUM , QUIA IN IPSO CESSAVERAT AB OMNI OPERE SUO QUOD CREAVIT DEUS UT FACERET . 
; BENEDIXIT ET SANCTIFICAVIT , id est caeteris praetulit diebus et in caelebrationem ipsum constituit . 
CESSAVERAT . 
Quod dicit CESSAVERAT , expositio est eius quod dixerat REQUIEVIT , ne forte a labore ipsum quieuisse arbitraremur . 
CREAVIT in uerbo , UT FACERET in opere iuxta illud : DIXIT , ET FACTA SUNT . 
Et attende quod non ita de septima die sicut de caeteris dicitur quia factum est uespere et mane dies septimus . 
Non enim in eo sicut in caeteris aliquid fecisse deus memoratur , sed tantum quieuisse , nec opera multiplicationis quae in hoc septima die fiunt cotidie usque ad consummationem saeculi complebuntur . 
Quoniam ea quae praedicta sunt iuxta radicem historiae ac ueritatem rei gestae quantum ualuimus prosecuti sumus , iuuat morali quoque ac postmodum mystica expositione nos eadem perquirere . 
Moralis itaque dicitur expositio , quotiens ea quae dicuntur ad aedificationem morum sic applicantur , sicut in nobis uel a nobis fieri habent quae ad salutem necessaria sunt bona , ueluti cum de fide , spe , et caritate , uel bonis operibus expositione nostra lectorem instruimus . 
Mystica uero dicitur expositio cum ea praefigurari docemus , quae a tempore gratiae per Christum fuerant consummanda , uel quaecumque historia future praesignari ostenditur . 
Moralitas Confusio illa caeli et terrae prius creata in materia et nondum in certam partium distinctionem redacta , homo est ex superiori et inferiori substantia constans , id est ex anima et corpore ; sed adhuc quasi informis et moribus incompositus , nondum carne spiritui sicut oportet subiugata , immo magis spiritui dominante , atque ita naturalem ordinem confundente ac perturbante , donec diuina gratia animalem hunc hominem in spiritalem transferat atque formet , sicut illam quasi brutam atque confusam elementorum congeriem postmodum ordinauit . 
Cui uidelicet confusioni , quae per fluidum elementum aquae iterum figuratur , spiritus incumbit , dum de homine adhuc animali spiritalem efficere diuina bonitas disponit ; et sic quodammodo illam confusionem more auis incumbentis fouet , ut inde quasi pullum producat , dum ueterem adhuc hominem in nouum reformare parat . 
Quod quidem efficit primo lucem fidei inspirando , postmodum spem , deinde caritatem , tandem in operibus caritatis eum consummando , ut non solum sibi , sed etiam aliis uiuat , nec tantum in se bonus sit , uerum etiam alios bonos efficiat tam exemplis operum uel beneficiis collatis quam doctrina praedicationis . 
Creatio itaque lucis illuminatio est fidei quam spiritus sanctus his quibus uult , inspirans aedificium animae spiritale ab hoc inchoat fundamento , sine quo , ut ait Apostolus : Impossibile est placere deo . 
Unde et bene post creationem illam caeli et terrae , lucem factam esse Propheta statim commemorat . 
Post fidem autem spes sequitur , quae hominem prius per concupiscentiam ad terrena defluentem , dum uariis ducitur desideriis , iam quasi a terrenis ad caelestia sustollit , et in eis eius animum ad multa primitus discurrentem firmat ac stabilit , et contra quaslibet aduersitatum procellas quasi anchora nauem conseruat , et ad quaelibet toleranda uel aggredienda desiderio caelestium corroborat . 
Quod bene superiorum aquarum suspensio facta secundo die figurat , quae per interpositionem caeli sursum firmiter est stabilita . 
Tertio die recedentibus aquis uel per meatus quosdam terre , submissis , exiccatur terra et arida fit , quia igne caritatis anima succensa , dum carnem spiritui subicit , a fluxu uel desideriis carnalium concupiscentiarum hoc calore siccata quodammodo fit arida , ut iam sit de illis locis inaquosis , per quae diabolus suggestionibus suis transiens requiem non inuenit , quia talem animam per concupiscentias ad consensum non trahit . 
Ut autem talis anima per opera etiam consummetur , primum terra producit plantas , postea luminaria in firmamento posita lucem ministrant . 
Terra itaque , ut dictum est , arefacta plantas producit , cum anima quaelibet caritatem qua feruet interius in exhibitione corporalium operum ostendit . 
Quae si in tantam perfectionem excreuerit , ut uerbo quoque praedicationis alios aedificare atque illuminare possit , luminaria fiunt in caelo ; id est uerba praedicantis in aecclesia , minorum et quasi adhuc terrenorum fiunt illuminatio , et hoc est illuminent terram . 
Nec solum in die , uerum etiam in nocte , quia tam in prosperitate quam in aduersitate infirmis mentibus praedicatio necessaria est , ne per hanc extollantur uel per illam frangantur . 
Qualibus quidem luminaribus , non solum exemplo sed etiam uerbo alios aedificantibus Apostolus ait : Inter quos lucetis tamquam luminaria et Veritas ipsa : Vos estis lux mundi . 
Hoc igitur uiro perfecto tum luce operum , tum etiam documento praedicationis alios aedificante , parit undique mundus animantia , tam uolatilia scilicet quam gressibilia siue reptilia , id est trium ordinum fideles , continentes uidelicet , rectores , seu coniugatos . 
Denique homo ille extra paradisum creatus in paradisum transfertur , dum is qui in hac uita tantis bonis per gratiam dei floruit , ad patriam caelestem de hoc exilio transfertur pro meritis , primo ad sabbatum , deinde ad octauam perueniens . 
Allegoria Sex aetates saeculi senarius iste dierum quibus mundus perfectus est atque adornatus exprimit . 
Prima aetas saeculi quasi eius infantia est , ab Adam usque ad Noe ; inde secunda usque ad Abraham , quasi pueritia ; deinde tertia ad Dauid , tamquam adolescentia ; postea quarta usque ad transmigrationem Babylonis , quasi iuuentus , id est uirilis aetas ; inde quinta usque ad Christum , tamquam senectus ; denique sexta usque ad finem saeculi , tamquam senium uel decrepita aetas . 
Confusa itaque illa nec adhuc distincta congeries elementorum , primam mundi aetatem sine lege et disciplina incultam et rudem bene figurat , quae infantia mundi uocatur . 
Et bene infantia , necdum ex documento legis uerba dei formare ualens , sicut infantes nondum loqui sufficiunt . 
Deleta est haec aetas diluuio , sicut eorum memoria , quae in infantia geruntur per obliuionem delentur . 
Secunda aetas diluuio non deletur , cum quisque eorum quae in pueritia gesserit , recordari ualeat . 
In hac aetate arca in diluuio fideles conseruauit , et quasi firmamentum aquis interpositum , eos ab aquis desuper compluentibus , et ab aquis inferius inundantibus custouit . 
Tertia aetate lex data est , quae fluxum carnalis concupiscentiae ab antiquo populo timore poenarum coherceret , sicut die tertia ab inferioribus aquis terra est exonerata et statim germinans terrenam sobolem in herbis et arboribus produxit ; quia populus antiqus terrena potius quam caelestia desiderans , terrenam accepit promissionem , et terrenis maxime desideriis adhaerens , quasi terrena generatio fuit atque terrae totus innitens , et in terrenis uitam suam constituens . 
Quarta die facta luminaria , lucem prophetarum post legem significant , longe apertius de Christo loquentium , quam lex antea fecerat , sicut dicit Daniel : Pertransibunt plurimi , et multiplex erit scientia tam in uiris ut in Samuele , Nathan , quam in feminis , sicut in Anna . 
Proprie namque a tempore Samuelis tempus prophetarum incepit , sicut in Actibus apostolorum ubi scriptum est : Et omnes prophetae a Samuel et deinceps etc . 
diligenter exprimitur , Beda etiam attestante , dum locum illum exponeret , dicens : Quamuis patriarchae et sancti priorem temporum multa de Christo dictis factisque prophetauerint , tempus tamen proprie prophetarum eorum dico qui de Christi aecclesiaeque mysterio manifeste scripserunt , a Samuele exordium sumpsit , et usque ad Babyloniae captiuitatis solutionem permansit . 
Quinta aetas quasi senium mundi , defectum praeteritorum bonorum designat , cum iam patriarchae et prophetae , praeterissent atque unctio ad alienigenam transferretur , nec iam pristino ritu sacrificium celebraretur , quod etiam Babilonia captiuitas abstulerat . 
In hoc quidem senio iam mundo languescente , missus est saluator qui ueterem renouaret hominem , baptismum praedicaret . 
In quo quidem baptismo homines ueterem hominem deponentes , et nouum induentes , sicut scriptum est : Quicumque baptizati estis , Christum induistis quasi ex aquis animalia producta sunt . 
Sexta aetate homo renouatus in paradiso collocatur , quia post passionem domini tantum aditus caelestis hominibus potuit , ubi primo sabbatum in anima , postmodum octauam in corpore simul et anima caelebrat . 
Unde et latroni dictum est : Hodie mecum eris in paradiso ut in hac aetate , tantum caelum hominibus patere ostenderet . 
Continuatio de Genesi expositionis [ GEN . 
: ] ; ISTAE GENERATIONES CAELI ET TERRAE , QUANDO CREATAE SUNT , IN DIE QUO FECIT DOMINUS DEUS CAELUM ET TERRAM . 
; ISTE GENERATIONES . 
Quasi diceret ' bene dixi ' cessauerat , quia iste sunt non aliu postmodum ex aliqua noua naturae praeparatione futurae . 
GENERATIONES CAELI ET TERRAE , id est species rerum factae , materialiter ex elementis per caelum et terram , ut diximus , primo significatis . 
QUANDO CREATAE SUNT , id est primum factae iste scilicet generationes ante hunc septimum diem quo multiplicantur cotidie . 
IN DIE , id est in tempore illo sex praecedentium dierum . 
QUO FECIT DOMINUS CAELUM ET TERRAM . 
In Hebraeo est ordo commutatus ita : ; quo fecit dominus terram et caelum , ; cum in principio dictum sit e conuerso , quia creauit caelum et terram . 
Ex quo innuitur ex hac commutatione ordinis , uarietas quaedam significationis ad praedictas scilicet generationes comprehendas . 
Per terram quippe et caelum animalia , per uirgultum et herbas comprehendit plantas . 
Animalia quippe quia uiuificationem non ex humore sicut plante , sed ex spiritu habent , iuxta quod Gregorius tres uitales spiritus distinguit , per terram et caelum hoc loco insinuantur cum ex corporea et graui substantia constent secundum corpus , et ex spiritali et leui secundum animam . 
Et quia corpora prius formata sunt quam spiritus infunderentur , bene hic terram prius quam caelum nominauit . 
Ubi et de stellis innuere uidetur , si omnia comprehendit facta ex elementis , quosdam spiritus et illis inesse , quo possint animalibus connumerari , sicut philosophi asserunt ; et beatus Augustinus adeo sibi esse incertum profetetur , ut se ignorare dicat utrum sol et luna ad societatem angelorum pertineant , sicut et supra meminimus . 
[ GEN . 
: ] ; ET OMNE VIRGULTUM AGRI ANTEQUAM ORIRETUR IN TERRA , OMNEMQUE HERBAM REGIONIS PRIUSQUAM GERMINARET : NON ENIM PLUERAT DOMINUS DEUS SUPER TERRAM , ET HOMO NON ERAT QUI OPERARETUR TERRAM . 
; VIRGULTUM AGRI , id est agreste adhuc et nondum cultum ab hominibus uel insertum sicut nunc , uel aliqua cura hominum custoditum . 
ORIRETUR IN TERRA , id est fructificaret per uniuersas terras dispersum sicut nunc , et irrigatione imbrium proficiens . 
REGIONIS , pro quo in Hebraeo est agri sicut superius , quasi diceret , incultam adhuc nec ex propagine et ope imbrium multiplicatam sicut nunc . 
Unde et subditur : NON ENIM , id est nondum pluuia facta fuerat , ex qua tunc quoque sicut nunc per uniuersum mundum haec multiplicatio fieret , homine tunc terram sicut nunc excolente , cum nec ipse homo qui terram operaretur tunc esset . 
Quod statim annectit , dicens : ET HOMO NON ERAT . 
Non dicit simpliciter ; non erat ; , cum ipse quoque inter generationes caeli et terre , superius sit comprehensus et factus esse monstretur , sed non erat ad operandum terram , quia nondum ei necessaria erat laboriosa cultura quam postmodum in poenam peccati accepit , et quam nunc ubique terrarum exercet . 
[ GEN . 
: ] ; SED FONS ASCENDEBAT E TERRA IRRIGANS UNIVERSAM SUPERFICIEM TERRAE . 
; SED FONS . 
Ne quis forte requireret unde ergo humorem quo nutrirentur uel conseruantur plantae habebant cum pluuia non esset , respondet quia de imo aqua tenuis conscendens more fontis , irrigabat eas mundi partes in quibus plantae dispersae erant . 
Et attende quod cum superius per septem dies deus tantum uocatus sit , non etiam dominus appellatus ; hic tantum ubi generationes caeli et terrae completas commemorat , eum non solum deum , sed etiam dominum uocat , et deinceps frequenter domini uocabulo ipsum designat . 
Hoc quippe nomen ' dominus ' nonnisi ex creaturis quibus dominari et praeesse habet conuenit , nec ex quibusdam tantum creaturis sed ex omnibus simul . 
Unde post consummationem omnium ipsum tantum poni congruum uisum est . 
[ GEN . 
: ] ; FORMAVIT IGITUR DOMINUS DEUS HOMINEM DE LIMO TERRAE ET INSPIRAVIT IN FACIEM EIUS SPIRACULUM VITAE ET FACTUS EST HOMO IN ANIMAM VIVENTEM . 
; FORMAVIT IGITUR . 
Hoc ad illud respicit quod sexta die praemissum est de hominis creatione , cum dicitur : ET CREAVIT DEUS HOMINEM etc . 
Ibi quippe quod creatus sit homo tam masculus quam femina praemissum est , sed modus creationis expressus non est . 
Quod hic diligenter aperit , docendo scilicet corpus uiri de limo terrae prius formatum esse , ac deinde animam infundi . 
Feminam uero non per se creatam esse , sed de uiro assumptam , ut sequentia docent . 
Continuatio : dixi hominem creari , sed modum creationis non expressi ; igitur nunc faciam . 
Et hoc est quod nunc agit , dicens : FORMAVIT HOMINEM , id est humanum corpus in effigiem istam quam nunc habemus composuit . 
DE LIMO TERRAE , id est de terra humida et quasi compacta , non dissoluta , et sic corpori iam creato infudit animam . 
Ex quo patenter innuit animam humanam ex ipso modo creationis dissimilem a caeteris animabus esse . 
In creatione quippe caeterorum animantium dictum est terram uel aquam ea cum corpore simul et anima produxisse . 
Ex quo innuitur illorum animas ex ipsis etiam elementis esse , quasi quamdam eorum raritatem uel subtilitatem , pro qua scilicet subtilitate illae quoque animae spiritus dicuntur , sicut et uentus nonnunquam spiritus appellatur , comparatione terrae et aquae quae grossioris et corpulentioris substantiae sunt . 
Diligenti etiam uocabulo utitur cum dicit hominem de humo ' formari ' potius quam ' creari ' . 
Ubi enim de natura aliquid fit , forma ei superaddita , ' formari ' proprie dicitur . 
Isidorus Etymologiarum libro XI capitulo I : Homo dictus est , quia ex humo est factus , sicut et in Genesi dicitur : ; Et creauit deus hominem de limo terrae ; . 
Abusiue tamen pronuntiatur ex utraque substantia totus homo , id est ex societate animae , et corporis , nam proprie homo a humo . 
Item : Duplex est autem homo , interior et exterior ; interior homo , anima , exterior homo , corpus . 
Item : Anima hominis non est homo , sed corpus quod ex humo factum est , id tantum est homo . 
Beda Super Genesim libro II : ; Et uocauit nomina eorum Adam in die quo creati sunt ; , ' Adam ' interpretatur homo ut utrique sexui possit aptari . 
Unde recte dicitur : ; Vocauit nomina eorum Adam ; , id est homo . 
Sicut homo Latine ab humo , ita apud Hebraeos Adam a terra nominatur . 
Unde et terrenus siue terra rubra potest interpretari . 
Porro apud Graecos , homo aliam habet etymologiam . 
Vocatur enim ' antropos ' , ab eo quod superna spectari , et ad caelestia contuenda debeat mentis oculos attollere . 
INSPIRAVIT SPIRACULUM VITAE , id est quasi per se , non de aliquo materiali primordio , dedit animam corpori iam formato , ut ipsa uidelicet anima ex solo deo tamquam principio , non ex alia primordiali causa esse haberet . 
SPIRACULUM VITAE dicit ad differentiam flatus uenti qui et spiraculum dicitur , sed non uiuificans sicut et anima nonnunquam flatus dicitur , iuxta illud Isaiae : Flatum hominem ego feci . 
Hinc quoque anima recte flatui siue spiraculo comparatur , quia maxime an in corpore sit , expirando uel flando apparet , cum sine his uita non possit in animalibus conseruari . 
IN FACIEM EIUS . 
Spiraculum , inquam , IN FACIEM EIUS , hoc est hominis factum , ut uidelicet anima illa sola non caeterorum animantium notitiam siue scientiam per rationem haberet . 
Facies quippe qua unusquisque cognoscitur notitiam significat . 
ET FACTUS EST , id est ita consummatus est homo . 
IN ANIMA VIVENTEM , id est per talem animam quae semper uiuat , cum defectum non habeat . 
[ GEN . 
: ] ; PLANTAUERAT AUTEM DOMINUS DEUS PARADISUM VOLUPTATIS A PRINCIPIO IN QUO POSUIT HOMINEM QUEM FORMAVERAT . 
; PARADISUM VOLUPTATIS , id est hortum delectabilem , ut non solummodo ex dignitate creationis suae quantum deo debeat homo attenderet , uerum etiam ex amenitate et delectabilitate loci electi ex uniuerso mundo in quo est positus . 
De quo quidem loco scriptum est quod nonnulli uolunt quod in orientali parte orbis terrarum sit locus paradisi , quamuis longissimo interiacente spacio , uel occeani uel terrarum , a cunctis regionibus , quas nunc humanum genus incolit secretum . 
Unde nec aquae diluuii quae totam nostri orbis superficiem altissime cooperuerunt , ad eum peruenere potuerunt . 
Quod quidem ex eo maxime uidetur quod Enoch , ante diluuium in paradisum translatus , submergi non potuit . 
Ieronimus , Hebraicarum quaestionum in Genesi : ; Paradisum a principio ; . 
Ex quo manifestissime comprobatur , quod priusquam caelum et terram deus feceret , paradisum ante condiderat . 
Et legitur in Hebraeo : ; Plantauerat autem dominus deus paradisum in Eden a principio ; . 
Isidorus , Etymologiarum libro XIV capitulo III , de Asia in qua est paradisus : Paradisus est locus in orientis partibus constitutus , cuius uocabulum ex Graeco in Latinum uertitur hortus . 
Porro Hebraicae Eden dicitur , quod in nostram linguam deliciae interpretatur . 
Quod utrumque iunctum facit hortum deliciarum . 
Est enim omni genere ligni et pomiferarum arborum consitus , habens etiam lignum uitae . 
Non ibi frigus , non estus , sed perpetua aeris temperies . 
Et cuius medio fons prorumpens totum nemus irrigat , diuiditurque in quatuor nascentia flumina . 
Cuius loci post peccatum homini aditus interclusus est . 
Septus est enim undique rumphea flammea , id est muro igneo accinctus , ita ut eius cum caelo pene iungatur incendium . 
Cherubin quoque , id est angelorum praesidium , arcendis spiritibus malis super rumpheae flagrantiam ordinatum est , ut homines flammae , angelos uero malos angeli submoueant , ne cui carni uel spiritui transgressionis , aditus ad paradisum pateat . 
Quod uero ait A PRINCIPIO subaudis plantationis ; innuit ante caeteras plantas ipsum fuisse , quo aliquid delectabilitatis prae caeteris locis haberet , quando in ipsum homo introduceretur , tanto diligentius ante praeparatus , quanto amplius temporis impenderetur eius praeparationi . 
POSUIT HOMINEM QUEM FORMAVERAT , id est uirum cuius formatio iam praedicta est . 
Vir quippe , extra paradisum factus de limo terrae , in paradisum translatus est . 
Mulier uero in paradiso de uiro creata est , quae tamen uirum et se pariter de paradiso eiecit , sicut sequentia manifeste tradunt . 
Ex quo patenter innuitur , non tam loca quam mores ad salutem pertinere , cum mulier in meliori loco facta , deterior in seductione fuerit . 
[ GEN . 
: ] ; PRODUXITQUE DOMINUS DEUS DE HUMO OMNE LIGNUM PULCHRUM UISU ET AD UESCENDUM SUAUE LIGNUM ETIAM VITAE IN MEDIO PARADISI LIGNUMQUE SCIENTIAE BONI ET MALI . 
; PRODUXITQUE . 
Quare dixerit ' uoluptatis ' , assignat : PULCHRUM VISU ET AD VESCENDUM SUAVE , ut uisu delectaret , et gustus suauitate reficeret . 
LIGNUM ETIAM VITAE . 
Cum dixerit OMNE LIGNUM , quid est quod dicit de istis duobus lignis etiam , tamquam ipsa non fuerint de omnibus lignis , uisu et gustu delectabilibus , maxime cum de ligno in quo transgressio facta est scriptum sit in sequentibus , quia uidit mulier quod bonum esset lignum et delectabile ? 
Sed profecto non pro diuersitate lignorum dictum est etiam , sed pro diuersitate loci ubi haec duo ligna constituit , et sibi coniunxit , id est in medio paradisi , non in circuitu sicut caetera . 
Cum enim dixisset quia protulit terra in paradiso ligna caetera sicut et ista , nequaquam distinxit quomodo poneretur , uel qua disponere sibi aptarentur . 
Quod nunc facit , cum haec in medio , illa circumposita describit . 
Lignum uitae dicit quod ad uitam conseruandam et corporis incolumitatem sine defectu senii , quasi pro medicamento illis creatum et concessum fuerat . 
Unde et in sequentibus de ipsis post peccatum a paradiso eiectis scriptum est : Ne forte sumat de ligno uitae et uiuat in aeternum . 
Et rursum : Collocauit ante paradisum cherubin , ad custodiendam uiam ligni uitae . 
Caetera uero ligna in esum cotidianum habebant ad sustentationem uitae et corporis refectionem , non ad medicamenti sanitatem . 
Lignum uero scientiae boni et mali dicitur , non ex eo quod accepisset in sua creatione , sed ex eo quod consecutum est in illis primis parentibus ex ea quam in eo fecerunt transgressione . 
Per hanc enim experimento ipso didicerunt , quid inter bonum uitae delectabilis quam prius habebant , et inter malum poenae quam incurrerunt distaret , quasi inter requiem et laborem . 
LIGNUMQUE SCIENTIAE , in medio simul paradisi cum ligno uitae , ut dum hoc lignum quod melius est et magis sibi necessarium homo conspiceret sibi concessum , a transgressione alterius maxime reuocaretur , si non amore dei , saltem retinendi tanti beneficii in ligno uitae constituti . 
Quale autem hoc lignum fuerit in quo transgressi sunt , nulla definitum est scripturae auctoritate . 
Nonnullis tamen uisum est quod ficus fuerit , ex eo praecipue quod postmodum referuntur illi parentes de foliis ficus perizomata sibi consuisse . 
Unde et illud quod dominus respondit Nathanael quaerenti unde eum nosset , dicens : Cum esses sub ficu uidi te ita intelligi uolunt tamquam si dominus dicaret ' non modo mihi primum notus esse cepisti , quem a principio in primis parentibus per seminarium existentem , per praescientiam noui ' . 
Sic enim et Leui in lumbis Abrahae fuisse , Apostolus dicit . 
Hebraei autem hoc lignum scientiae boni et mali autumant uitem fuisse , et sic ligno uitae , in medio paradisi appositam , sicut nunc saepe uidemus uitem ab ulmo sustentari , et ei quasi in uno corpore colligari . 
Hinc etiam uitem lignum scientiae boni et mali dici assignant , quod ex fructu eius uinum productum moderate uel immoderate sumptum , hominem reddat scientem bonum uel malum , id est bono uel malo sensu eum esse faciat , cuius scilicet ingenium uel acuit uel peruertit . 
Unde et uuam esse fructum illum intelligunt , in quo priores patres praeuaricati sunt , iuxta illud prophetae : Patres nostri comederunt uuam acerbam id est fructum quo acerbitatem poenae incurrimus . 
Quod statim determinans , ait : Et dentes filiorum obstupuerunt id est poena in posteros traducta perseuerat . 
Cui fortassis opinioni , illud quoque non incongrue attestari uidetur , quod post esum huius ligni statim senserunt incentiua libidinis . 
Calide quippe naturae fructum hunc uel uinum hinc expressum esse constat , et in luxuriam maximi commouere , iuxta illud Apostoli : Nolite inebriari uino , in quo est luxuria . 
Secundum quem etiam luxuriae motum in illis hominibus inde factum , de quo erubescentes uirilia texerunt , non incongrue uidetur dictum scientiae boni et mali fuisse illud lignum . 
Denique huius ligni gustum , in quo Adam excedens , tam se quam posteros poenae addixit ; in tantum posteritas eius postmodum abhorruit uel uitare decreuit , ut ante diluuium nemo uinum attigisse credatur , quasi memor poenae quam ex contactu incurrerat uetiti fructus . 
Post diluuium , Noe plantata uinea quasi supradictae trangressionis immemor , inebriatus uino memoratur et statim genitalibus suis denudatis , turpitudo eius apparuit . 
Sic et in primis parentibus factum fuerat , qui post commissum uetite , arboris gustum , nudati referuntur , et de sua nuditate mox erubuisse , et ad tegenda pudenta statim festinasse , sicut et de Noe duo eius filii curauerunt , tertis patrem irridente . 
[ GEN . 
: ] ; ET FLUVIUS EGREDIEBATUR DE LOCO VOLUPTATIS AD IRRIGANDUM PARADISUM QUI INDE DIVIDITUR IN QUATTUOR CAPITA . 
; ET FLUUIUS . 
Id quoque ad describendam amenitatem loci pertinet , ut cum arboribus , iocunditas quoque fluuii incolas illos oblectaret . 
DE LOCO VOLUPTATIS , hoc est de ipso paradiso , non deforis influens , sed de ipso paradiso intus nascens , ut omnia in se necessaria continere monstretur non aliunde accipere . 
AD IRRIGANDUM . 
Et uirorem perpetuum ei conferendum , ut nulla ibi pluuia esset necessaria . 
INDE , unde uidelicet de terra egrediens emergebat , uel de ipso paradiso cum exterius egrederetur , quamuis in ipso paradiso quasi unus esset fluuius . 
IN QUATUOR CAPITA , id est in origines quattuor fluuiorum haec fit diuisio . 
Ubi enim diuisio haec incipit , inde habent flumina distingui , quia ante hanc diuisionem tota illa aqua per unum aleueum discurrens , fluuius unus dicenda est , siue fons unus et origo illorum quattuor fluuiorum . 
[ GEN . 
: ] ; NOMEN UNI PHISON IPSE EST QUI CIRCUIT OMNEM TERRAM EVILAT UBI NASCITUR AURUM . 
; NOMEN UNI , uidelicet capiti horum quattuor . 
Sicut enim fluuius quislibet horum quattuor a capite suo habet distingui , ita et a capite habet nominari , quia usque ad initium illius diuisionis tota illius fluuii aqua sic uel sic nominatur donec mare ingreditur . 
IPSE EST . 
Hoc pronomen relatiuum ' ipse ' , cum sit masculini generis secundum proprietatem constructionis , reducendum est ad hoc nomen Phison , non ad illud quod praemissum est , uni uidelicet capiti . 
OMNEM TERRAM . 
Pro maiori parte dicit , cum nullus fluuius aliquam omnino terram circuire possit , cum nullatenus per illam partem qua influit effluere possit . 
EVILAT , id est India , quae inde habet hoc nomen , quod post diluuium possessa sit ab Euila , filio Iectan , filii Heber , unde Hebraei . 
Plinius dicit Indiae regiones auri uenis prae caeteris habundare terris . 
[ GEN . 
: ] ; ET AURUM TERRAE ILLIUS OPTIMUM EST IBIQUE INVENITUR BDELLIUM ET LAPIS ONYCHINUS . 
; BDELLIUM est arbor aromatica , colore nigra , lacrima eius lucida , gustum amara , boni odoris , sed uino perfusa odoratior . 
ONYX , lapis praeciosus ita appellatus , quod in se habet permixtum colorem in similitudinem unguis humani . 
Graeci enim unguem ' onychen ' dicunt . 
Antiqua translatio habet pro his ' carbunculus ' et ' lapis prassinus ' . 
Carbunculus est lapis ignei coloris , qui noctis tenebras illustrat . 
Prassinus , uiridis aspectus . 
Unde et a porro nomen accepit quod a Graecis ' prasson ' dicitur . 
Cum laudem cuiuscumque fluuii de paradiso egredientis prosequitur , in commendationem huius loci redundare uidetur , tamquam ex loco natiuitatis suae trahat , quod his nobis habundet . 
Et nota quod ad maiorem horum fluuiorum notitiam non solum ex nominibus suis eos distinguit , uerum etiam ex locis terrarum ad quae perueniunt , ut ex utilitate ipsorum ibi praecipue cognita , amplius commendentur . 
Cum dicit de his fluminibus , unum uel secundum uel tertium seu quartum , non hoc iuxta ordinem positionis eorum , sed magis narrationis accipiendum uidetur , nisi forte quis dicat in praedicta quoque diuisione ipsorum hunc ordinem haberi , ut alius alio prius diuiditur in alueum suum ab ipsa origina natiuitatis suae . 
[ GEN . 
: ] ; ET NOMEN FLUVIO SECUNDO GEON IPSE EST QUI CIRCUIT OMNEM TERRAM AETHIOPIAE [ GEN . 
: ] NOMEN VERO FLUMINIS TERTII TIGRIS IPSE VADIT CONTRA ASSYRIOS FLUVIUS AUTEM QUARTUS IPSE EST EUPHRATES . 
; IPSE EST EUPHRATES . 
Hunc non ita describit ex locis per quae discurrit sicut caeteros cum , ut aiunt , uicinior atque notior populo Iudeorum esset . 
IIec flumina gentibus per quas fluunt notissima sunt . 
Duobus eorum uestustas nomina mutauit . 
Geon quippe , ipse est quae nunc Nilus uocatur . 
Phison autem ille dicebatur quem nunc Gangen appellant . 
Duo uero , Tigris et Euphrates , antiqua nomina seruauerunt . 
Sed mouere potest quod de his fluminibus dicitur , aliorum fontes esse notos , aliorum prorsus ignotos , et ideo non posse accipi ad litteram quod ex uno fonte diuidantur , cum potius credendum sit , quoniam locus ille paradisi remotus est a cognitione hominum , qui in quattuor aquarum partes diuiditur , sicut fidelissima scriptura testatur . 
Sed ea flumina quorum fontes noti esse dicuntur , alicui esse sub terris , et post tractus prolixarum regionum locis aliis erupisse , ubi tamquam in suis fontibus noti esse perhibentur . 
Nam hoc facere solere nonnullas aquas quis ignorat ? 
Sic et illud Boethii absoluis iudicant , quod libro V De consolatione his uerbis de Tigri et Euphrate dicit : Rupis Achimeniae scopulis ubi uersa sequentum , Pectoribus figit spicula pugna fugax , Tigris et Euphrates uno se fonte resoluunt . 
. . Isidorus , Etymologiarum libro XIII : Gion uocatur quod incremento suae exundationis terram Aegypti irriget . 
Ge enim Grecae , Latine ' terram ' significat . 
Hic apud Aegyptios Nilus uocatur propter limum quem trahit qui efficit fecunditatem terrae ; unde et Nilus dietus est , quasi Nianomon . 
Nam antea Nilus Latine ' melo ' dicebatur . 
Ganges , quem scriptura Phison cognominat , pergit ad Indie regiones . 
Dictus est autem Phison , id est caterua , quia decem fluminibus magnis sibi adiunctis impletur et efficitur unus . 
Ganges autem uocatur a rege Gangaro Indie . 
Fertur autem Nili modo exaltari , et super orientis terras erumpere . 
Tigris fluuius Mesopotamiae pergens contra Assyrios post multos circuitus in Mare Mortuum influit . 
Vocatur autem hoc nomine propter uelocitatem instar bestiae tigris nimia pernicitate currentis . 
Euphrates fluuius Mesopotamiae copiosissimus gemmis per mediam Babyloniam influit . 
Hic a frugibus uel ab ubertate nomen accepit ; nam Hebraicae Euphrata ' fertilitas ' interpretatur . 
Mesopotamiam et anim ita in quibusdam locis irrigat , sicut Nilus Alexandriam . 
Salustius autem , auctor certissimus , asserit Tigrim et Euphratem uno fonte manare in Armenia , qui per diuersa euntes longius diuiduntur spatio medio relicto multorum milium . 
Quae tamen terra quae ab ipsis ambitur Mesopotamia dicitur . 
Ex quo Ieronimus animaduertit aliter de paradisi fluminibus intelligendum . 
Beda , De natura rerum : Nili flumine pro pluuiis utitur Aegyptus , propter solis caelorem imbres et nubilia respuens . 
Mense enim Maio , dum hostia eius , quibus in mare influit , zephiro flante , undis eiectis arenarum cumulis praestruuntur , paulatim intumescens ac retropropulsus , plana irrigat Aegypti . 
Vento autem cessante ruptisque arenarum cumulis , suo redditur alueo . 
[ GEN . 
: ] ; TULIT ERGO DOMINUS DEUS HOMINEM ET POSUIT EUM IN PARADISO VOLUPTATIS UT OPERARETUR ET CUSTODIRET ILLUM . 
; TULIT ERGO . 
Quia uidelicet tam delectabilis et amenus erat ille locus paradisi . 
Commode uir extra paradisum factus est et inde in paradisum translatus , ut tanto amplius amenitatem paradisi concupisceret ac retinere niteretur , quanto eam terrae illi exteriori qua conditus fuerat praecellere uidebat . 
UT OPERARETUR , id est ad excolendum ipsum paradisum et per obedientiam seruatam sibi custodiendum , ne uidelicet per transgressionem expulsus eum amitteret . 
[ GEN . 
: ] ; PRAECEPITQUE EI DICENS EX OMNI LIGNO PARADISI COMEDE . 
; De quo autem praecepti deberet ibi obedire , statim insinuat cum ait : PRECEPITQUE EI . 
Non dicit ' eis ' pluraliter , sed ' ei ' singulariter , respiciens ad solum uirum quem dixit in paradisum translatum , cum tamen mulier postmodum fateatur , sibi pariter ut uiro deum hoc praecepisse , dicens : De fructu ligni quod est in medio paradisi ; praecepit nobis deus ne comederemus . 
Unde intelligendum est quod cum hoc loco dominus lignum illud uiro interdicit , ad speciem hominis in illo communiter loquitur , non specialiter ad personam illam sermonem intendens , sed generaliter ad naturam humanam , id est penitus interdicens ne quis humane naturae id praesumat . 
Sic et sacerdos cum aliquam aquam praesentem sanctificans , dicit : Qui super te pedibus ambulauit , qui te in uinum conuertit ad elementum aquae , non ad praesentem illam aquam sermo dirigitur . 
Sed quomodo uerum est quod deus hominem posuerit in paradiso ad hoc ut eum excoleret ac sibi custodiret , cum hoc nullatenus sit consecutum ut homo sibi eum custodiret ? 
Duobus quippe modis dicimus aliquid fieri ut aliud inde contingat uel fiat : tum uidelicet secundum intentionem , tum secundum effectus consecutionem . 
Veluti si de aliquo dicam quia exiit ad bellum , ut occideret , uel exiit ut occideretur , sicut illud intelligitur hac intentione factum ab illo ut alium occideret , sic istud ita factum ut eum occidi inde contingeret . 
At uero cum dicimus quia posuit deus hominem in paradiso ut eum sibi custodiret , nequaquam ipse hac intentione id fecit , quod sciebat nequaquam futurum esse , neque ita ut illud inde contingeret . 
Ita ergo accipiendum est , UT OPERARETUR etc . 
, ac si diceretur quia ponendo eum ibi , constituit eum cultorem et conseruatorem illius loci , praecipiendo scilicet ei ut eum excoloret ac sibi conseruaret . 
Excoloret quidem cum delectatione magis aliqua ibi operando , sicut arbores ipsas uel herbas purgando , potius quam cum fatigationis labore . 
Queri etiam potest si hoc praeceptum audibile fuit , qua lingua prolatum sit quam Adam intelligere posset , cum postmodum ipse referatur linguam inuenisse , cum adductis ad se animalibus nomina illis imponeret . 
Sed scimus multa in scripturis per intermissionem uel anticipationem extraordinem rei gestae nonnunquam narrari . 
Ecce enim superius sexta die tam uiro quam femina creatis , sed nondum exposito modo illius creationis , postmodum repetitur illa creatio , ac sic diligenter et integre narratur tanquam tunc tantum et non ante fieret . 
Sicut ergo ipsa prius facta , postmodum iteratur propter intermissum scilicet eius modum , ita et per anticipationem nonnulla hic referri extraordinem non est improbandumg ut prius scilicet Adam uoces instituerit ad loquendum , quam praeceptum domini audiret in illis uocibus quas ipse instituisset , ut eas intelligere posset quibus et ipse postmodum loquens diceret : Hoc nunc os ex ossibus meis . 
. . etc . 
quibus et serpens cum muliere loqueretur , uel mulier cum serpente ; et ipse rursum dominus in increpatione peccati cum Adam et Eua , uel ipsi cum domino . 
Ex quo profecto non minimum rationis habere uidentur , qui illos primos parentes alquibus annis in paradiso ante peccatum uixisse aestimant , quamuis nullum ibi filium genuerint . 
Non enim breue temporis spatium , ut caetera omittamus , ad unius lingue inuentionem sufficere poterat , nec sola inuentio nominum quae hic tantum commemoratur in his locutionibus continetur quae in paradiso dici memorantur ; immo e contrario nullum de nominibus animantium terrae uel uolucrumque Adam imposuisse dicitur , in his locutionibus continetur . 
Quod autem pluribus annis in paradiso innocenter uixerint , praeter rationem quam diximus auctoritas Malachiae prophetae , cui plurimum in hoc beatus assentit Augustinus , astruere uidetur . 
Unde idem doctor uerba illa prophetae inducens libro De ciuitate dei XX , capitulo XXVII : Exponere , inquit , nos oportet , quomodo sit accipiendum quod dictum est : ; Sicut in diebus pristinis et sicut annis prioribus ; . 
Fortassis enim tempus illud commemorat , quo primi homines in paradiso fuerunt . 
Tunc enim puri atque integri ab omni sorde ac labe peccati seipsos deo mundissimas hostias offerebant . 
Caeterum ex quo commisse preuaricationis causa inde amisse sunt atque humana in eis natura dampnata est , excepto uno mediatore , et post lauacrum regenerationis quibusque adhuc paruulis . 
; Nemo mundus a sorde ; , sicut scriptum est , ; nec infans cuius est unius diei uita super terram ; . 
Quod si respondetur etiam eos merito dici posse offere hostias in iustitia , qui offeruntur in fide : ; Iustus enim ex fide uiuit ; ; quamuis seipsum seducat , si dixerit se non habere peccatum , et ideo dicat non quia ex fide uiuit . 
Nunquid dicturus est quispiam hoc fidei tempus illi fini esse coequandum , quando igne iudicii nouissimi mundabuntur , qui offerent in iustitia ? 
Ac per hoc quoniam post talem mundationes nullum peccatum iustos habituros esse , credendum est , profecto illud tempus , quantum attinet ad non habere peccatum , nulli tempori comparandum est , nisi quando primi homines in paradiso ante praeuaricationem innocentissima felicitate uixerunt . 
Recte itaque intelligitur hoc significatum esse , cum dictum est : Sicut diebus pristinis et sicut annis prioribus . 
Nam et per Isaiam postea quam caelum nouum et terra noua promissa est , inter caetera quae ibi de sanctorum beatitudine per allegorias et enigmata exequitur , quibus expositionem congruam reddere nos prohibuit uitande longitudinis cura , ; secundum dies ; , inquit , ; ligni uitae , erunt dies populi mei ; . 
Quis autem sacras litteras attigit et ignorat ubi deus plantauerit lignum uitae a cuius cibo separatis illis hominibus , quando eos sua de paradiso eiecit iniquitas eidem ligno circumposita est ignea terribilisque custodia ? 
Quod si quisquam illos dies ligni uitae , quos commemorauit propheta Isaias , istos qui nunc aguntur aecclesiae dies esse contendit , ipsumque Christum lignum uitae prophetice dictum , quia ipse sapientia est dei , de qua Solomon ait : ; Lignum uitae est omnibus amplectentibus eam ; , nec annos egisse aliquos in paradiso illos primos homines , unde tam cito eiecti sunt , ut ibi nullum gignerent filium , et ideo non posse illud tempus intelligi in eo quod dictum est : ; sicut diebus pristinis et sicut annis prioribus ; ; istam praetereo quaestionem , ne cogar ( quod prolixum est ) cuncta discutere , ut aliquid horum ueritas manifesta confirmet . 
Video quippe alterum sensum , ne dies pristinos et annos priores carnalium sacrificiorum nobis pro magno munere per prophetam promissos fuisse credamus . 
Hostie , namque ille ueteris legis in quibusque pecoribus quae immaculate ac sine ullo prorsus uitio iubebantur offerri significabant homines sanctos , qualis solus inuentus est Christus , sine ullo omnino peccato . 
Ut tamen his quoque satisfacere laboremus qui primos parentes nec unius diei spatium in paradiso peregisse uolunt , fortassis aliquibus signis ibi pro uoce usus est dominus , quorum intelligentiam facile fuit ei inspirare homini . 
Nam et serpens non uerbis , sed sibilo mulieri locutus fuisse creditur , tantaeque sagacitatis illi primi parentes extitisse , ut ex sibilo serpentum uel uocibus auium affectus eorum cognoscerent . 
Quod si ita ponamus , nullatenus cogimur profiteri Adam instituisse linguam in paradiso , sed hoc per anticipationem quod extra paradisum factum sit prophetam retulisse . 
EX OMNI . 
Solummodo id quod sequitur : de ligno uero scientie , etc . 
, uidetur ad praeceptum pertinere . 
Quod uero praemittitur ex omni ligno concessio potius quam praeceptio uidetur . 
Non enim rei essent , si non de omnibus aliis lignis comederent , quando in paradiso fuerunt . 
Unde et mulier , respondens serpente , de ligno tantum quod est in medio paradisi se accepisse praeceptum solummodo dicit . 
[ GEN . 
: ] ; DE LIGNO AUTEM SCIENTIAE BONI ET MALI NE COMEDAS IN QUACUMQUE ENIM DIE COMEDERIS EX EO MORTE MORIERIS . 
; IN QUACUMQUE . 
Comminatione pene ad obedientiam eum adhortatur , dicens quod quacumque die lignum illud uetitum attingat , ex morte animae , id est peccato tunc commisso , mortem postmodum corporis incurret , quasi geminam mortem subiturus ; uel morte in te ipso morieris et in posteris tuis . 
Sed fortassis requiris cur illud prohibuit in quo sciebat eos transgressuros et in quo nullum fieret peccatum si non praecessisset praeceptum ? 
Quis non uideat quasi occasionem eum quaerere qua tale quid committerent , in quo transgressi punirentur , uel rei constituti damnari mererentur ? 
Sed dico : quid si occasionem quaerebat ante hominis peccatum qua meliorem eum redderet post peccatum , eum scilicet per se ipsum requirendo et propria morte redimento , tantamque nobis caritatem exhibendo , qua sicut ipsemet ait : Maiorem dilectionem nemo habet ? 
Ex hac quippe summa dilectione nobis exhibita , tanto amplius deum diligimus , quanto diligendi eum maiorem causam habemus . 
Quo uero eum amplius diligimus post peccatum , meliores ex hoc efficimur , et per eius misericordiam ipsum malum nostrum in maximum nobis conuersum est bonum . 
Plus quippe una femina modo apud deum ualet et gratior ei per meritum existit quam multa milia hominum facerent , si semper sine peccato perseuerassent . 
Si enim nulla esset aduersitatum pugna , ubi esset uictore corona ? 
Quod quidem ille diligenter attendebat qui in benedictione cerei paschalis super hac misericordia dei exclamans , ait : O mira circa nos tue pietatis dignatio . 
O inestimabilis dilectio caritatis , ut seruum redimeres filium tradidisti . 
O certe necessarium Adae peccatum quod Christi morte deletum est . 
O felix culpa quae talem ac tantum meruit habere redemptorem . 
Quod si etiam obicias neminem hominum peccaturum , si illi primi homines non peccassent uel si praeceptum obedientie nullum accepissent , nulla id ratione uel auctoritate roborari potest . 
Quia enim ex iustis parentibus ignoret pessimos nasci , uel e conuerso ? 
Unde etiam posteri eorum fortiores essent ad resistendum peccato quam illi quorum proprius uel specialis auctor deus ipse fuisse uidetur . 
Quis denique nesciat per naturalem rationis legem sine praecepto aliquo accepto nos posse cognoscere in quo deum offendere uel peccare possemus ? 
Non enim Cain , uel omnes qui ante legem fuerunt , quid deo placeret uel displiceret ignorabant , cum hoc uitantes , illud appeterent , uel e contrario poenam incurrerent . 
Nequaquam igitur immunes eos a peccato persistere concedendum est , si praeceptum obedientiae nullum accepissent , cum sine praecepto quoque contra conscientiam agere possent inique . 
Dicis etiam quia tam modicum peccatum de gustu illo pomi , quod reparabile erat , nequaquam tanta poena in totam etiam posteritatem filiorum redundante puniri debuit , cum maiora cotidie peccata committantur et modicam pene satisfactionem habeant . 
Quibus respondeo quod in illo primo , etsi leuiori peccato , homo debuit experiri quantum deo grauiores culpae displicerent quas non corporalibus et transitoriis poenis uindicaret , sed etiam perpetuis et hoc grauissimis , non illis mitissimis quas , ut ait Augustinus , paruuli non regenerati sustinent . 
[ GEN . 
: ] ; DIXIT QUOQUE DOMINUS DEUS NON EST BONUM ESSE HOMINEM SOLUM FACIAMUS EI ADIUTORIUM SIMILEM SUI . 
; DIXIT QUOQUE . 
Tamquam si diceretur ' non solum illud quod praemissum est dixit , uerum etiam id quod sequitur ' , quamuis illud aliter dixerit per angelum loquendo , hoc apud se disponendo . 
ESSE HOMINEM SOLUM , id est , unum solum hominem perseuerare sine societate feminae . 
FACIAMUS , pluraliter dicit in creatione quoque feminae sicut superius in creatione uiri pariter ac feminae , cum ait : FACIAMUS HOMINEM AD IMAGINEM ET SIMILITUDINEM NOSTRAM . 
EI , scilicet uiro iam creato . 
ADIUTORIUM , ad illud praecipue quod superius eis dixisse perhibetur deus : CRESCITE ET MULTIPLICAMINI . 
SIMILE SIBI , id est eiusdem speciei cuius uir , cum ipsa quoque femina , ut dictum est , ' homo ' uocetur . 
[ GEN . 
: ] ; FORMATIS IGITUR DOMINUS DEUS DE HUMO CUNCTIS ANIMANTIBUS TERRAE , ET UNIVERSIS VOLATILIBUS CAELI , ADDUXIT EA AD ADAM UT VIDERET QUID VOCARET EA ; OMNE ENIM QUOD VOCAVIT ADAM ANIMAE VIVENTIS IPSUM EST NOMEN EIUS . 
; FORMATIS IGITUR . 
Istud IGITUR ita legendum est quod FORMATIS CUNCTIS ANIMANTIBUS TERRAE etc . 
, IGITUR , scilicet quia iam formata erant , deus ADDUXIT EA AD ADAM . 
Et UNIVERSIS VOLATILIBUS , subaudis FORMATIS , non tamen de humo , sed , ut supra dictum est , de aquis . 
ADDUXIT EA . 
Si in arcam de singulis animalibus uel uolucribus bina et bina uel septena et septena ingressa sunt , quid mirum si de singulis speciebus unum aliquod animal capere potuerit paradisus ? 
AD ADAM . 
Hoc loco primum nobis occurrit nomen Hebraicum ' Adam ' , quod commune nomen est tam uiri quam feminae , tantumdem ualens apud Hebraeos quantum hoc speciale nomen ' homo ' apud Latinos . 
Unde et in sequentibus dicitur : Hic est liber generationis Adam . 
In die qua creauit deus hominem , ad similitudinem dei fecit illum . 
Masculum et feminam creauit eos , et benedixit illis : et uocauit nomen eorum Adam in die qua creati sunt . 
Cum ergo dicitur ADDUXIT EA AD ADAM , incertum est utrum ad uirum tantum adducta sint , uel ad uirum simul et feminam , quos iam sexta die creatos esse Propheta commemorauit , licet tunc modum creationis non distinxit sicut postea facit . 
Iosephus , Antiquitatum libro I : Adam Hebraica lingua significat rubeus , quoniam conspersa rubra terra factus est . 
Talis est enim uirgo tellus et uera . 
Beda , Super Genesim libro II : ; Et uocauit nomina eorum Adam in die qua creati sunt ; . 
Adam interpretatur homo ut utrique sexui possit aptari . 
Unde recte dicitur : ; Vocauit nomina eorum Adam ; , id est homo . 
Sicut homo Latine ab humo , ita apud Hebraeos Adam a terra nominatur . 
Unde et terrenus siue terrae rubra potest interpretari . 
Item : Inest nomini Adam aliud sacramentum . 
Habet enim litteras quattuor a quibus quattuor orbis plage , cum Graece nominatur , initium sumunt , ut nomen protoplasti omnes mundi plagas in se mystice contineret , per cuius progeniem mundus erat omnis implendus . 
UT VIDERET , scilicet prius inspiciendo naturas eorum , ad quas designandas postmodum aptaret uocabula . 
Ad quod peragendum nequaquam sufficere credimus partem illam dierum nostrorum a mane usque post meridiem , quando increpatus est a domino , ac postmodum eiectus . 
Quid est autem quod sola animantia terrae et uolucres ad Adam adducta memorantur , ut eis imponeret uocabula , et non piscibus quoque uel arboribus uel caeteris insensibilibus rebus haec imposuisse dicitur ? 
Ideo credo non quod his tantum nomina dederit , sed quod ad commendationem diuinae potentiae id plurimum spectet quod ad eum ita congregata fuerint et adducta ; et fortassis quia haec sola animantia , non etiam pisces in sacrificio domini ponenda erant , ut typum gestarent Christi digna , fuerunt adduci adeo ut ab Adam nomina susciperent . 
OMNE ENIM . 
Sic construe : OMNE nomen ANIMAE VIVENTIS QUOD VOCAVIT ; hoc est imposuit ADAM , IPSUM EST NOMEN EIUS , iuxta Hebraicam scilicet linguam quae aliarum mater dicitur atque origo . 
[ GEN . 
: ] ; APPELLAVITQUE ADAM NOMINIBUS SUIS CUNCTA ANIMANTIA , ET UNIVERSA VOLATILIA CAELI , ET OMNES BESTIAS TERRAE ; ADAM VERO NON INVENIEBATUR ADIUTOR SIMILIS EIUS . 
; APPELLAVITQUE . 
Sicut adducta sunt ab eo nominarentur . 
CUNCTA ANIMANTIA . 
Cum superius dictum sit de solis animantibus terrae et uolueribus quod adducta sint ut nominarentur , quomodo hic dicitur de Adam quod nominauerit CUNCTA ANIMANTIA , et mox additur ET UNIVERSA etc . 
, tamquam haec non sint de animantibus ? 
Sed fortassis ne generaliter acciperetur quod dixit CUNCTA ANIMANTIA , quasi ad determinationem subditur ET UNIVERSA , tasquam si diceretur ' scilicet haec omnia quae sequentur ' . 
In Hebraeo pro eo quod dicitur ANIMANTIA , habetur ' quadrupedia ' , id est domesticas bestias . 
Ubi et quod subiungitur BESTIAS TERRAE uel agri , siluestria designat , ut sunt ferae . 
ADAM VERO . 
Postquam de impositione nominum dixit , redit ad illud quod intermiserit , de creatione scilicet feminae unde superius scriptum est : Dixit quoque deus : non est bonum esse hominem solum : Faciamus ei . 
. . etc . 
Unde mouere nos potest cur adeo Propheta hoc dicere distulerit , ut de impositione nominum intersereret ? 
Sed fortassis ut innueret a solo uiro , non etiam a femina nomina imponi , antequam creationem feminae poneret hanc interpositionem decreuit inserendam esse . 
Et nota quod cum ait : ADAM NON INVENIEBATUR ADIUTOR etc . 
, hoc nomen Adam , quod commune est tam uiri quam feminae , quasi proprium uiri facit iam creati , ex adiuncto illo quod ait : ADIUTOR SIMILIS EIUS , adiutor , ut diximus , ad propagationem generis humani . 
SIMILIS EIUS . 
Eiusdem scilicet speciei , ut supra quoque meminimus . 
Quamuis de femina id dicat non tamen ' adiutrix ' , sed adiutor ponit , cum saepe masculino genere indifferenter utamur pro utroque scilicet sexu , ut ' equus ' cum dicitur ' omne hinnibile est equus ' . 
[ GEN . 
: ] ; IMMISIT ERGO DOMINUS DEUS SOPOREM IN ADAM : CUMQUE OBDORMISSET TULIT UNAM DE COSTIS EIUS , ET REPLEVIT CARNEM PRO EA . 
; IMMISIT ERGO . 
Non hunc soporem consuetam et naturalem dormitionem hominis credo , sed talem quae hominem ipsum redderet insensibilem , ut ab extractione costae nullam doloris incurret passionem , sicut et medici nonnumquam facere solent his quos incidere uolunt . 
UNAM DE COSTIS . 
De latere uiri , non de superiori uel inferiori parte mulierem formare decreuit , ut eam quasi sociam et collateralem , non quasi praelatam uel subiectam ante peccatum intelligeret . 
Post peccatam namque in potestatem et dominium uiri tradita est . 
CARNEM PRO EA , scilicet costa , non aliam ei costam restituens . 
Quod nequaquam de aliis uiris intelligendum est , ut uidelicet singuli uiri numero costarum , ut quidam suspicantur , non sint pares feminis . 
In illo itaque primo uiro id facere decreuit , ut uidelicet non costam restitueret , sed pro costa CARNEM substitueret , ut per hoc maxime admoneretur cum locum illum costa uacuum sentiret , et quasi se uiribus infirmatum , ut ex ipso femina fieret ; quanti apud deum femina quoque sit quam cum aliquo detrimento uel debilitate uiri uel roboris ex ossea eius fortitudine creare decreuit . 
Hinc quoque uir illam amplius diligeret qui non per se illam , sed de ipso creatam agnosceret . 
[ GEN . 
: ] ; ET AEDIFICAVIT DOMINUS DEUS COSTAM , QUAM TULERAT DE ADAM , IN MULIEREM : ET ADDUXIT EAM AD ADAM . 
; ET ADDUXIT . 
Cum dicitur ADDUXIT , uidetur dominus separatim in aliquo loco mulierem creasse , unde postmodum illam adduceret . 
Vel ADDUXIT dicitur , dum eam in coniugem tradidit atque in uxorem federauit . 
[ GEN . 
: ] ; DIXITQUE ADAM : HOC NUNC , OS EX OSSIBUS MEIS , ET CARO DE CARNE MEA , HAEC VOCABITUR VIRAGO , QUONIAM DE VIRO SUMPTA EST . 
; DIXITQUE ADAM . 
Prophetia haec prima est qua repletus Adam uigilans recognouit quod de dormientis costa factum est . 
Utrum id audibili uerbo dixerit , iam dudum fortassis Hebraicae linguae uerbis inuentis , an intelligibili uerbo mente conceperit , incertum est . 
HOC OS , tamquam per se iam existens et a mea persona separatum . 
DE CARNE MEA , cum tamen superius nihil de carne Adae ad formandam mulierem extractum esse dicatur sed sola costa . 
Unde datur intelligi quod costae illi aliquid carnis adhaeserit , quod in carnem mulieris transierit . 
Si quis forte requirit utrum illud solum quod de Adam sumptum est in corpus mulieris transierit , an de elementis aliquid superadditum sit ad totam corporis quantitatem reddendam , sicut et de incrementis puerorum credimus , ista profecto sententia et pars quaestionis nouissima sola subnixa est ratione . 
Et nota quod solummodo ea quae corporis sunt ex corpore suo traducta esse Adam recognoscit , innuens patenter animam nequaquam traduci posse , nec ex anima umquam animam propagari sed singulis nostris creatis corporibus animas infundi , sicut et de Adam superius dictum est . 
Sola itaque corpora ex aliis corporibus per traducem habent generari , cum aliqua illorum portio seminarium quoddam sit istorum . 
Animae uero , cum omnino res simplices sint , nec ullas in quantitate suae essentiae partes habeant ; nihil ex illis per aliquam portionem traduci in alicuius alterius creatione potest . 
Nonnullae tamen causae animae parentum esse uidentur animarum filiorum . 
Sicut enim corpora eorum qui generantur formam uel qualitates ex corporibus parentum contrahunt , ita etiam animae istorum ex animabus illorum . 
Quippe sicut animae parentum rationales uel brute sunt , ita et animae filiorum naturaliter similes sunt , et in eisdem oblectantur alimentis , et frequenter filii hominum in moribus quoque parentes imitantur sicut et in qualitatibus corporum . 
Unde nonnullae , ut dictum est , causae naturales et quaedam origines anima parentum uidentur esse animarum filiorum , sicut et qualitates quaedam , quas incorporeae naturae constat esse , aliarum qualitatum quas inferunt et quoddammodo naturaliter generare habent , sicut infirmitas unius infirmitatem alterius , uel in eodem in quo est subiecto pallorem efficit tamquam ex se natum , non tamen per traducem sed per quamdam id efficiendi naturalem uim atque facultatem . 
VIRAGO , QUONIAM DE VIRO , ut sic quoque sit nomine coniuncta sicut est et natura , nomen uidelicet ex uiro contrahens sicut et substantiam , ut ex ipsis quoque nominibus admoneantur quantum se diligere debeant qui tam sibi coniuncti sunt . 
In Hebraeo uir dicitur ' is ' , et inde femina dicta est ' issa ' . 
Latinus uero interpres deriuationem Hebraicam prout potuit imitatus , ' uirago ' a uiro pro femina generaliter posuit , quamuis in usu modo non sit ut quaelibet femina uirago dicatur , sed illae solae quae uirilis , id est fortis , sunt animi . 
[ GEN . 
: ] ; QUAMOBREM RELINQUET HOMO PATREM SUUM ET MATREM ET ADHAEREBIT UXORI SUAE ET ERUNT DUO IN CARNE UNA . 
; QUAMOBREM . 
Haec uerba tam ipsius Adae adhuc esse possunt quam Prophetae scribentis . 
Continuatio : Quia illa quae futura fuerat uxor Adae sic ei tam per substantiam de ipso assumpta quam per deriuationem nominis est ei coniuncta , RELINQUET HOMO etc . 
Hoc est quilibet ex his parentibus primis nascituri , ex eo quod dominus in istis egit , tanto affectu dilectionis debebunt suis uxoribus adhaerere , ut curam earum propriorum curae parentum anteponant , maiori sollicitudine istis quam illis in omnibus prouidentes . 
ET ERUNT DUO . 
Hoc est ita sibi , inuicem equales , ut in usu carnis contra fornicationem concesso , neuter alteri praesit , sed eque mulier in hoc habeat potestatem corporis uiri sicut uir corporis mulieris . 
Et nota quod non est dictum ' relinquit ' sed RELINQUET . 
Adam quippe qui adhuc ex omnibus uiris solus erat , non habebat PATREM nisi deum et MATREM nisi terram , quae utique non erant derelinquenda propter uxorem . 
Tale est ergo : ERUNT DUO IN CARNE UNA , tamquam si diceretur ' erunt ita sibi uniti et pares in usu illo carnalis uoluptatis ' , ut in hoc debito exigendo aequales sint penitus potestatis . 
Quaerendum uero est , cum Apostolus in istis uerbis Adae MAGNUM SACRAMENTUM Christi et aecclesiae praefigurari dicat , utrum Adam cum hoc dixerit , sacramentum hoc intellexerit , quod uidelicet filius dei incarnandus aecclesiam sibi tamquam sponsam esset copulaturus ? 
Quod nequaquam credibile est , cum nequaquam haec incarnatio nisi pro reparatione hominis post lapsum uel pro redemptione nostra facta uideatur . 
Quem profecto lapsum nequaquam Adam praescisse credendus est . 
At uero si Adam hoc in uerbis suis sacramentum non intellexerit , spiritus tamen sanctus , qui per eum loquebatur , id nullatenus ignorabat . 
[ GEN . 
: ] ; ERAT AUTEM UTERQUE NUDI , ADAM SCILICET ET UXOR EIUS , ET NON ERUBESCEBANT . 
; ERAT AUTEM . 
Quod dignior et melior ante peccatum fuerit status hominis quam postea , manifeste declarat , cum nullam erubescentie passionem incurrere tunc posset de nuditate sua uel de inspectione genitalium suorum , unde nunc maxime post peccatum confundimur , quamuis in usu talium membrorum maximam uoluptatem habeamus , ut tanto maior sit erubescentiae passio quanto haec carnalis uoluptas delectabilior . 
Quae quidem erubescentia unde nunc post peccatum accidat , manifestum est , cum nemo uidelicet ad coitum modo moueatur nisi beluino more , id est sola carnis delectatione , non aliqua in deum habita intentione . 
