DE MOTU SUPERCAELESTIUM Incipit tractatus de motu supercaelestium . 
Quoniam motus simplex ant est circularis ant rectus , et omnis motus , sicut ostensum est in VIII Physicorum , est alicuius moti et non absque aliquo motore , sed quoniam motus simplex et perfectus est moti simplicis et perfecti , sicut ostensum est in primo Caeli et mundi , et motus circularis est talis dispositionis , erit igitur de necessitate moti simplicis et perfecti eiusdem , quod maxime accedit ad naturam formae et maxime recedit a natura materiae . 
Tale autem solum est corpus circularis dimensionis , eo quod circularis dimensio , quoniam terminata est per se , consequitur per naturam formae . 
Recta autem , quoniam non est terminata per se , sed per aliud , consequitur per naturam materiae . 
Propter hoc motus circularis erit circularis dimensionis . 
Et quia quaesita est dispositio motoris et moti in motu recto , consequenter est quaerendum de motu circulari . 
Quoniam igitur , sicut dictum est in VIII Physicorum , omne quod movetur , aut movetur a se , ant ab alio , ergo motum primo motu scilicet circulari , ant movetur a se , aut ab alio . 
Sed quoniam omne , quod movetur ab alio , movetur a motore extrinseco , illud autem non movetur a motore extrinseco , cuius causa est , quia ille motus est primus , sicut ostenditur in VIII , et motus primus a motore primo , quia non habet motorem extra ipsum , cum sit immobilis , ita quod neque essentialiter , neque accidentaliter moveri potest : igitur illud motum non movebitur ab alio , ergo a se . 
- Sed sicut ostensum est in VIII , intentio eius , quod est motum a se est , quod motus componatur ex motore et moto , motore distincto a moto secundum designationem et non secundum esse . 
Tunc sicut motum a se componitur ex motore et moto secundum hunc modum , tunc motor in eis secundum esse non distinguitur a moto , igitur constituitur per ipsum , qualis est dispositio in animabus . 
Videtur idem hoc per hoc , quod ostensum est in Ostensum est enim , quod necesse est , quod motor sit simul cum moto ipso . 
Simul autem in huiusmodi motis non potest esse , nisi secundum intentionem praedictam , scilicet ut motor coniungatur moto et non distinguatur ab ipso secundum esse . 
Sed hoc non potest stare , nisi motor talis dispositionis non est abstractus , sed coniunctus . 
- Similiter autem cum constituatur in esse secundum subiectum motum , de necessitate movebitur per accidens , scilicet per motum ipsius subiecti . 
- Et ostensum est in VIII , quod primum motum et motum hoc , scilicet habens animam , utrumque movetur a se , sed differt unum ab alio , quod in motore primi moti non subintrat motus alius essentialiter vel accidentaliter , quoniam si sic esset , non esset motor continuus neque aeternus . 
Motor autem in habentibus animas movetur per accidens . 
Et hoc creditur ex hoc , quod faciunt motum esse post quietem in eis et non movent continue . 
Item cum iste motor sit abstractus , neque movetur ab aliquo moto , remanet dubitatio de modo motoris ipsius , scilicet : quomodo facit motus ? 
Et sermo Aristotelis est hic et Xll Metaphysicae , quod primum sic movet sicut desideratum et intellectum movet nos . 
Sed cum desideratum moveat nos per modum finis , tunc et iste motor in illis erit per modum finis : et quaestio nostra est de eo , quod movet per modum efficientis . 
Item quaestio est , si desideratum sit idem , quod intellectum in illis . 
Manifestum est enim , quod in nobis differunt et sunt principia diversorum motuum , quorum unus est sensibilis , reliquus autem rationalis . 
In illis autem videtur , quod non differunt . 
Causa autem est , quod sensus in nobis differunt ab intellectu , quia potentiae , quibus comprehenduntur res in nobis sunt diversae scilicet sensus et intellectus . 
Sensu enim comprehenditur desideratum et voluptuosum , intellectu autem intellectum . 
Cum igitur corpora caelestia non sentiant , nec erit in eis desideratum differens ab intellecto . 
Intellectum enim in eis est movens , eo quod est bonum visibile et voluptuosum . 
Causa autem in hoc , quod non sentiant est , sicut tangit Aristoteles in libro de anima , quod sensus non est nisi ad salutem , quod non est in ipsis , quia non indigent corpora supercaelestia . 
Et ideo cum natura nihil agat otiose , non erit in eis virtus sensibilis . 
- - Ex hoc manifestum est , quod haec corpora sunt animata et non habent de virtutibus animae , nisi virtutem intellectivam et desiderativam , quae movet in loco et haec est , quae immediate facit motum in ipsis . 
Motor enim , qui movet per modum desiderati et intellecti , sicut dictum est , est virtus separata . 
Et dubium est , utrum virtus separata moveat sic secundum motum duplicem , licet eadem sit secundum substantiam , an differat secundum esse . 
- Manifestum est enim , quod movenes in nobis secundum hos duos modos scil . 
secundum agens et secundum finem est differens secundum formam scil . 
in anima et extra animam . 
Secundum enim quod est in anima est agens motum ; secundum autem quod est extra animam , est movens secundum finem : sic enim est finis motus et non agens . 
In illis enim videtur , quod sit , aliquid indifferens secundum esse . 
Dicit enim Aristoteles , quod principia in illis sunt eadem , sed manifestum est , quod non intelligit hoc de virtute separata et coniuncta , quia iam ostensae sunt causae diversae : immo intelligitur hoc de intellecto et desiderato , quae in nobis sunt diversa et in illis sunt eadem secundum quod ostensum est . 
- Similiter de movente separato secundum quod movet secundum agens et secundum finem . 
- - Sed non intelligit solum identitatem secundum substantiam , quia haec identitas manifesta est in illis , in quibus est maior diversitas , quam in illis . 
Relinquitur ergo , quod intelligat identitatem secundum esse . 
Quaeratur igitur causa in hoe , quod diversitas ista non reperitur in illis , sic dicendum , quod in illis est virtus illa omnino separata ; in nobis autem in materia est . 
Si enim forma pomi non esset in materia , idem ens non esset differens secundum substantiam neque secundum esse esset movens his duobus motibus . 
Et haec est dispositio motoris in movendo in primo moto . 
Sed consequenter circa intentionem istius motoris dubitari potest , cum acceptum sit apud philosophos , quod illud , quod imaginatum est de illis formis abstractis sit esse et perfectio in ipsis corporibus motis , propter quid est , quod sunt in continuo motu ? 
Videtur enim , quod non indigeant motu , cum idem sit semper praesens apud ipsa . 
Sicut enim si forma arcae , quae est in ipsa anima vel in mente ipsius artificis , esset esse ipsius arcae , non moveretur artifex ad faciendam arcam , similiter in his , cum quod imaginatum est de illis formis sit esse istorum et non indigeat motu . 
Et etiam intendit , quod motus eorum est causa exitus eius , quod est in potentia in illis formis abstractis ad actum scil . 
ad formas materiales . 
Istae enim formae videritur habere duplex esse , scilicet esse in actu , quod intelligo materiale , et esse in potentia , quod habent in abstractione . 
Intelligo enim habere actum et potentiam , quemadmodum dicimus , quod formae artificiales habent esse in actu in materia et esse in potentia in anima artificis . 
Sic et hae formae sunt secundum duplex esse abstractum , quod est in potentia et esse materiale , quod est in actu . 
Si tamen motus earum non est propter exitum istarum formarum de potentia in actum , ita quod illa sit perfectio prima in illis , sed ita quod illa sit consequens primam perfectionem earum , sicut ille , qui excitatur ad conservandam sanitatem per aliquam potentiam et operationem alicuius artis , primo intendit sanitatem , secundo illam operationem et propter hoc motus in eis est contrario modo et in inferioribus , quia in ipsis est perfectio primo loco intenta , in illis secundo loco et est perfectio imperfectorum . 
Propter hoc in his est motus continuus , in illis autem decisus . 
Quaesito unde sunt dispositiones illius motoris tam in VIII , quam in Xll , in VIII ostendit in quantum sunt de genere moventium ; in XII ostendit in quantum sunt de genere vel numero substantiarum immobilium . 
Et demonstratum est de primo motore , quod est unum immobile perpetuum , abstractum a materia scilicet quod neque est corpus , neque virtus in corpore . 
- - Et difficultas non minima est in tot sermonibus , quibus usus est Aristoteles in ostensione ultimae positionis : accipit enim duas propositiones , quarum una est , quod omnis potentia in materia est finita ; secunda autem est , quod actio infinita non provenit a potentia finita . 
Ergo motor cum sit potentiae itifinitae , est motus progrediens ab ipso infinitus . 
Ergo arguit in sectunda figura , quod non erit in materia potentia infinita , igitur abstracta . 
Maior autem ostensa est in Ostensum enim est , quod omnis potentia in corpore finito est finita ; aliter contingeret ipsum movere in instanti . 
Sed in hoc sermone est difficultas : si enim omne corpus habet potentiam finitam et caelum est corpus , ergo habet potentiam finitam . 
Sed cum omne habens potentiam finitam sit corruptibile , erit caelum corruptibile . 
Nec potest dici , quod privatio corruptionis caelo acquisita est a potentia aeterna abstracta . 
Contingeret enim tune , quod aliquod receptibile corruptionis in se fleret aeternum ab alio . 
Hoc autem destructum est in primo caeli et mundi in fine . 
Ostensum enim est , quod impossibile est , quod aliquid possibile non esse in sua substantia necessitatem recipiat ab alio , ut non sit possibile , ut substantia eius transmutetur . 
Item , si potentia in illo ad motum sit finita et motus est finitus in esse et substantia , sicut praedictum est , tunc potentia in eo ad esse erit finita . 
Quare si est possibile in sua substantia existere , erit possibile ad corruptionem ex se et non - esse . 
Quare ex se erit corruptibile . 
Aut si hoc corpus est in sua substantia perpetuum , sicut ostensum est in libro de caelo et mundo , tunc non opus est ponere principium eo nobilius . 
Videtur enim cum dicitur , quod omnis potentia in corpore est finita , quod non est hoc verum , nisi in corporibus materialibus , generabilibus et corruptibilibus . 
Et si aliquid est aeternum in sua substantia , videtur , quod necesse est , potentiam eius moventem esse aeternae motionis et ita potentiae infinitae . 
Et tunc non sequitur , quod potentiae in substantiis essent finitae , nisi essent compositac ex materia et forma . 
- - Cuius oppositum est ostensum in primo caeli et mundi . 
Item videtur , quod , cum in substantiis sint potentiae infinitae , impossibile est , ut sint actiones finitae . 
Finitas enim actionis et motionis non accidit , nisi propter alterationem motoris a moto , a quo accidit ei fessitudo . 
Si igitur caelum non alteratur in sua substantia , neque accidit ei fessitudo non est impossibile , ut agat actionem infinitam a potentia existente in ipso ; et tunc non erit necessarium ponere motorem separatum ab ipso . 
Et in hoc sermone non est error parvus et ideo necesse est , ut speculemur in eius destructionem . 
- - Et dico , quod omnis motor , qui movet propter aliquid , quod est in potentia et necesse est , ut exeat ad actum , est potentiae finitae , et eius motus erit finitus . 
Cum igitur moventes in stellis sint huiusmodi , eo quod stellae motae in omni hora sunt in loco alio et alio - - modo enim sunt hic , modo ibi - et ita loca diversa sunt eis quasi ultima : motus erunt igitur de necessitate in ipsis potentiae finitae et finiti motus . 
Similiter cum universum sit semper totum in uno loco secundum formam , sed non secundum subiectum , sicut ostensum est in VIII Physicorum , aut in loco alio secundum subiectum et secundum formam , erit potentia in ipsis existens finita . 
Si igitur aliquid movetur motu infinito , motus eius est propter aliquid semper in actu . 
Sed quod actu semper est , non est corpus , nec virtus in corpore . 
Sed motus caeli primi est infinitus , sicut ostensum est in VIII ; igitur propter aliquid , quod est actu . 
Sed praeostensum est , quod motus qui est in his secundum finem et secundum agens est idem . 
lgitur proxmius motor in lstis secundum agens est semper in actu . 
Ergo nec est corpus , nec virtus in corpore . 
Hoc habito revertamur ad praedictum sermonem . 
Dicamus igitur , quod in corpore caelesti non est possibilitas ut corrumpatur , quia non habet contrarium . 
Est ergo permanens in se et per suam substantiam . 
Motus autem est impossibile ut sit permanens , cum habeat contrarium , scilicet quietem . 
Item , quoniam corpus caeleste movetur ex se , et omne , quod movetur ex se , possibile est , ut quiescat - - dicitur enim motum ex se hoc omne , quod per voluntatem et desiderium movetur - - : ergo corpus caeleste possibile est , ut quiescat ex se . 
In corpore enim caelesti sunt haec duo scilicet possibilitas quiescendi et permanentia in substantia . 
Sed quomodo hoc , cum motus sit in substantia et esse ? 
Et verum est , sicut dictum est , quod hoc corpus intendit , ut , quod est in potentia in formis abstractis , exeat per motum in actum , sed non ut illud sit in eo prima perfectio , sed consequens primam perfectionem . 
Et propter hoc est quies in eo ex sua substantia possibilis , corruptio autem non . 
Nunquam tamen quiescit , sicut ostensum est in libro de caelo et mundo , ideo cum motus non sit permanens in se , sed ab alio . 
Secundum igitur permanentiam motus oportet ponere substantiam fixam et permanentem in substantia sua . 
Et non est hoc propter corpus caeleste , quia in ipso , est possibilitas motionis neque essentialiter neque accidentaliter . 
Et ideo dicit Aristoteles , quod non est timendum caelum quiescere in aliqua hora , et non corrumpetur , quia corruptio non est possibilis sicut quies ; et in motu possibile est , ut sit possibilis ex se , necessarius autem ex alio , in moto autem non . 
- - Et haec est causa , quod motus substantiam et esse habet ab alio , scilicet a motore ipso . 
Concludens igitur ex praemissis intentionem meam dico , quod omne habens in loco motum aeternum , necesse est , ut sit substantia eius aeterna . 
Sed si substantia eius fuerit aeterna , non est necessarium , ut motus sit in veritate aeternus , Sed si motus eius sit in veritate aeternus , necesse est , ut sit a motore separato aeterno et non corporeo , neque potentia in corpore , sive sit aeterna , sive non aeterna . 
Item ostensum est in VIII , quoniam motorest unus ; similiter autem in XII et quod non estunus solum definitione , sed definitione et numero . 
Multitudo enim numeralis non est nisi propter materiam . 
Sed ostensum est , quod abstractus est a materia . 
Praeterea . 
Sicut ponitur a Ptolemaeo , duo sunt motus primi caelorum . 
Et unus eorum est motus caeli supremi , quo movetur universum motu diurno ab oriente in occidentem ; et duo poli huius motus sunt poli aequatoris diei . 
Secundus motus est , quo movetur caelum stellarum et similiter sphaera planetarum ad diversos motus primi describendo unum gradum in centum annis ; et iste motus quandoque est ante , quandoque est post , secundum quod imaginatur motus accessionis et recessionis ; et sunt poli istius poli circuli inclinati , scilicet zodiaci . 
Sed quomodo erit hoc , cum motor non sit nisi unus , et a motore uno non proveniat nisi motus unus ? 
Videtur enim , quod motus unus simplex non moveat nisi motu uno simplici , et quod non proveniant ab eo motus duo neque motus oppositi . 
. 
Item , si universum movetur istis duobus motibus , tunc sunt ei naturales , aut exeuntes a natura aut ambo aut alter illorum ; et ille qui exit a natura , est violentus , et non potest sustineri , quod caelum habeat motum violentum . 
Tunc igitur sunt ei naturales et a duobus motoribus per naturam , quia omnis motus naturalis est per motorem naturalem . 
Sic igitur a destructione consequentis : si motor naturalis est unus , tune motus ei naturalis est unus et solum ad unam partem . 
Item ponatur , quod motus planetarum diversificentur in suis excentricis secundum longitudinem et latitudinem et motus epicycli secundum progressionem et retrogradationem : quomodo salvatur haec diversitas cum motore uno simplici ? 
Item ponatur in eis diversitas secundum velocitatem et tarditatem . 
Positum enim est , quod illud , quod propinquius est caelo stellato , est tardioris motus , et illud , quod est remotius ab illo , est magis festini motus . 
Dicunt enim stellas duas super solem tardas et ponderosas , quae autem sub sole , leves et veloces . 
Verum est autem , quod sicut dictum est , motor caeli componitur ex duobus motoribus : unus autem est anima existens in eo ; reliquus autem quaedam virtus non existens in materia . 
Motor autem , qui ests virtus non existens in materia , est unus aequalis et continuus in movendo infinite ; reliquus autem , qui est anima , numeratus secundum numerum corporum motorum et suorum motuum . 
Et secundum hoc dicit Aristoteles in XII Metaphysicae , quod via numerandi substantias moventes sit secundum numerum corporum motorum intelligens motorem coniunctum non separatum . 
In quantum corpora caelestia conveniunt in hoc , quod moventur a virtute movente non in materia , habent perpetuitatem motus , continuitatem et aequalitatem , et finis motus est non temporalis . 
Secundum autem quod moventur a motore , quae est anima , ideo quod est motor , multiplicantur et diversificantur motus in ipsis , quia iste motor est motionis finitae . 
Est enim motor iste substantia perpetua , sicut ipsum motum ab ipso , sed est possibilis in movendo , sicut suum motum in recipiendo . 
Ergo eorum motus in tempore . 
- - Secundum etiam proportionem , quae est inter corpora caelestia et animas moventes , ipsa diversificantur in velocitate et tarditate . 
Et hoc quod dicit Aristoteles in libro de caelo et mundo , quod in caelo sint stellae quaedam velociores , quaedam tardiores , hoc non est quia accidit eis alteratio aut omnino fessitudo , sed hoc est ex diversitate proportionis , quae est inter motorem et motum intelligens motorem coniunctum . 
Motor enim non movet , nisi potentia eius maior sit potentia moti ; et si multum superabundaverit , movebit velocius ; cum autem non superabundaverit , non movebit ; et si modicum , movebit tardius . 
Et haec sufficiant inquisitioni de motu in supercaelestibus . 
Consequens autem esset inquirere diversitatem motuum secundum diversitatem in ipsis motis . 
Sed quoniam hoc est altioris inquisitionis - non enim est , nisi eius , qui perfecte novit positiones Ptolemaei in Almagesto et destructiones earundem , quas ponit Alpetragius - ipsi ad praesens supersedeamus . 
Explicit de dispositione motoris et moti . 
