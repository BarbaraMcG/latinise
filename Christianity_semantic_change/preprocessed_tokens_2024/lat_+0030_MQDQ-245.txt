Arma graui numero uiolentaque bella parabam Edere , materia conueniente modis . 
Par erat inferior uersus ; risisse Cupido Dicitur atque unum surripuisse pedem . 
" Quis tibi , saeue puer , dedit hoc in carmina iuris ? 
Pieridum uates , non tua , turba sumus . 
Quid , si praeripiat flauae Venus arma Mineruae , Ventilet accensas flaua Minerua faces ? 
Quis probet in siluis Cererem regnare iugosis , Lege pharetratae uirginis arua coli ? 
Crinibus insignem quis acuta cuspide Phoebum Instruat , Aoniam Marte mouente lyram ? 
Sunt tibi magna , puer , nimiumque potentia regna : Cur opus affectas ambitiose nouum ? 
An , quod ubique , tuum est ? 
tua sunt Heliconia Tempe ? 
Vix etiam Phoebo iam lyra tuta sua est ? 
Cum bene surrexit uersu noua pagina primo , Attenuat neruos proximus ille meos . 
Nec mihi materia est numeris leuioribus apta , Aut puer aut longas compta puella comas . 
" Questus eram , pharetra cum protinus ille soluta Legit in exitium spicula facta meum Lunauitque genu sinuosum fortiter arcum " Quod " que " canas , uates , accipe " dixit " opus . 
" Me miserum ! 
certas habuit puer ille sagittas : Vror , et in uacuo pectore regnat Amor . 
Sex mihi surgat opus numeris , in quinque residat ; Ferrea cum uestris bella ualete modis . 
Cingere litorea flauentia tempora myrto , Musa per undenos emodulanda pedes . 
Esse quid hoc dicam , quod tam mihi dura uidentur Strata , neque in lecto pallia nostra sedent , Et uacuus somno noctem , quam longa , peregi , Lassaque uersati corporis ossa dolent ? 
Nam , puto , sentirem , si quo temptarer amore . 
An subit et tecta callidus arte nocet ? 
Sic erit : haeserunt tenues in corde sagittae , Et possessa ferus pectora uersat Amor . 
Cedimus , an subitum luctando accendimus ignem ? 
Cedamus : leue fit , quod bene fertur , onus . 
Vidi ego iactatas mota face crescere flammas Et uidi nullo concutiente mori ; Verbera plura ferunt quam quos iuuat usus aratri , Detractant prensi dum iuga prima , boues ; Asper equus duris contunditur ora lupatis : Frena minus sentit , quisquis ad arma facit . 
Acrius inuitos multoque ferocius urget , Quam qui seruitium ferre fatentur , Amor . 
En ego , confiteor , tua sum noua praeda , Cupido ; Porrigimus uictas ad tua iura manus . 
Nil opus est bello : ueniam pacemque rogamus ; Nec tibi laus armis uictus inermis ero . 
Necte comam myrto , maternas iunge columbas ; Qui deceat , currum uitricus ipse dabit ; Inque dato curru , populo clamante triumphum , Stabis et adiunctas arte mouebis aues . 
Ducentur capti iuuenes captaeque puellae : Haec tibi magnificus pompa triumphus erit . 
Ipse ego , praeda recens , factum modo uulnus habebo Et noua captiua uincula mente feram . 
Mens Bona ducetur manibus post terga retortis Et Pudor et castris quidquid Amoris obest . 
Omnia te metuent , ad te sua bracchia tendens Vulgus " io " magna uoce " triumphe " canet . 
Blanditiae comites tibi erunt Errorque Furorque , Adsidue partes turba secuta tuas . 
His tu militibus superas hominesque deosque ; Haec tibi si demas commoda , nudus eris . 
Laeta triumphanti de summo mater Olympo Plaudet et adpositas sparget in ora rosas . 
Tu pinnas gemma , gemma uariante capillos , Ibis in auratis aureus ipse rotis . 
Tunc quoque non paucos , si te bene nouimus , ures ; Tunc quoque praeteriens uulnera multa dabis . 
Non possunt , licet ipse uelis , cessare sagittae ; Feruida uicino flamma uapore nocet . 
Talis erat domita Bacchus Gangetide terra : Tu grauis alitibus , tigribus ille fuit . 
Ergo cum possim sacri pars esse triumphi , Parce tuas in me perdere uictor opes . 
Aspice cognati felicia Caesaris arma : Qua uicit , uictos protegit ille manu . 
Iusta precor : quae me nuper praedata puella est Aut amet aut faciat cur ego semper amem . 
A , nimium uolui : tantum patiatur amari ; Audierit nostras tot Cytherea preces . 
Accipe , per longos tibi qui deseruiat annos ; Accipe , qui pura norit amare fide . 
Si me non ueterum commendant magna parentum Nomina , si nostri sanguinis auctor eques , Nec meus innumeris renouatur campus aratris , Temperat et sumptus parcus uterque parens : At Phoebus comitesque nouem uitisque repertor Hac faciunt et me qui tibi donat Amor Et nulli cessura fides , sine crimine mores , Nudaque simplicitas purpureusque pudor . 
Non mihi mille placent , non sum desultor amoris : Tu mihi , si qua fides , cura perennis eris ; Tecum , quos dederint annos mihi fila sororum , Viuere contingat teque dolente mori ; Te mihi materiem felicem in carmina praebe : Prouenient causa carmina digna sua . 
Carmine nomen habent exterrita cornibus Io Et quam fluminea lusit adulter aue Quaeque super pontum simulato uecta iuuenco Virginea tenuit cornua uara manu . 
Nos quoque per totum pariter cantabimur orbem Iunctaque semper erunt nomina nostra tuis . 
Vir tuus est epulas nobis aditurus easdem : Vltima cena tuo sit precor illa uiro . 
Ergo ego dilectam tantum conuiua puellam Aspiciam ? 
tangi quem iuuet , alter erit , Alteriusque sinus apte subiecta fouebis ? 
Iniciet collo , cum uolet , ille manum ? 
Desine mirari , posito quod candida uino Atracis ambiguos traxit in arma uiros ; Nec mihi silua domus nec equo mea membra cohaerent : Vix a te uideor posse tenere manus . 
Quae tibi sint facienda tamen cognosce , nec Euris Da mea nec tepidis uerba ferenda Notis . 
Ante ueni quam uir ; nec quid , si ueneris ante , Possit agi uideo , sed tamen ante ueni . 
Cum premet ille torum , uultu comes ipsa modesto Ibis ut accumbas , clam mihi tange pedem ; Me specta nutusque meos uultumque loquacem : Excipe furtiuas et refer ipsa notas . 
Verba superciliis sine uoce loquentia dicam ; Verba leges digitis , uerba notata mero . 
Cum tibi succurret Veneris lasciuia nostrae , Purpureas tenero pollice tange genas ; Si quid erit , de me tacita quod mente queraris , Pendeat extrema mollis ab aure manus ; Cum tibi , quae faciam , mea lux , dicamue , placebunt , Versetur digitis anulus usque tuis ; Tange manu mensam , tangunt quo more precantes , Optabis merito cum mala multa uiro . 
Quod tibi miscuerit , sapias , bibat ipse iubeto ; Tu puerum leuiter posce , quod ipsa uoles : Quae tu reddideris , ego primus pocula sumam , Et , qua tu biberis , hac ego parte bibam . 
Si tibi forte dabit quod praegustauerit ipse , Reice libatos illius ore cibos ; Nec premat inpositis sinito tua colla lacertis , Mite nec in rigido pectore pone caput , Nec sinus admittat digitos habilesue papillae ; Oscula praecipue nulla dedisse uelis . 
Oscula si dederis , fiam manifestus amator Et dicam " mea sunt " iniciamque manum . 
Haec tamen aspiciam , sed quae bene pallia celant , Illa mihi caeci causa timoris erunt . 
Nec femori committe femur nec crure cohaere Nec tenerum duro cum pede iunge pedem . 
Multa miser timeo , quia feci multa proterue , Exemplique metu torqueor ipse mei : Saepe mihi dominaeque meae properata uoluptas Veste sub iniecta dulce peregit opus . 
Hoc tu non facies ; sed ne fecisse puteris , Conscia de tergo pallia deme tuo . 
Vir bibat usque roga ( precibus tamen oscula desint ) , Dumque bibit , furtim , si potes , adde merum . 
Si bene compositus somno uinoque iacebit , Consilium nobis resque locusque dabunt . 
Cum surges abitura domum , surgemus et omnes , In medium turbae fac memor agmen eas : Agmine me inuenies aut inuenieris in illo ; Quidquid ibi poteris tangere , tange , mei . 
Me miserum ! 
monui , paucas quod prosit in horas ; Separor a domina nocte iubente mea . 
Nocte uir includet ; lacrimis ego maestus obortis , Qua licet , ad saeuas prosequar usque fores . 
Oscula iam sumet , iam non tantum oscula sumet : Quod mihi das furtim , iure coacta dabis . 
Verum inuita dato ( potes hoc ) similisque coactae : Blanditiae taceant sitque maligna Venus . 
Si mea uota ualent , illum quoque ne iuuet opto ; Si minus , at certe te iuuet inde nihil . 
Sed quaecumque tamen noctem fortuna sequetur , Cras mihi constanti uoce dedisse nega . 
Aestus erat , mediamque dies exegerat horam ; Apposui medio membra leuanda toro . 
Pars adaperta fuit , pars altera clausa fenestrae , Quale fere siluae lumen habere solent , Qualia sublucent fugiente crepuscula Phoebo Aut ubi nox abiit nec tamen orta dies . 
Illa uerecundis lux est praebenda puellis , Qua timidus latebras speret habere pudor . 
Ecce , Corinna uenit tunica uelata recincta , Candida diuidua colla tegente coma , Qualiter in thalamos formosa Sameramis isse Dicitur et multis Lais amata uiris . 
Deripui tunicam ; nec multum rara nocebat , Pugnabat tunica sed tamen illa tegi ; Quae , cum ita pugnaret tamquam quae uincere nollet , Victa est non aegre proditione sua . 
Vt stetit ante oculos posito uelamine nostros , In toto nusquam corpore menda fuit : Quos umeros , quales uidi tetigique lacertos ! 
Forma papillarum quam fuit apta premi ! 
Quam castigato planus sub pectore uenter ! 
Quantum et quale latus ! 
quam iuuenale femur ! 
Singula quid referam ? 
nil non laudabile uidi , Et nudam pressi corpus ad usque meum . 
Cetera quis nescit ? 
lassi requieuimus ambo . 
Proueniant medii sic mihi saepe dies . 
Ianitor ( indignum ) dura religate catena , Difficilem moto cardine pande forem . 
Quod precor exiguum est : aditu fac ianua paruo Obliquum capiat semiadaperta latus . 
Longus amor tales corpus tenuauit in usus Aptaque subducto corpore membra dedit ; Ille per excubias custodum leniter ire Monstrat , inoffensos derigit ille pedes . 
At quondam noctem simulacraque uana timebam ; Mirabar , tenebris quisquis iturus erat : Risit , ut audirem , tenera cum matre Cupido Et leuiter " fies tu quoque fortis " ait . 
Nec mora , uenit amor : non umbras nocte uolantis , Non timeo strictas in mea fata manus ; Te nimium lentum timeo , tibi blandior uni : Tu , me quo possis perdere , fulmen habes . 
Aspice ( uti uideas , inmitia claustra relaxa ) Vda sit ut lacrimis ianua facta meis . 
Certe ego , cum posita stares ad uerbera ueste , Ad dominam pro te uerba tremente tuli . 
Ergo , quae ualuit pro te quoque gratia quondam , Heu facinus ! 
pro me nunc ualet illa parum ? 
Redde uicem meritis : grato licet esse , quod optas . 
Tempora noctis eunt ; excute poste seram . 
Excute : sic umquam longa releuere catena , Nec tibi perpetuo serua bibatur aqua . 
Ferreus orantem nequiquam , ianitor , audis : Roboribus duris ianua fulta riget . 
Vrbibus obsessis clausae munimina portae Prosunt : in media pace quid arma times ? 
Quid facies hosti , qui sic excludis amantem ? 
Tempora noctis eunt ; excute poste seram . 
Non ego militibus uenio comitatus et armis : Solus eram , si non saeuus adesset Amor ; Hunc ego , si cupiam , nusquam dimittere possum : Ante uel a membris diuidar ipse meis . 
Ergo Amor et modicum circa mea tempora uinum Mecum est et madidis lapsa corona comis . 
Arma quis haec timeat ? 
quis non eat obuius illis ? 
Tempora noctis eunt ; excute poste seram . 
Lentus es , an somnus , qui te male perdat , amantis Verba dat in uentos aure repulsa tua ? 
At , memini , primo , cum te celare uolebam , Peruigil in mediae sidera noctis eras . 
Forsitan et tecum tua nunc requiescit amica : Heu , melior quanto sors tua sorte mea ! 
Dummodo sic , in me durae transite catenae . 
Tempora noctis eunt ; excute poste seram . 
Fallimur , an uerso sonuerunt cardine postes Raucaque concussae signa dedere fores ? 
Fallimur : impulsa est animoso ianua uento . 
Ei mihi , quam longe spem tulit aura meam ! 
Si satis es raptae , Borea , memor Orithyiae , Huc ades et surdas flamine tunde foris . 
Vrbe silent tota , uitreoque madentia rore Tempora noctis eunt ; excute poste seram , Aut ego iam ferroque ignique paratior ipse , Quem face sustineo , tecta superba petam . 
Nox et Amor uinumque nihil moderabile suadent : Illa pudore uacat , Liber Amorque metu . 
Omnia consumpsi , nec te precibusque minisque Mouimus , o foribus durior ipse tuis . 
Non te formosae decuit seruare puellae Limina : sollicito carcere dignus eras . 
Iamque pruinosos molitur Lucifer axes , Inque suum miseros excitat ales opus . 
At tu , non laetis detracta corona capillis , Dura super tota limina nocte iace ; Tu dominae , cum te proiectam mane uidebit , Temporis absumpti tam male testis eris . 
Qualiscumque uale sentique abeuntis honorem , Lente nec admisso turpis amante , uale . 
Vos quoque , crudeles rigido cum limine postes Duraque conseruae ligna , ualete , fores . 
Adde manus in uincla meas ( meruere catenas ) , Dum furor omnis abit , si quis amicus ades : Nam furor in dominam temeraria bracchia mouit ; Flet mea uesana laesa puella manu . 
Tunc ego uel caros potui uiolare parentes Saeua uel in sanctos uerbera ferre deos . 
Quid ? 
non et clipei dominus septemplicis Aiax Strauit deprensos lata per arua greges , Et uindex in matre patris , malus ultor , Orestes Ausus in arcanas poscere tela deas ? 
Ergo ego digestos potui laniare capillos ? 
Nec dominam motae dedecuere comae : Sic formosa fuit ; talem Schoeneida dicam Maenalias arcu sollicitasse feras ; Talis periuri promissaque uelaque Thesei Fleuit praecipites Cressa tulisse Notos ; Sic , nisi uittatis quod erat , Cassandra , capillis , Procubuit templo , casta Minerua , tuo . 
Quis mihi non " demens " , quis non mihi " barbare " dixit ? 
Ipsa nihil : pauido est lingua retenta metu . 
Sed taciti fecere tamen conuicia uultus ; Egit me lacrimis ore silente reum . 
Ante meos umeris uellem cecidisse lacertos ; Vtiliter potui parte carere mei : In mea uesanas habui dispendia uires Et ualui poenam fortis in ipse meam . 
Quid mihi uobiscum , caedis scelerumque ministrae ? 
Debita sacrilegae uincla subite manus . 
An , si pulsassem minimum de plebe Quiritem , Plecterer , in dominam ius mihi maius erit ? 
Pessima Tydides scelerum monimenta reliquit : Ille deam primus perculit ; alter ego . 
Et minus ille nocens : mihi quam profitebar amare Laesa est ; Tydides saeuus in hoste fuit . 
I nunc , magnificos uictor molire triumphos , Cinge comam lauro uotaque redde Ioui , Quaeque tuos currus comitantum turba sequetur , Clamet " io , forti uicta puella uiro est ! 
" Ante eat effuso tristis captiua capillo , Si sinerent laesae , candida tota , genae . 
Aptius inpressis fuerat liuere labellis Et collum blandi dentis habere notam . 
Denique si tumidi ritu torrentis agebar Caecaque me praedam fecerat ira suam , Nonne satis fuerat timidae inclamasse puellae Nec nimium rigidas intonuisse minas Aut tunicam a summa diducere turpiter ora Ad mediam ( mediae zona tulisset opem ) ? 
At nunc sustinui raptis a fronte capillis Ferreus ingenuas ungue notare genas . 
Astitit illa amens albo et sine sanguine uultu , Caeduntur Pariis qualia saxa iugis ; Exanimis artus et membra trementia uidi , Vt cum populeas uentilat aura comas , Vt leni Zephyro gracilis uibratur harundo Summaue cum tepido stringitur unda Noto ; Suspensaeque diu lacrimae fluxere per ora , Qualiter abiecta de niue manat aqua . 
Tunc ego me primum coepi sentire nocentem ; Sanguis erat lacrimae , quas dabat illa , meus . 
Ter tamen ante pedes uolui procumbere supplex ; Ter formidatas reppulit illa manus . 
At tu ne dubita ( minuet uindicta dolorem ) Protinus in uoltus unguibus ire meos ; Nec nostris oculis nec nostris parce capillis : Quamlibet infirmas adiuuat ira manus . 
Neue mei sceleris tam tristia signa supersint , Pone recompositas in statione comas . 
Est quaedam ( quicumque uolet cognoscere lenam , Audiat ) , est quaedam nomine Dipsas anus . 
Ex re nomen habet : nigri non illa parentem Memnonis in roseis sobria uidit equis . 
Illa magas artes Aeaeaque carmina nouit , Inque caput liquidas arte recuruat aquas ; Scit bene quid gramen , quid torto concita rhombo Licia , quid ualeat uirus amantis equae . 
Cum uoluit , toto glomerantur nubila caelo ; Cum uoluit , puro fulget in orbe dies . 
Sanguine , si qua fides , stillantia sidera uidi ; Purpureus Lunae sanguine uultus erat . 
Hanc ego nocturnas uersam uolitare per umbras Suspicor et pluma corpus anile tegi ; Suspicor , et fama est ; oculis quoque pupula duplex Fulminat et gemino lumen ab orbe uenit . 
Euocat antiquis proauos atauosque sepulcris Et solidam longo carmine findit humum . 
Haec sibi proposuit thalamos temerare pudicos ; Nec tamen eloquio lingua nocente caret . 
Fors me sermoni testem dedit ; illa monebat Talia ( me duplices occuluere fores ) : " Scis here te , mea lux , iuueni placuisse beato ? 
Haesit et in uoltu constitit usque tuo . 
Et cur non placeas ? 
nulli tua forma secunda est ; Me miseram , dignus corpore cultus abest . 
Tam felix esses quam formosissima uellem : Non ego te facta diuite pauper ero . 
Stella tibi oppositi nocuit contraria Martis ; Mars abiit ; signo nunc Venus apta suo . 
Prosit ut adueniens , en aspice : diues amator Te cupiit : curae , quid tibi desit , habet . 
Est etiam facies , qua se tibi conparet , illi : Si te non emptam uellet , emendus erat . 
Erubuit ! 
decet alba quidem pudor ora , sed iste , Si simules , prodest ; uerus obesse solet . 
Cum bene deiectis gremium spectabis ocellis , Quantum quisque ferat , respiciendus erit . 
Forsitan inmundae Tatio regnante Sabinae Noluerint habiles pluribus esse uiris ; Nunc Mars externis animos exercet in armis , At Venus Aeneae regnat in urbe sui . 
Ludunt formosae : casta est quam nemo rogauit ; Aut , si rusticitas non uetat , ipsa rogat . 
Has quoque , quae frontis rugas in uertice portant , Excute , de rugis crimina multa cadent . 
Penelope iuuenum uires temptabat in arcu ; Qui latus argueret corneus arcus erat . 
Labitur occulte fallitque uolatilis aetas , Et celer admissis labitur annus equis . 
Aera nitent usu , uestis bona quaerit haberi , Canescunt turpi tecta relicta situ : Forma , nisi admittas , nullo exercente senescit ; Nec satis effectus unus et alter habent . 
Certior e multis nec tam inuidiosa rapina est ; Plena uenit canis de grege praeda lupis . 
Ecce , quid iste tuus praeter noua carmina uates Donat ? 
amatoris milia multa leges . 
Ipse deus uatum palla spectabilis aurea Tractat inauratae consona fila lyrae . 
Qui dabit , ille tibi magno sit maior Homero ; Crede mihi , res est ingeniosa dare . 
Nec tu , si quis erit capitis mercede redemptus , Despice : gypsati crimen inane pedis . 
Nec te decipiant ueteres circum atria cerae : Tolle tuos tecum , pauper amator , auos . 
Quin , quia pulcher erit , poscet sine munere noctem ; Quod det , amatorem flagitet ante suum . 
Parcius exigito pretium , dum retia tendis , Ne fugiant ; captos legibus ure tuis . 
Nec nocuit simulatus amor : sine credat amari Et caue , ne gratis hic tibi constet amor . 
Saepe nega noctes : capitis modo finge dolorem ; Et modo , quae causas praebeat , Isis erit . 
Mox recipe , ut nullum patiendi colligat usum Neue relentescat saepe repulsus amor . 
Surda sit oranti tua ianua , laxa ferenti ; Audiat exclusi uerba receptus amans ; Et quasi laesa prior nonnumquam irascere laeso : Vanescit culpa culpa repensa tua . 
Sed numquam dederis spatiosum tempus in iram : Saepe simultates ira morata facit . 
Quin etiam discant oculi lacrimare coacti , Et faciant udas ille uel ille genas ; Nec , si quem falles , tu periurare timeto : Commodat in lusus numina surda Venus . 
Seruus et ad partes sollers ancilla parentur , Qui doceant apte quid tibi possit emi , Et sibi pauca rogent : multos si pauca rogabunt , Postmodo de stipula grandis aceruus erit ; Et soror et mater , nutrix quoque carpat amantem : Fit cito per multas praeda petita manus . 
Cum te deficient poscendi munera causae , Natalem libo testificare tuum . 
Ne securus amet nullo riuale caueto : Non bene , si tollas proelia , durat amor . 
Ille uiri uideat toto uestigia lecto Factaque lasciuis liuida colla notis ; Munera praecipue uideat quae miserit alter : Si dederit nemo , Sacra roganda uia est . 
Cum multa abstuleris , ut non tamen omnia donet , Quod numquam reddas , commodet ipsa roga . 
Lingua iuuet mentemque tegat : blandire noceque ; Impia sub dulci melle uenena latent . 
Haec si praestiteris usu mihi cognita longo Nec tulerint uoces uentus et aura meas , Saepe mihi dices uiuae bene , saepe rogabis Vt mea defunctae molliter ossa cubent . 
" Vox erat in cursu , cum me mea prodidit umbra ; At nostrae uix se continuere manus Quin albam raramque comam lacrimosaque uino Lumina rugosas distraherentque genas . 
Di tibi dent nullosque lares inopemque senectam Et longas hiemes perpetuamque sitim . 
Militat omnis amans , et habet sua castra Cupido ; Attice , crede mihi , militat omnis amans . 
Quae bello est habilis , Veneri quoque conuenit aetas : Turpe senex miles , turpe senilis amor . 
Quos petiere duces annos in milite forti , Hos petit in socio bella puella uiro : Peruigilant ambo , terra requiescit uterque ; Ille fores dominae seruat , at ille ducis . 
Militis officium longa est uia : mitte puellam , Strenuus exempto fine sequetur amans ; Ibit in aduersos montes duplicataque nimbo Flumina , congestas exteret ille niues , Nec freta pressurus tumidos causabitur Euros Aptaque uerrendis sidera quaeret aquis . 
Quis nisi uel miles uel amans et frigora noctis Et denso mixtas perferet imbre niues ? 
Mittitur infestos alter speculator in hostes , In riuale oculos alter , ut hoste , tenet . 
Ille graues urbes , hic durae limen amicae Obsidet ; hic portas frangit , at ille fores . 
Saepe soporatos inuadere profuit hostes Caedere et armata uulgus inerme manu ; Sic fera Threicii ceciderunt agmina Rhesi , Et dominum capti deseruistis equi : Nempe maritorum somnis utuntur amantes Et sua sopitis hostibus arma mouent . 
Custodum transire manus uigilumque cateruas Militis et miseri semper amantis opus . 
Mars dubius , nec certa Venus : uictique resurgunt , Quosque neges umquam posse iacere , cadunt . 
Ergo desidiam quicumque uocabat amorem , Desinat : ingenii est experientis Amor . 
Ardet in abducta Briseide maestus Achilles ( Dum licet , Argeas frangite , Troes , opes ) ; Hector ab Andromaches complexibus ibat ad arma , Et galeam capiti quae daret , uxor erat ; Summa ducum , Atrides uisa Priameide fertur Maenadis effusis obstipuisse comis ; Mars quoque deprensus fabrilia uincula sensit : Notior in caelo fabula nulla fuit . 
Ipse ego segnis eram discinctaque in otia natus ; Mollierant animos lectus et umbra meos ; Inpulit ignauum formosae cura puellae , Iussit et in castris aera merere suis . 
Inde uides agilem nocturnaque bella gerentem : Qui nolet fieri desidiosus , amet . 
Qualis ab Eurota Phrygiis auecta carinis Coniugibus belli causa duobus erat , Qualis erat Lede , quam plumis abditus albis Callidus in falsa lusit adulter aue , Qualis Amymone siccis errauit in Argis , Cum premeret summi uerticis urna comas , Talis eras : aquilamque in te taurumque timebam Et quicquid magno de Ioue fecit amor . 
Nunc timor omnis abest animique resanuit error , Nec facies oculos iam capit ista meos . 
Cur sim mutatus quaeris ? 
quia munera poscis : Haec te non patitur causa placere mihi . 
Donec eras simplex , animum cum corpore amaui ; Nunc mentis uitio laesa figura tua est . 
Et puer est et nudus Amor , sine sordibus annos Et nullas uestes , ut sit apertus , habet . 
Quid puerum Veneris pretio prostare iubetis ? 
Quo pretium condat , non habet ille sinum . 
Nec Venus apta feris Veneris nec filius armis : Non decet inbelles aera merere deos . 
Stat meretrix certo cuiuis mercabilis aere Et miseras iusso corpore quaerit opes ; Deuouet imperium tamen haec lenonis auari Et , quod uos facitis sponte , coacta facit . 
Sumite in exemplum pecudes ratione carentes : Turpe erit , ingenium mitius esse feris . 
Non equa munus equum , non taurum uacca poposcit , Non aries placitam munere captat ouem . 
Sola uiro mulier spoliis exultat ademptis , Sola locat noctes , sola locanda uenit Et uendit , quod utrumque iuuat , quod uterque petebat , Et pretium , quanti gaudeat ipsa , facit . 
Quae Venus ex aequo uentura est grata duobus , Altera cur illam uendit et alter emit ? 
Cur mihi sit damno , tibi sit lucrosa uoluptas , Quam socio motu femina uirque ferunt ? 
Nec bene conducti uendunt periuria testes Nec bene selecti iudicis arca patet ; Turpe reos empta miseros defendere lingua , Quod faciat magnas , turpe tribunal , opes ; Turpe tori reditu census augere paternos Et faciem lucro prostituisse suam . 
Gratia pro rebus merito debetur inemptis ; Pro male conducto gratia nulla toro : Omnia conductor soluit mercede soluta ; Non manet officio debitor ille tuo . 
Parcite , formosae , pretium pro nocte pacisci : Non habet euentus sordida praeda bonos . 
Non fuit armillas tanti pepigisse Sabinas Vt premerent sacrae uirginis arma caput ; E quibus exierat , traiecit uiscera ferro Filius , et poenae causa monile fuit . 
Nec tamen indignum est a diuite praemia posci : Munera poscenti quod dare possit habet ; Carpite de plenis pendentis uitibus uuas , Praebeat Alcinoi poma benignus ager . 
Officium pauper numerat studiumque fidemque ; Quod quis habet , dominae conferat omne suae . 
Est quoque carminibus meritas celebrare puellas Dos mea : quam uolui , nota fit arte mea . 
Scindentur uestes , gemmae frangentur et aurum ; Carmina quam tribuent , fama perennis erit . 
Nec dare , sed pretium posci dedignor et odi ; Quod nego poscenti , desine uelle , dabo . 
Colligere incertos et in ordine ponere crines Docta neque ancillas inter habenda Nape Inque ministeriis furtiuae cognita noctis Vtilis et dandis ingeniosa notis , Saepe uenire ad me dubitantem hortata Corinnam , Saepe laboranti fida reperta mihi , Accipe et ad dominam peraratas mane tabellas Perfer et obstantes sedula pelle moras . 
Nec silicum uenae nec durum in pectore ferrum Nec tibi simplicitas ordine maior adest ; Credibile est et te sensisse Cupidinis arcus : In me militiae signa tuere tuae . 
Si quaeret quid agam , spe noctis uiuere dices ; Cetera fert blanda cera notata manu . 
Dum loquor , hora fugit : uacuae bene redde tabellas , Verum continuo fac tamen illa legat . 
Aspicias oculos mando frontemque legentis : Et tacito uultu scire futura licet . 
Nec mora , perlectis rescribat multa iubeto : Odi , cum late splendida cera uacat . 
Comprimat ordinibus uersus , oculosque moretur Margine in extremo littera rasa meos . 
Quid digitos opus est graphio lassare tenendo ? 
Hoc habeat scriptum tota tabella " ueni . 
" Non ego uictrices lauro redimire tabellas Nec Veneris media ponere in aede morer . 
Subscribam " Veneri fidas sibi Naso ministras Dedicat . 
At nuper uile fuistis acer " . 
Flete meos casus : tristes rediere tabellae ; Infelix hodie littera posse negat . 
Omina sunt aliquid : modo cum discedere uellet , Ad limen digitos restitit icta Nape . 
Missa foras iterum limen transire memento Cautius atque alte sobria ferre pedem . 
Ite hinc , difficiles , funebria ligna , tabellae , Tuque , negaturis cera referta notis , Quam , puto , de longae collectam flore cicutae Melle sub infami Corsica misit apis . 
At tamquam minio penitus medicata rubebas : Ille color uere sanguinulentus erat . 
Proiectae triuiis iaceatis , inutile lignum , Vosque rotae frangat praetereuntis onus . 
Illum etiam , qui uos ex arbore uertit in usum , Conuincam puras non habuisse manus ; Praebuit illa arbor misero suspendia collo , Carnifici diras praebuit illa cruces ; Illa dedit turpes raucis bubonibus umbras , Volturis in ramis et strigis oua tulit . 
His ego commisi nostros insanus amores Molliaque ad dominam uerba ferenda dedi ? 
Aptius hae capiant uadimonia garrula cerae , Quas aliquis duro cognitor ore legat ; Inter ephemeridas melius tabulasque iacerent , In quibus absumptas fleret auarus opes . 
Ergo ego uos rebus duplices pro nomine sensi : Auspicii numerus non erat ipse boni . 
Quid precer iratus , nisi uos cariosa senectus Rodat , et inmundo cera sit alba situ ? 
Iam super oceanum uenit a seniore marito Flaua pruinoso quae uehit axe diem . 
Quo properas , Aurora ? 
mane : sic Memnonis umbris Annua sollemni caede parentet auis . 
Nunc iuuat in teneris dominae iacuisse lacertis ; Si quando , lateri nunc bene iuncta meo est . 
Nunc etiam somni pingues et frigidus aer , Et liquidum tenui gutture cantat auis . 
Quo properas ingrata uiris , ingrata puellis ? 
Roscida purpurea supprime lora manu . 
Ante tuos ortus melius sua sidera seruat Nauita nec media nescius errat aqua ; Te surgit quamuis lassus ueniente uiator Et miles saeuas aptat ad arma manus ; Prima bidente uides oneratos arua colentes , Prima uocas tardos sub iuga panda boues ; Tu pueros somno fraudas tradisque magistris , Vt subeant tenerae uerbera saeua manus , Atque eadem sponsum cultos ante Atria mittis , Vnius ut uerbi grandia damna ferant ; Nec tu consulto nec tu iucunda diserto : Cogitur ad lites surgere uterque nouas ; Tu , cum feminei possint cessare labores , Lanificam reuocas ad sua pensa manum . 
Omnia perpeterer ; sed surgere mane puellas Quis , nisi cui non est ulla puella , ferat ? 
Optaui quotiens ne nox tibi cedere uellet , Ne fugerent uultus sidera mota tuos ! 
Optaui quotiens aut uentus frangeret axem Aut caderet spissa nube retentus equus ! 
Inuida , quo properas ? 
quod erat tibi filius ater , Materni fuerat pectoris ille color . 
Tithono uellem de te narrare liceret : Femina non caelo turpior ulla foret . 
Illum dum refugis , longo quia grandior aeuo , Surgis ad inuisas a sene mane rotas ; At si quem manibus Cephalum complexa teneres , Clamares " lente currite , noctis equi . 
" Cur ego plectar amans , si uir tibi marcet ab annis ? 
Num me nupsisti conciliante seni ? 
Aspice quot somnos iuueni donarit amato Luna , neque illius forma secunda tuae . 
Ipse deum genitor , ne te tam saepe uideret , Commisit noctes in sua uota duas . 
Iurgia finieram . 
scires audisse : rubebat , Nec tamen adsueto tardius orta dies . 
Dicebam " medicare tuos desiste capillos " ; Tingere quam possis , iam tibi nulla coma est . 
At si passa fores , quid erat spatiosius illis ? 
Contigerant imum , qua patet , usque latus . 
Quid , quod erant tenues et quos ornare timeres , Vela colorati qualia Seres habent , Vel pede quod gracili deducit aranea filum , Cum leue deserta sub trabe nectit opus ? 
Nec tamen ater erat neque erat tamen aureus ille Sed , quamuis neuter , mixtus uterque color , Qualem cliuosae madidis in uallibus Idae Ardua derepto cortice cedrus habet . 
Adde quod et dociles et centum flexibus apti Et tibi nullius causa doloris erant : Non acus abrupit , non uallum pectinis illos ; Ornatrix tuto corpore semper erat ; Ante meos saepe est oculos ornata nec umquam Bracchia derepta saucia fecit acu . 
Saepe etiam nondum digestis mane capillis Purpureo iacuit semisupina toro ; Tum quoque erat neclecta decens , ut Thracia Bacche , Cum temere in uiridi gramine lassa iacet . 
Cum graciles essent tamen et lanuginis instar , Heu , mala uexatae quanta tulere comae ! 
Quam se praebuerant ferro patienter et igni , Vt fieret torto nexilis orbe sinus ! 
Clamabam " scelus est istos , scelus , urere crines . 
Sponte decent : capiti , ferrea , parce tuo . 
Vim procul hinc remoue : non est , qui debeat uri ; Erudit admotas ipse capillus acus . 
" Formosae periere comae , quas uellet Apollo , Quas uellet capiti Bacchus inesse suo ; Illis contulerim , quas quondam nuda Dione Pingitur umenti sustinuisse manu . 
Quid male dispositos quereris periisse capillos ? 
Quid speculum maesta ponis inepta manu ? 
Non bene consuetis a te spectaris ocellis : Vt placeas , debes immemor esse tui . 
Non te cantatae laeserunt paelicis herbae , Non anus Haemonia perfida lauit aqua , Nec tibi uis morbi nocuit ( procul omen abesto ) , Nec minuit densas inuida lingua comas : Facta manu culpaque tua dispendia sentis ; Ipsa dabas capiti mixta uenena tuo . 
Nunc tibi captiuos mittet Germania crines ; Tuta triumphatae munere gentis eris . 
O quam saepe comas aliquo mirante rubebis Et dices " empta nunc ego merce probor : Nescio quam pro me laudat nunc iste Sygambram ; Fama tamen memini cum fuit ista mea . 
" Me miserum , lacrumas male continet oraque dextra Protegit ingenuas picta rubore genas ; Sustinet antiquos gremio spectatque capillos , Ei mihi , non illo munera digna loco . 
Collige cum uultu mentem : reparabile damnum est : Postmodo natiua conspiciere coma . 
Quid mihi , Liuor edax , ignauos obicis annos Ingeniique uocas carmen inertis opus , Non me more patrum , dum strenua sustinet aetas , Praemia militiae puluerulenta sequi Nec me uerbosas leges ediscere nec me Ingrato uocem prostituisse foro ? 
Mortale est , quod quaeris , opus ; mihi fama perennis Quaeritur , in toto semper ut orbe canar . 
Viuet Maeonides , Tenedos dum stabit et Ide , Dum rapidas Simois in mare uoluet aquas ; Viuet et Ascraeus , dum mustis uua tumebit , Dum cadet incurua falce resecta Ceres ; Battiades semper toto cantabitur orbe : Quamuis ingenio non ualet , arte ualet ; Nulla Sophocleo ueniet iactura cothurno ; Cum sole et luna semper Aratus erit ; Dum fallax seruus , durus pater , improba lena Viuent et meretrix blanda , Menandros erit ; Ennius arte carens animosique Accius oris Casurum nullo tempore nomen habent ; Varronem primamque ratem quae nesciet aetas Aureaque Aesonio terga petita duci ? 
Carmina sublimis tunc sunt peritura Lucreti , Exitio terras cum dabit una dies ; Tityrus et fruges Aeneiaque arma legentur , Roma triumphati dum caput orbis erit ; Donec erunt ignes arcusque Cupidinis arma , Discentur numeri , culte Tibulle , tui ; Gallus et Hesperiis et Gallus notus Eois , Et sua cum Gallo nota Lycoris erit . 
Ergo cum silices , cum dens patientis aratri Depereant aeuo , carmina morte carent : Cedant carminibus reges regumque triumphi , Cedat et auriferi ripa benigna Tagi . 
Vilia miretur uulgus ; mihi flauus Apollo Pocula Castalia plena ministret aqua , Sustineamque coma metuentem frigora myrtum Atque a sollicito multus amante legar . 
Pascitur in uiuis Liuor ; post fata quiescit , Cum suus ex merito quemque tuetur honos : Ergo etiam cum me supremus adederit ignis , Viuam , parsque mei multa superstes erit . 
