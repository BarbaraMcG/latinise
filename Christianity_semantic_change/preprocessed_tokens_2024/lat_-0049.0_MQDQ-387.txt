Alienum est omne quicquid , optando euenit . 
Ab alio exspectes alteri quod feceris . 
Animus uereri qui scit , scit tuto ingredi . 
Auxilia humilia firma consensus facit . 
Amor animi arbitrio sumitur , non ponitur . 
Aut amat aut odit mulier : nihil est tertium . 
Ad tristem partem strenua est suspicio . 
Ames parentem si aequus est : si aliter , feras . 
Adspicere oportet quicquid possis perdere . 
Amici uitia si feras , facias tua . 
Alienum aes homini ingenuo acerba est seruitus . 
Absentem laedit cum ebrio qui litigat . 
Amans iratus multa mentitur sibi . 
Auarus ipse miseriae causa est suae . 
Amans quid cupiat , scit , quid sapiat non uidet . 
Amans quod suspicatur uigilans somniat . 
Ad calamitatem quilibet rumor ualet . 
Amor extorqueri non pote , elabi potest . 
Ab amante lacrimis redimas iracundiam . 
Aperte mala cum est mulier , tum demum est bona . 
Auarum facile capias ubi non sis item . 
Amare et sapere uix deo conceditur . 
Auarus nisi cum moritur nihil recte facit . 
Aetas cinaedum celat , aetas indicat . 
Auarus damno potius quam sapiens dolet . 
Auaro quid mali optes nisi : " uiuat diu ? 
" Animo dolenti nihil oportet credere . 
Aliena nobis , nostra plus aliis placent . 
Amare iuueni fructus est , crimen seni . 
Anus cum ludit morti delicias facit . 
Amoris uulnus idem sanat qui facit . 
Ad paenitendum properat , cito qui iudicat . 
Aleator quanto in arte est , tanto est nequior . 
Amor otiosae causa est sollicitudinis . 
Auidum esse oportet neminem , minime senem . 
Animo uirum pudicae , non oculo eligunt . 
Amantis ius iurandum poenam non habet . 
Amans ita ut fax agitando ardescit magis . 
Amor ut lacrima ab oculo oritur in pectus cadit . 
Animo imperabit sapiens , stultus seruiet . 
Amicum an nomen habeas aperit calamitas . 
Amori finem tempus , non animus , facit . 
Audendo uirtus crescit , tardando timor . 
Auxilium profligatis contumelia est . 
Affatim aequa cui fortuna est interitum longe effugit . 
Auaro acerba poena natura est sua . 
Auaro non est uita sed mors longior . 
Alienam qui orat causam se culpat reum . 
Adsidua ei sunt tormenta qui se ipsum timet . 
Animo imperato ne tibi animus imperet . 
Animo uentrique imperare debet qui frugi esse uult . 
Aegre reprendas quod sinas consuescere . 
Amico firmo nil emi melius potest . 
Amicis ita prodesto ne noceas tibi . 
Auarus animus nullo satiatur lucro . 
Amici mores noueris non oderis . 
Bis fiet gratum quod opus est si ultro offeras . 
Bonarum rerum consuetudo pessima est . 
Beneficium dare qui nescit iniuste petit . 
Bonum est fugienda adspicere in alieno malo . 
Beneficium accipere libertatem est uendere . 
Bona nemini hora est ut non alicui sit mala . 
Bis emori est alterius arbitrio mori . 
Beneficia plura recipit qui scit reddere . 
Bis peccas cum peccanti obsequium commodas . 
Bonus animus laesus grauius multo irascitur . 
Bona mors est homini uitae quae exstinguit mala . 
Beneficium dando accepit qui digno dedit . 
Blanditia non imperio fit dulcis uenus . 
Bonus animus numquam erranti obsequium commodat . 
Beneficium qui dedisse se dicit petit . 
Beniuoli coniunctio animi maxima est cognatio . 
Beneficium saepe dare docere est reddere . 
Bonitatis uerba imitari maior malitia est . 
Bona opinio hominum tutior pecunia est . 
Bonum quod est supprimitur , numquam exstinguitur . 
Bis uincit qui se uincit in uictoria . 
Benignus etiam causam dandi cogitat . 
Bis interimitur qui suis armis perit . 
dormit qui non sentit quam male dormiat . 
Bonorum crimen est officiosus miser . 
Bona quae ueniunt nisi sustineantur opprimunt . 
Bona fama in tenebris proprium splendorem tenet . 
cogitata si excidunt non occidunt . 
perdit nummos iudici cum dat nocens . 
Bona imperante animo bono est pecunia . 
Bonum ad uirum cito moritur iracundia . 
Breuissima esto memoria iracundiae . 
Bona turpitudo est quae periclum uindicat . 
Bona comparat praesidia misericordia . 
Beneficium dignis ubi des omnes obliges . 
Breuis ipsa uita est sed malis fit longior . 
Beneficia donari aut mali aut stulti putant . 
perdis gaudium ubi dolor pariter perit . 
uixit is qui potuit cum uoluit mori . 
audire alterum patrimonium est . 
Boni est uiri etiam in morte nullum fallere . 
Bona causa nullum iudicem uerebitur . 
Bonus uir nemo est nisi qui bonus est omnibus . 
Consueta uitia ferimus , noua reprendimus . 
Crudelis est in re aduersa obiurgatio . 
Cauendi nulla est dimittenda occasio . 
Cui semper dederis ubi neges rapere imperes . 
Crudelem medicum intemperans aeger facit . 
Cuius mortem amici exspectant uitam ciues oderunt . 
Cum inimico nemo in gratiam tuto redit . 
Citius uenit periclum cum contemnitur . 
Casta ad uirum matrona parendo imperat . 
Cito ignominia fit superbi gloria . 
Consilio melius uincas quam iracundia . 
Cuiuis dolori remedium est patientia . 
Cotidie damnatur qui semper timet . 
Cum uitia prosunt , peccat qui recte facit . 
Contumeliam nec fortis pote nec ingenuus pati . 
Conscientia animi nullas inuenit linguae preces . 
Comes facundus in uia pro uehiculo est . 
Cito improborum laeta ad perniciem cadunt . 
Contemni sapienti grauius est quam stulto percuti . 
Cotidie est deterior posterior dies . 
Crimen relinquit uitae qui mortem appetit . 
Cogas amantem irasci amare si uelis . 
Contra imprudentem stulta est nimia ingenuitas . 
Crudelis est non fortis qui infantem necat . 
Consilium inueniunt multi sed docti explicant . 
Caue quicquam incipias quod paeniteat postea . 
Cui omnes bene dicunt possidet populi bona . 
Cui nolis saepe irasci irascaris semel . 
Crudelis lacrimis pascitur non frangitur . 
Caeci sunt oculi cum animus alias res agit . 
Caret periclo qui etiam cum est tutus cauet . 
Cum ames non sapias aut cum sapias non ames . 
Cicatrix conscientiae pro uulnere est . 
Cunctis potest accidere quod cuiuis potest . 
Caue amicum credas nisi si quem probaueris . 
Contra felicem uix deus uires habet . 
Cum das auaro praemium ut noceat rogas . 
Cum se ipse uincit sapiens minime uincitur . 
Contra hostem aut fortem oportet esse aut supplicem . 
Cito culpam effugias si incurrisse paenitet . 
Cum periclo inferior quaerit quod superior occulit . 
Consilium in dubiis remedium prudentis est . 
Cum inimico ignoscis amicos gratis complures acquiris . 
Contubernia sunt lacrimarum ubi misericors miserum adspicit Crebro ignoscendo facies de stulto improbum . 
Cui plus licet quam par est plus uult quam licet . 
Discipulus est prioris posterior dies . 
Damnare est obiurgare cum auxilio est opus . 
Diu apparandum est bellum ut uincas celerius . 
Dixeris male dicta cuncta cum ingratum hominem dixeris . 
De inimico non loquaris male sed cogites . 
Deliberare utilia mora tutissima est . 
Dolor decrescit ubi quo crescat non habet . 
Didicere flere feminae in mendacium . 
Discordia fit carior concordia . 
Deliberandum est saepe : statuendum est semel . 
Difficilem habere oportet aurem ad crimina . 
Dum est uita grata , mortis conditio optima est . 
Damnum appellandum est cum mala fama lucrum . 
Ducis in consilio posita est uirtus militum . 
Dies quod donat timeas : cito raptum uenit . 
Dimissum quod nescitur non amittitur . 
Deliberando discitur sapientia . 
Deliberando saepe perit occasio . 
Duplex fit bonitas simul accessit celeritas . 
Damnati lingua uocem habet , uim non habet . 
Dolor animi nimio grauior est quam corporis . 
Dulce etiam fugias fieri quod amarum potest . 
Difficile est dolori conuenire cum patientia . 
Deos ridere credo cum felix uouet . 
Durum est negare superior cum supplicat . 
Dissoluitur lex cum fit iudex misericors . 
Dominari ex parte est cum superior supplicat . 
Decima hora amicos plures quam prima inuenit . 
Etiam innocentes cogit mentiri dolor . 
Etiam in peccato recte praestatur fides . 
Etiam celeritas in desiderio mora est . 
Ex uitio alterius sapiens emendat suum . 
Et deest et superest miseris cogitatio . 
Etiam obliuisci quid sis interdum expedit . 
Ex hominum questu facta Fortuna est dea . 
Effugere cupiditatem regnum est uincere . 
Exsul ubi ei nusquam domus est sine sepulcro est mortuus . 
Etiam qui faciunt oderunt iniuriam . 
Eripere telum non dare irato decet . 
Exsilium patitur patriae qui se denegat . 
Etiam capillus unus habet umbram suam . 
Eheu quam miserum est fieri metuendo senem ! 
Etiam hosti est aequus qui habet in consilio fidem . 
Excelsis multo facilius casus nocet . 
Extrema semper de ante factis iudicant . 
Ex lite multa gratia fit formosior . 
Etiam bonis malum saepe est adsuescere . 
Est utique profunda ignorantia nescire quod pecces . 
Etiam sine lege poena est conscientia . 
Errat datum qui sibi quod extortum est putat . 
Fidem qui perdit , quo se seruet reliquo ? 
Fortuna cum blanditur captatum uenit . 
Fortunam citius reperias quam retineas . 
Formosa facies muta commendatio est . 
Frustra rogatur qui misereri non potest . 
Fortuna unde aliquid fregit cassumst reficere . 
Fraus est accipere quod non possis reddere . 
Fortuna nimium quem fouet stultum facit . 
Fatetur facinus is qui iudicium fugit . 
Felix improbitas optimorum est calamitas . 
Feras non culpes quod mutari non potest . 
Futura pugnant ne se superari sinant . 
Furor fit laesa saepius patientia . 
Fidem qui perdit nihil pote ultra perdere . 
Facilitas animi ad partem stultitiae rapit . 
Fides in animum unde abiit uix umquam redit . 
Fidem nemo umquam perdit nisi qui non habet . 
Fortuna obesse nulli contenta est semel . 
Fulmen est ubi cum potestate habitat iracundia . 
Frustra , cum ad senectam uentum est , repetas adulescentiam . 
Falsum maledictum maleuolum mendacium est . 
Feminae naturam regere desperare est otium . 
Feras difficilia ut facilia perferas . 
Fortuna uitrea est : tum cum splendet frangitur . 
Feras quod laedit ut quod prodest perferas . 
Facit gradum Fortuna quem nemo uidet . 
Fortuna plus homini quam consilium ualet . 
Frugalitas miseria est rumoris boni . 
Famulatur dominus ubi timet quibus imperat . 
Facile inuenies qui bene faciant cum qui fecerunt coles . 
Frenos imponit linguae conscientia . 
Felicitatem in dubiis uirtus impetrat . 
Falsum etiam est uerum quod constituit superior . 
Graue praeiudicium est , quod iudicium non habet . 
Grauissima est probi hominis iracundia . 
Grauis animi poena est , quem post facti paenitet . 
Grauis animus dubiam non habet sententiam . 
Grauius malum omne est , quod sub aspectu latet . 
Grauius nocet , quodcumque inexpertum accidit . 
Grauis est inimicus is , qui latet in pectore . 
Grauissimum est imperium consuetudinis . 
Graue crimen , etiam leuiter cum est dictum , nocet . 
Graue est , quod fronte laeta des , tristi accipi . 
Geminat peccatum , quem delicti non pudet . 
Heu quam difficilis gloriae custodia est ! 
Homo extra corpus est suum cum irascitur . 
Heu quam est timendus qui mori tutum putat ! 
Homo qui in homine calamitoso est misericors meminit sui . 
Honesta turpitudo est pro causa bona Habet in aduersis auxilia qui in secundis commodat . 
Heu quam miserum est ab eo laedi de quo non possis queri ! 
Hominem experiri multa paupertas iubet . 
Heu dolor quam miser est qui in tormento uocem non habet ! 
Heu quam multa paenitenda incurrunt uiuendo diu ! 
Heu quam miserum est discere seruire ubi sis doctus dominari ! 
Habet suum uenenum blanda oratio . 
Homo totiens moritur quotiens amittit suos . 
Homo semper aliud , Fortuna aliud cogitat . 
Honestus rumor alterum est patrimonium . 
Homo ne sit sine dolore fortunam inuenit . 
Honeste seruit qui succumbit tempori . 
Homo uitae commodatus non donatus est . 
Heredis fletus sub persona risus est . 
Heredem ferre utilius est quam quaerere . 
Habent locum maledicti crebrae nuptiae . 
Honeste parcas improbo ut parcas probo . 
Humanitatis optima est certatio . 
Honos honestum decorat , inhonestum notat . 
Heu , conscientia animi grauis est seruitus ! 
Hominem etiam frugi flectit saepe occasio . 
Homini tum deest consilium cum multa inuenit . 
Humilis nec alte cadere nec grauiter potest . 
Honestum laedis cum pro indigno interuenis . 
Inferior rescit quicquid peccat superior . 
Inimicum ulcisci uitam accipere est alteram . 
Inuitum cum retineas , exire incites . 
Ingenuitatem laedas cum indignum roges . 
In nullum auarus bonus est , in se pessimus . 
Inopi beneficium bis dat qui dat celeriter . 
Inopiae desunt multa , auaritiae omnia . 
Instructa inopia est in diuitiis cupiditas . 
Inuitat culpam qui peccatum praeterit . 
Iucundum nihil est nisi quod reficit uarietas . 
Ingenuitas non recipit contumeliam . 
Irritare est calamitatem cum te felicem uoces . 
Impune pecces in eum qui peccat prior . 
Ingratus unus omnibus miseris nocet . 
In miseria uita etiam contumelia est . 
Ita amicum habeas , posse ut facile fieri hunc inimicum putes . 
Inuidiam ferre aut fortis aut felix potest . 
In amore semper mendax iracundia est . 
Inuidia tacite sed inimice irascitur . 
Iratum breuiter uites , inimicum diu . 
Iniuriarum remedium est obliuio . 
Iracundiam qui uincit hostem superat maximum . 
Iactum tacendo crimen facias acrius . 
In malis sperare bene nisi innocens nemo solet . 
In iudicando criminosa est celeritas . 
Inimicum quamuis humilem docti est metuere . 
In calamitoso risus etiam iniuria est . 
Iudex damnatur cum nocens absoluitur . 
Ignoscere hominum est nisi pudet cui ignoscitur . 
In rebus dubiis plurimi est audacia . 
Illo nocens se damnat quo peccat die . 
Ita crede amico ne sit inimico locus . 
Iratus etiam facinus consilium putat . 
Inuidia id loquitur quod uidet non quod subest . 
Iniuriam aures facilius quam oculi ferunt . 
Iacet omnis uirtus fama nisi late patet . 
Ignis calorem suum etiam in ferro tenet . 
In uenere semper certat dolor et gaudium . 
In amore forma plus ualet quam auctoritas . 
Ingrata sunt beneficia quibus comes est metus . 
Imprudens peccat quem peccati paenitet . 
Inertia indicatur cum fugitur labor . 
Iratus cum ad se rediit sibi tum irascitur . 
In amore saepe causa damni quaeritur . 
Iucunda macula est ex inimici sanguine . 
In uenere semper dulcis est dementia . 
In misero facile fit potens iniuria . 
Interdum habet stultitiae partem facilitas . 
Inertia est laboris excusatio . 
Iniuriam facilius facias quam feras . 
Iratus nihil non criminis loquitur loco . 
Incertus animus dimidium est sapientiae . 
In turpi re peccare bis delinquere est . 
Ingenuus animus non fert uocis uerbera . 
Iniuriam ipse facias ubi non uindices . 
Is minimum eget mortalis qui minimum cupit . 
Inimici ad animum nullae conueniunt preces . 
Inimico exstincto exitium lacrimae non habent . 
Ibi semper est uictoria ubi concordia est . 
Iter est quacumque dat prior uestigium . 
Ibi pote ualere populus ubi leges ualent . 
Insanae uocis numquam libertas tacet . 
Improbe Neptunum accusat qui iterum naufragium facit . 
Loco ignominiae est apud indignum dignitas . 
Laus noua nisi oritur , etiam uetus amittitur . 
Laeso doloris remedium inimici est dolor . 
Leuis est Fortuna : cito reposcit quod dedit . 
Lex uniuersa est quae iubet nasci et mori . 
Lucrum sine damno alterius fieri non potest . 
Lasciuia et laus numquam habent concordiam . 
Legem nocens ueretur , Fortunam innocens . 
Libido , non iudicium est , quod leuitas sapit . 
Libido cunctos etiam sub uultu domat . 
Longum est quodcumque flagitauit cupiditas . 
Lapsus ubi semel sis , sit tua culpa , si iterum cecideris . 
Lex uidet iratum , iratus legem non uidet . 
Legem solet obliuiscier iracundia . 
Locis remotis qui latet lex est sibi . 
Late ignis lucere , ut nihil urat , non potest . 
Licentiam des linguae cum uerum petas . 
Lucrum est dolorem posse damno exstinguere . 
Malignos fieri maxime ingrati docent . 
Multis minatur qui uni facit iniuriam . 
Mora omnis odio est sed facit sapientiam . 
Mala causa est quae requirit misericordiam . 
Mori est felicis antequam mortem inuoces . 
Miserum est tacere cogi quod cupias loqui . 
Miserrima est fortuna quae inimico caret . 
Malus est uocandus qui sua est causa bonus . 
Malus bonum ubi se simulat tunc est pessimus . 
Metus cum uenit , rarum habet somnus locum . 
Mori necesse est , sed non quotiens uolueris . 
Male geritur quicquid geritur fortunae fide . 
Mortuo qui mittit munus , nil dat illi , adimit sibi . 
Minus est quam seruus dominus qui seruos timet . 
Magis fidus heres nascitur quam scribitur . 
Malo in consilio feminae uincunt uiros . 
Mala est uoluntas ad alienam adsuescere . 
Maximo periclo custoditur quod multis placet . 
Mala est medicina , ubi aliquid naturae perit . 
Malae naturae numquam doctore indigent . 
Misereri scire sine periclo est uiuere . 
Male uiuunt qui se semper uicturos putant . 
Male dictum interpretando facias acrius . 
Male se cum agit aeger medicum qui heredem facit . 
Minus decipitur cui negatur celeriter . 
Mutat se bonitas irritata iniuria . 
Mulier cum sola cogitat male cogitat . 
Male facere qui uult numquam non causam inuenit . 
Maliuolus semper sua natura uescitur . 
Multos timere debet quem multi timent . 
Male imperando summum imperium amittitur . 
Mulier quae multis nubit multis non placet . 
Maliuolus animus abditos dentes habet . 
Medicina calamitatis est aequanimitas . 
Muliebris lacrima condimentum est malitiae . 
Metum respicere non solet quicquid iuuat . 
Malo etiam parcas , si una periturus bonus . 
Magnum se cum affert crimen indignatio . 
Malus etsi obesse non potest tamen cogitat . 
Mage ualet qui nescit quod calamitas ualet . 
Mora cogitationis diligentia est . 
Multa ignoscendo fit potens potentior . 
Multis placere quae cupit culpam cupit . 
Minimum eripit Fortuna cum minimum dedit . 
Meretrix est instrumentum contumeliae . 
Malus bonum ad se numquam consilium refert . 
Manifesta causa se cum habet sententiam . 
Multorum calamitate uir moritur bonus . 
Metus improbos compescit non clementia . 
Muneribus est , non lacrimis , meretrix misericors . 
Metuendum est semper , esse cum tutus uelis . 
Mors infanti felix , iuueni acerba , nimis sera est seni . 
Malam rem cum uelis honestare improbes . 
Malum est consilium quod mutari non potest . 
Malitia unius cito fit male dictum omnium . 
Mortem ubi contemnas uiceris omnes metus . 
Misera est uoluptas ubi pericli memoria est . 
Male uincit is quem paenitet uictoriae . 
Misericors ciuis patriae est consolatio . 
Malitia ut peior ueniat se simulat bonam . 
Malus animus in secreto peius cogitat . 
Mutare quod non possis , ut natum est , feras . 
Multa ante temptes quam uirum inuenias bonum . 
Miserrimum est arbitrio alterius uiuere . 
Mansueta tutiora sunt sed seruiunt . 
Mala mors necessitatis contumelia est . 
Minus saepe pecces si scias quid nescias . 
Malus quicumque in poena est praesidium est bonis . 
Mala est inopia ex copia quae nascitur . 
Monere non punire stultitiam decet . 
Multo turpius damnatur cui in delicto ignoscitur . 
Malum ne alienum feceris tuum gaudium . 
Nihil agere semper infelici est optimum . 
Nihil peccant oculi , si animus oculis imperat . 
Nihil proprium ducas quicquid mutari potest . 
Non cito ruina obteritur qui rimam timet . 
Nullus est tam tutus quaestus quam quod habeas parcere . 
Nescias quid optes aut quid fugias : ita ludit dies . 
Numquam periclum sine periclo uincitur . 
Nulla tam bona est fortuna de qua nihil possis queri . 
Nusquam melius morimur homines quam ubi libenter uiximus . 
Negandi causa auaro numquam deficit . 
Naturam abscondit cum improbus recte facit . 
Non turpis est cicatrix quam uirtus parit . 
Numquam ubi diu fuit ignis defecit uapor . 
Necesse est minima maximorum esse initia . 
Non corrigit , sed laedit , qui inuitum regit . 
Nimia concedendo interdum fit stultitia stultior . 
Nihil magis amat cupiditas quam quod non licet . 
Nisi uindices delicta , improbitatem adiuues . 
Nulli facilius quam malo inuenies parem . 
Nihil non acerbum prius quam maturum fuit . 
Nocere posse et nolle laus amplissima est . 
Non uincitur , sed uincit , qui cedit suis . 
Necessitas dat legem , non ipsa accipit . 
Nescio quid agitat , cum bonum imitatur malus . 
Nulla hominum maior poena est quam infelicitas . 
Non nouit uirtus calamitati cedere . 
Necessitas ab homine quae uult impetrat . 
Necessitati quodlibet telum utile est . 
Nocere casus non solet constantiae . 
Non pote non sapere qui se stultum intellegit . 
Necessitas egentem mendacem facit . 
Non facile solus serues quod multis placet . 
Necessitas quod poscit nisi des eripit . 
Nocens precatur , innocens irascitur . 
Nec uita nec fortuna hominibus perpes est . 
Non semper aurem facilem habet felicitas . 
Numquam non miser est qui quod timeat cogitat . 
Ni qui scit facere insidias nescit metuere . 
Negat sibi ipse qui quod difficile est petit . 
Nimium altercando ueritas amittitur . 
Nullo in loco male audit misericordia . 
Necessitas quod celat frustra quaeritur . 
Necessitas quam pertinax regnum tenet ! 
Nemo immature moritur qui moritur miser . 
Nocentem qui defendit sibi crimen parit . 
Nihil non aut lenit aut domat diuturnitas . 
Nihil turpe ducas pro salutis remedio . 
Noli contemnere ea quae summos subleuant . 
Nihil aliud scit necessitas quam uincere . 
Nemo timendo ad summum peruenit locum . 
Nisi per te sapias , frustra sapientem audias . 
Necessitati sapiens nihil umquam negat . 
Non facile de innocente crimen fingitur . 
Nimium boni est in morte cum nihil est mali . 
Ni gradus seruetur , nulli tutus est summus locus . 
Nihil est miserius quam ubi pudet quod feceris . 
Nec mortem effugere quisquam nec amorem potest . 
Necessitatem ferre non flere addecet . 
Nusquam facilius culpa quam in turba latet . 
Non leue beneficium praestat qui breuiter negat . 
Non est beatus , esse se qui non putat . 
Omnis uoluptas , quemcumque arrisit , nocet . 
Obsequium beneuoli animi finem non habet . 
O uita misero longa , felici breuis ! 
Obiurgari in calamitate grauius est quam calamitas . 
O dulce tormentum ubi reprimitur gaudium ! 
Omnes aequo animo parent ubi digni imperant . 
Occidi est pulchrum , ignominiose ubi seruias . 
O tacitum tormentum animi conscientia ! 
Optime positum est beneficium bene ubi meminit qui accipit . 
Obsequio nuptae cito fit odium paelicis . 
Occasio receptus difficiles habet . 
O pessimum periclum quod opertum latet ! 
Omnes cum occulte peccant , peccant ocius . 
Occasio aegre offertur , facile amittitur . 
Oculi occulte amorem incipiunt , consuetudo perficit . 
Probus libertus sine natura est filius . 
Prodesse qui uult nec potest , aeque est miser . 
Pericla timidus etiam quae non sunt uidet . 
Pudor doceri non potest , nasci potest . 
Plus est quam poena sinere miserum uiuere . 
Pudorem alienum qui eripit perdit suum . 
Patientia animi occultas diuitias habet . 
Peiora multo cogitat mutus dolor . 
Pecunia una regimen est rerum omnium . 
Pudor dimissus numquam redit in gratiam . 
Perdendi finem nemo nisi egestas facit . 
Poena ad malum serpens iam cum properat uenit . 
Plus est quam poena iniuriae succumbere . 
Pro medicina est dolor dolorem qui necat . 
Patiens et fortis se ipsum felicem facit . 
Prospicere in pace oportet quod bellum iuuet . 
Parens iratus in se est crudelissimus . 
Perdit non donat qui dat nisi sit memoria . 
Probi delicta neglegens , leges teras . 
Pars benefici est quod petitur si belle neges . 
Properare in iudicando est crimen quaerere . 
Populi est mancipium quisquis patriae est utilis . 
Per quae sis tutus illa semper cogites . 
Perfugere ad inferiorem se ipsum est tradere . 
Peccatum amici ueluti tuum recte putes . 
Potens misericors publica est felicitas . 
Praesens est semper absens qui se ulciscitur . 
Perfacile quod uota imperant felix facit . 
Poenam moratur improbus , non praeterit . 
Perdidisse ad assem mallem quam accepisse turpiter . 
Paucorum est intellegere quid donet deus . 
Perenne coniugium animus , non corpus , facit . 
Pereundi scire tempus adsidue est mori . 
Potenti irasci sibi periclum est quaerere . 
Peccare pauci nolunt , nulli nesciunt . 
Paucorum improbitas est multorum calamitas . 
Pro dominis peccare etiam uirtutis loco est . 
Patiendo multa uenient quae nequeas pati . 
Paratae lacrimae insidias non fletum indicant . 
Peccatum extenuat qui celeriter corrigit . 
Pudorem habere seruitus quodammodo est . 
Potest uti aduersis numquam felicitas . 
Prudentis uultus etiam sermonis loco est . 
Probo beneficium qui dat ex parte accipit . 
Pudor si quem non flectit , non frangit timor . 
Poena alleuatur ubi relaxatur dolor . 
Plures tegit Fortuna quam tutos facit . 
Post calamitatem memoria alia est calamitas . 
Probo bona fama maxima est hereditas . 
Pericla qui audet ante uincit quam accipit . 
Perpetuo uincit qui utitur clementia . 
Plures amicos mensa quam mens concipit . 
Prudentis est irascier sero et semel . 
Per quem sis clarus illi quod sis imputes . 
Poenae sat est qui laesit cum supplex uenit . 
Quamuis non rectum , quod iuuat , rectum putes . 
Quisquis nocere didicit , meminit , cum potest . 
Qui metuit contumeliam , raro accipit . 
Quam miserum est mortem cupere nec posse emori . 
Qui pro innocente dicit satis est eloquens . 
Qui cum dolet blanditur post tempus sapit . 
Quod timeas citius quam quod speres euenit . 
Quod uult cupiditas cogitat , non quod decet . 
Quicquid conaris , quo peruenias cogites . 
Qui bene dissimulat citius inimico nocet . 
Quod semper est paratum non semper iuuat . 
Quodcumque celes ipse tibi fias timor . 
Qui ius iurandum seruat quouis peruenit . 
Quod aetas uitium posuit aetas auferet . 
Quemcumque quaerit calamitas facile inuenit . 
Quod periit quaeri pote , reprendi non potest . 
Quam miserum officium est quod successum non habet ! 
Quam miser est cui est ingrata misericordia ! 
Quam miserum est cogi opprimere quem saluum uelis ! 
Quem fama semel oppressit uix restituitur . 
Quod uix contingit ut uoluptatem parit ! 
Quam miserum est id quod pauci habent amittere ! 
Qui in uero dubitat male agit cum deliberat . 
Qui timet amicum , amicus ut timeat , docet . 
Quicquid uindicandum est , omnis optima est occasio . 
Quam miserum auxilium est ubi nocet quod sustinet ! 
Qui pote consilium fugere sapere idem potest . 
Qui ulcisci dubitat improbos plures facit . 
Qui obesse cum potest non uult prodest tibi . 
Quicquid bono concedas , des partem tibi . 
Quod nescias cui serues stultum est parcere . 
Quae uult uideri bella nimis , nulli negat . 
Qui debet limen creditoris non amat . 
Qui pote transferre amorem pote deponere . 
Qui culpae ignoscit uni suadet pluribus . 
Quod improbis eripitur donatur probis . 
Qui sibi non uiuit aliis merito est mortuus . 
Quicquid fit cum uirtute fit cum gloria . 
Qui exspectat ut rogetur officium leuat . 
Qui timet amicum uim non nouit nominis . 
Qui non potest celare uitium non facit . 
Qui omnes insidias timet in nullas incidit . 
Quam malus est culpam qui suam alterius facit ! 
Qui docte seruit partem dominatus tenet . 
Qui se ipse laudat cito derisorem inuenit . 
Quam miserum est bene quod feceris factum queri ! 
Quam est felix uita quae sine odiis transiit ! 
Quicquid futurum est summum ab imo nascitur . 
Quam miserum est ubi consilium casu uincitur ! 
Quicquid fortuna exornat cito contemnitur . 
Quicquid plus quam necesse est possideas premit . 
Qui pote nocere timetur cum etiam non adest . 
Quem bono tenere non potueris , contineas malo . 
Quod senior loquitur omnes consilium putant . 
Quam miserum est , ubi te captant , qui defenderent ! 
Quod quisque amat laudando commendat sibi . 
Quem diligas etiam queri de ipso malum est . 
Qui uenit ut noceat semper meditatus uenit . 
Quis miserum sciret , uerba nisi haberet dolor ? 
Quam miserum est cum se renouat consumptum malum ! 
Quanto serius peccatur tanto incipitur turpius . 
Quam miser est qui excusare sibi se non potest ! 
Quo caueas , cum animus aliud uerba aliud petunt ? 
Qui inuitus seruit , fit miser , seruit tamen . 
Quod est timendum decipit si neglegas . 
Quid tibi pecunia opus est , si uti non potes ? 
Quod fugere credas saepe solet occurrere . 
Quamuis acerbus qui monet nulli nocet . 
Qui numerosis studet amicis is etiam inimicos ferat . 
Qui semet accusat ab alio non potest criminari . 
Qui dormientem necat absentem ulciscitur . 
Quod est uenturum sapiens ut praesens cauet . 
Quem diligas , ni recte moneas , oderis . 
Quod uult , habet , qui uelle , quod satis est , potest . 
Ratione , non ui uincenda adulescentia est . 
Rei nulli prodest mora nisi iracundiae . 
Reus innocens fortunam , non testem timet . 
Rarum esse oportet , quod diu carum uelis . 
Rapere est accipere , quod non possis reddere . 
Regnat , non regitur , qui nil , nisi quod uult , facit . 
Riualitatem non amat uictoria . 
Ruborem amico excutere amicum est perdere . 
Rex esse nolim , ut esse crudelis uelim . 
Res quanto est maior , tanto est insidiosior . 
Roganti melius quam imperanti pareas . 
Respicere nil consueuit iracundia . 
Rapere est , non petere , quicquid inuito auferas . 
Remedium frustra est contra fulmen quaerere . 
Rogare officium seruitus quodammodo est . 
Reddit , non perdit , qui , quod alienum est , refert . 
Semper iratus plus se posse putat quam possit . 
Spes est salutis ubi hominem obiurgat pudor . 
Suadere primum dein corrigere beniuoli est . 
Sapiens contra omnes arma fert cum cogitat . 
Sanctissimum est meminisse cui te debeas . 
Stulti timent fortunam , sapientes ferunt . 
Sensus , non aetas , inuenit sapientiam . 
Semper beatam se putat benignitas . 
Sapiens locum dat requiescendi iniuriae . 
Solet esse in dubiis pro consilio temeritas . 
Semper consilium tunc deest cum opus est maxime . 
Sapiens quod petitur , ubi tacet , breuiter negat . 
Semper plus metuit animus ignotum malum . 
Secunda in paupertate fortuna est fides . 
Si nihil uelis timere , metuas omnia . 
Summissum imperium non tenet uires suas . 
Secundus est a matre nutricis dolor . 
Sibi supplicium ipse dat quem admissi paenitet . 
Suum sequitur lumen semper innocentia . 
Stultum est ulcisci uelle alium poena sua . 
Sibi primum auxilium eripere est leges tollere . 
Suis qui nescit parcere inimicis fauet . 
Sine dolore est uulnus quod ferendum est cum uictoria . 
Semper metuendo sapiens euitat malum . 
Stultum est queri de aduersis , ubi culpa est tua . 
Solet hora quod multi anni abstulerunt reddere . 
Spina etiam grata est ex qua spectatur rosa . 
Stultum est uicinum uelle ulcisci incendio . 
Stultum facit Fortuna quem uult perdere . 
Spes inopem , res auarum , mors miserum leuat . 
Se damnat iudex innocentem qui opprimit . 
Sibi ipsa improbitas cogit fieri iniuriam . 
Satis est beatus qui potest cum uult mori . 
Solet sequi laus , cum uiam fecit labor . 
Socius fit culpae qui nocentem subleuat . 
Suspicio sibi ipsa riuales parit . 
Semper metuendum quicquid irasci potest . 
Seditio ciuium hostium est occasio . 
Salutis causa bene fit homini iniuria . 
Stultitia est insectari quem di diligunt . 
Sat magna usura est pro beneficio memoria . 
Sero in periclis est consilium quaerere . 
Sua seruat qui salua esse uult communia . 
Satis est superare inimicum , nimium est perdere . 
Suspiciosus omnium damnat fidem . 
Suspicio probatis tacita iniuria est . 
Superari a superiore pars est gloriae . 
Supplicem hominem opprimere uirtus non est sed crudelitas . 
Sat est disertus e quo loquitur ueritas . 
Thesaurum in sepulcro ponit , qui senem heredem facit . 
Taciturnitas stulto homini pro sapientia est . 
Tam deest auaro , quod habet , quam quod non habet . 
Tarde , sed grauiter sapiens mens irascitur . 
Tuti sunt omnes , unus ubi defenditur . 
Temptando cuncta caeci quoque tuto ambulant . 
Tam de se iudex iudicat quam de reo . 
Vbi fata peccant , hominum consilia excidunt . 
Voluptas e difficili data dulcissima est . 
Vbi omnis uitae metus est , mors est optima . 
Vnus deus poenam affert , multi cogitant . 
Vbi peccat aetas maior , male discit minor . 
Vbi nihil timetur , quod timeatur nascitur . 
Vbi sis cum tuis et absis , patriam non desideres . 
Verum est quod pro salute fit mendacium . 
Vbicumque pudor est , semper ibi sancta est fides . 
Vtilius ferrum est in sulco quam orichalcum est in proelio . 
Vbi innocens formidat damnat iudicem . 
Voluntas impudicum non corpus facit . 
Virtuti melius quam fortunae creditur . 
Verbum omne refert in quam partem intellegas . 
Virum bonum natura non ordo facit . 
Vbi coepit ditem pauper imitari , perit . 
Veterem ferendo iniuriam inuites nouam . 
Virtutis spolia cum uidet , gaudet labor . 
Virtutis uultus partem habet uictoriae . 
Virtute quod non possis blanditia auferas . 
Vtrumque casum adspicere debet qui imperat . 
Voluptas tacita metus est mage quam gaudium . 
Viri boni est nescire facere iniuriam . 
Vultu an natura sapiens sis , multum interest . 
Virtuti amorem nemo honeste denegat . 
Vbi libertas cecidit , audet libere nemo loqui . 
Vita otiosa regnum est et curae minus . 
Vbi omnes peccant , spes querelae tollitur . 
Vt plures corrigantur , rite pauci eliduntur . 
Virtutis omnis impedimentum est timor . 
Vbi iudicat qui accusat , uis non lex ualet . 
Vbi emas aliena , caueas ne uendas tua . 
Vbi peccatum cito corrigitur , fama solet ignoscere . 
Vbi innocens damnatur , pars patriae exsulat . 
Vincere est honestum , opprimere acerbum , pulchrum ignoscere . 
Velox consilium sequitur paenitentia . 
