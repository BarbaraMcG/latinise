Dominus ita dedit mihi fratri Francisco incipere faciendi poenitentiam : quia , cum essem in peccatis , nimis mihi videbatur amarum videre leprosos . 
Et ipse Dominus conduxit me inter illos et feci misericordiam cum illis . 
Et recedente me ab ipsis , id quod videbatur mihi amarum , conversum fuit mihi in dulcedinem animi et corporis ; postea parum steti et exivi de saeculo . 
Et Dominus dedit mihi talem fidem in ecclesiis , ut ita simpliciter orarem et dicerem : Adoramus te , Domine Jesu Christe et ad omnes ecclesias tuas , quae sunt in toto mundo , et benedicimus tibi , quia per sanctam crucem tuanz redimisti mundum . 
Postea Dominus dedit mihi et dat tantam fidem in sacerdotibus , qui vivunt secundum formam sanctae ecclesiae Romanae propter ordinem ipsorum , quod si facerent mihi persecutionem , volo recurrere ad ipsos . 
Et si haberem tantam sapientiam , quantam Salomon habuit , et invenirem pauperculos sacerdotes huius saeculi , in parochiis , quibus morantur , nolo praedicare ultra voluntatem ipsorum . 
Et ipsos et omnes alios volo timere , amare et honorare sicut meos dominos . 
Et nolo in ipsis considerare peccatum , quia Filium Dei discerno in ipsis , et domini mei sunt . 
Et propter hoc facio , quia nihil video corporaliter in hoc saeculo de ipso altissimo Filio Dei , nisi sanctissimum corpus et sanctissimum sanguinem suum , quod ipsi recipiunt et ipsi soli aliis ministrant . 
Et haec sanctissima mysteria super omnia volo honorari , venerari et in locis pretiosis collocari . 
Sanctissima nomina et verba eius scripta , ubicumque invenero in locis illicitis , volo colligere et rogo , quod colligantur et in loco honesto collocentur . 
Et omnes theologos et qui ministrant sanctissima verba divina , debemus honorare et venerari , sicut qui ministrant nobis spiritum et vitam . 
Et postquam Dominus dedit mihi de fratribus , nemo ostendebat mihi , quid deberem facere , sed ipse Altissimus revelavit mihi , quod deberem vivere secundum formam sancti Evangelii . 
Et ego paucis verbis et simpliciter feci scribi et dominus papa confirmavit mihi . 
Et illi qui veniebant ad recipiendam vitam , omnia quae habere poterant , dabant pauperibus ; et erant contenti tunica una , intus et foris repeciata , cum cingulo et braccis . 
Et nolebamus plus habere . 
Officium dicebamus clerici secundum alios clericos , laici dicebant : Pater noster ; et satis libenter manebamus in ecclesiis . 
Et eramus idiotae et subditi omnibus . 
Et ego manibus meis laborabam , et volo laborare ; et omnes alii fratres firmiter volo , quod laborent de laboritio , quod pertinet ad honestatem . 
Qui nesciunt , discant , non propter cupiditatem recipiendi pretium laboris , sed propter exemplum et ad repellendam otiositatem . 
Et quando non daretur nobis pretium laboris , recurramus ad mensam Domini , petendo eleemosynam ostiatim . 
Salutationem mihi Dominus revelavit , ut diceremus : Dominus det tibi pacem . 
Caveant sibi fratres , ut ecclesias , habitacula paupercula et omnia , quae pro ipsis construuntur , penitus non recipiant , nisi essent , sicut decet sanctam paupertatem , quam in regula promisimus , semper ibi hospitantes sicut advenae et peregrini . 
Praecipio firmiter per obedientiam fratribus universis , quod ubicumque sunt , non audeant petere aliquam litteram in curia Romana per se neque per interpositam personam , neque pro ecclesia neque pro alio loco neque sub specie praedicationis neque pro persecutione suorum corporum ; sed ubicumque non fuerint recepti , fugiant in aliam terram ad faciendam poenitentiam cum benedictione Dei . 
Et firmiter volo obedire ministro generali huius fraternitatis et alio guardiano , quem sibi placuerit mihi dare . 
Et ita volo esse captus in manibus suis , ut non possim ire vel facere ultra obedientiam et voluntatem suam , quia dominus meus est . 
Et quamvis sim simplex et infirmus , tamen semper volo habere clericum , qui mihi faciat officium , sicut in regula continetur . 
Et omnes alii fratres teneantur ita obedire guardianis suis et facere officium secundum regulam . 
Et qui inventi essent , quod non facerent officium secundum regulam , et vellent alio modo variare , aut non essent catholici , omnes fratres , ubicumque sunt , per obedientiam teneantur , quod ubicumque invenerint aliquem ipsorum , proximiori custodi illius loci , ubi ipsum invenerint , debeant repraesentare . 
Et custos firmiter teneatur per obedientiam ipsum fortiter custodire , sicuti hominem in vinculis die noctuque , ita quod non possit eripi de manibus suis , donec propria sua persona ipsum repraesentet in manibus sui ministri . 
Et minister firmiter teneatur per obedientiam mittendi ipsum per tales fratres , quod die noctuque custodiant ipsum sicuti hominem in vinculis , donec repraesentent ipsum coram domino Ostiensi , qui est dominus , protector et correctors totius fraternitatis . 
Et non dicant fratres : Haec est alia regula ; quia haec est recordatio , admonitio , exhortatio et meum testamentum , quod ego frater Franciscus parvulus facio vobis fratribus meis benedictis propter hoc , ut regulam , quam Domino promisimus , melius catholice observemus . 
Et generalis minister et omnes alii ministri et custodes per obedientiam teneantur , in istis verbis non addere vel minuere . 
Et semper hoc scriptum habeant se cum iuxta regulam . 
Et in omnibus capitulis , quae faciunt , quando legunt regulam , legant et ista verba . 
Et omnibus fratribus meis clericis et laicis praecipio firmiter per obedielltiam , ut non mittant glossas in regula neque in istis verbis dicendo : Ita volunt intelligi . 
Sed sicut dedit mihi Dominus simpliciter et pure dicere et scribere regulam et ista verba , ita simpliciter et sine glossa intelligatis et cum sancta operatione observetis usque in finem . 
Et quicumque haec observaverit , in caelo repleatur benedictione altissimi Patris et in terra repleatur benedictione dilecti Filii sui cum sanctissimo Spiritu Paraclito et omnibus virtutibus caelorum et omnibus sanctis . 
Et ego frater Franciscus parvulus , vester servus , quantumcumque possum , confirmo vobis intus et foris istam sanctissimam benedictionem . 
