Auspiciis iterum sese regalibus annus induit et nota fruitur iactantior aula , limina nec passi circum priuata morari exultant reduces Augusto consule fasces . 
cernis ut armorum proceres legumque potentes patricios sumant habitus ? 
et more Gabino discolor incedit legio positisque parumper bellorum signis sequitur uexilla Quirini . 
lictori cedunt aquilae ridetque togatus miles et in mediis effulget curia castris . 
ipsa Palatino circumuallata senatu iam trabeam Bellona gerit parmamque remouit et galeam sacras umeris uectura curules . 
nec te laurigeras pudeat , Gradiue , secures pacata gestare manu Latiaque micantem loricam mutare toga , dum ferreus haeret currus et Eridani ludunt per prata iugales . 
Haud indigna coli nec nuper cognita Marti Ulpia progenies et quae diademata mundo sparsit Hibera domus . 
nec tantam uilior unda promeruit gentis seriem : cunabula fouit Oceanus ; terrae dominos pelagique futuros immenso decuit rerum de principe nasci . 
hinc processit auus , cui post Arctoa frementi classica Massylas adnexuit Africa laurus , ille , Caledoniis posuit qui castra pruinis , qui medios Libyae sub casside pertulit aestus , terribilis Mauro debellatorque Britanni litoris ac pariter Boreae uastator et Austri . 
quid rigor aeternus , caeli quid frigora prosunt ignotumque fretum ? 
maduerunt Saxone fuso Orcades ; incaluit Pictorum sanguine Thule ; Scottorum cumulos fleuit glacialis Hiuerne . 
quid calor obsistit forti ? 
per uasta cucurrit Aethiopum cinxitque nouis Atlanta maniplis , uirgineum Tritona bibit sparsosque uenenis Gorgoneos uidit thalamos et uile uirentes Hesperidum risit , quos ditat fabula , ramos . 
arx incensa Iubae , rabies Maurusia ferro cessit et antiqui penetralia diruta Bocchi . 
Sed laudes genitor longe transgressus auitas subdidit Oceanum sceptris et margine caeli clausit opes , quantum distant a Tigride Gades , inter se Tanais quantum Nilusque relinquunt : haec tamen innumeris per se quaesita tropaeis , non generis dono , non ambitione potitus . 
digna legi uirtus . 
ultro se purpura supplex obtulit et solus meruit regnare rogatus . 
nam cum barbaries penitus commota gementem irrueret Rhodopen et mixto turbine gentes iam deserta suas in nos transfunderet Arctos , Danuuii totae uomerent cum proelia ripae , cum Geticis ingens premeretur Mysia plaustris flauaque Bistonios operirent agmina campos , omnibus adflictis et uel labentibus ictu uel prope casuris : unus tot funera contra restitit extinxitque faces agrisque colonos reddidit et leti rapuit de faucibus urbes . 
nulla relicta foret Romani nominis umbra , ni pater ille tuus iamiam ruitura subisset pondera turbatamque ratem certaque leuasset naufragium commune manu : uelut ordine rupto cum procul insanae traherent Phaethonta quadrigae saeuiretque dies terramque et stagna propinqui haurirent radii , solito cum murmure toruis sol occurrit equis ; qui postquam rursus eriles agnouere sonos , rediit meliore magistro machina concentusque poli , currusque recepit imperium flammaeque modum . 
Sic traditus ille seruatusque Oriens . 
at non pars altera rerum tradita : bis possessa manu , bis parta periclis . 
per uarium gemini scelus erupere tyranni tractibus occiduis : hunc saeua Britannia fudit ; hunc sibi Germanus famulum delegerat exul : ausus uterque nefas , domini respersus uterque insontis iugulo . 
nouitas audere priori suadebat cautumque dabant exempla sequentem . 
hic noua moliri praeceps , hic quaerere tuta prouidus ; hic fusis , collectis uiribus ille ; hic uagus excurrens , hic intra claustra reductus . 
dissimiles , sed morte pares . 
euadere neutri dedecus aut mixtis licuit procumbere telis amissa specie , raptis insignibus ambo in uultus rediere suos manibusque reuinctis oblati gladiis summittunt colla paratis et uitam ueniamque rogant . 
pro damna pudoris ! 
qui modo tam densas nutu mouere cohortes , in quos iam dubius sese librauerat orbis , non hostes uictore cadunt , sed iudice sontes ; damnat uoce reos , petiit quos Marte tyrannos . 
amborum periere duces : hic sponte carina decidit in fluctus , illum suus abstulit ensis ; hunc Alpes , hunc pontus habet . 
solacia caesis fratribus haec ultor tribuit : necis auctor uterque labitur ; Augustas par uictima mitigat umbras . 
has dedit inferias tumulis , iuuenumque duorum purpureos merito placauit sanguine manes . 
Illi iustitiam confirmauere triumphi , praesentes docuere deos . 
hinc saecula discant indomitum nihil esse pio tutumue nocenti : nuntius ipse sui longas incognitus egit praeuento rumore uias , inopinus utrumque perculit et clausos montes , ut plana , reliquit . 
extruite immanes scopulos , attollite turres , cingite uos fluuiis , uastas opponite siluas , Garganum Alpinis Appenninumque niualem permixtis sociate iugis et rupibus Haemum addite Caucasiis , inuoluite Pelion Ossae : non dabitis murum sceleri . 
qui uindicet , ibit : omnia subsident meliori peruia causae . 
Nec tamen oblitus ciuem cedentibus atrox partibus infremuit ; non insultare iacenti malebat : mitis precibus , pietatis abundans , poenae parcus erat ; paci non intulit iram ; post acies odiis idem qui terminus armis . 
profuit hoc uincente capi , multosque subactos prospera laturae commendauere catenae . 
magnarum largitor opum , largitor honorum pronus et in melius gaudens conuertere fata . 
hinc amor , hinc ualidum deuoto milite robur . 
hinc natis mansura fides . 
Hoc nobilis ortu nasceris aequaeua cum maiestate creatus nullaque priuatae passus contagia sortis . 
omnibus acceptis ultro te regia solum protulit et patrio felix adolescis in ostro , membraque uestitu numquam uiolata profano in sacros cecidere sinus . 
Hispania patrem auriferis eduxit aquis , te gaudet alumno Bosphorus . 
Hesperio de limine surgit origo , sed nutrix Aurora tibi ; pro pignore tanto certatur , geminus ciuem te uindicat axis . 
Herculis et Bromii sustentat gloria Thebas , haesit Apollineo Delos Latonia partu Cretaque se iactat tenero reptata Tonanti ; sed melior Delo , Dictaeis clarior oris quae dedit hoc numen regio ; non litora nostro sufficerent angusta deo . 
nec inhospita Cynthi saxa tuos artus duro laesere cubili : adclinis genetrix auro , circumflua gemmis in Tyrios enixa toros ; ululata uerendis aula puerperiis . 
quae tunc documenta futuri ? 
quae uoces auium ? 
quanti per inane uolatus ? 
qui uatum discursus erat ? 
tibi corniger Hammon et dudum taciti rupere silentia Delphi , te Persae cecinere magi , te sensit Etruscus augur et inspectis Babylonius horruit astris , Chaldaei stupuere senes Cumanaque rursus intonuit rupes , rabidae delubra Sibyllae . 
nec te progenitum Cybeleius aere sonoro lustrauit Corybas : exercitus undique fulgens adstitit ; ambitur signis augustior infans , sentit adorantes galeas , redditque ferocem uagitum lituus . 
Uitam tibi contulit idem imperiumque dies ; inter cunabula consul proueheris , signas posito modo nomine fastos donaturque tibi , qui te produxerat , annus . 
ipsa Quirinali paruum te cinxit amictu mater et ad primas docuit reptare curules . 
uberibus sanctis immortalique dearum crescis adoratus gremio : tibi saepe Diana Maenalios arcus uenatricesque pharetras suspendit , puerile decus ; tu saepe Mineruae lusisti clipeo fuluamque impune pererrans aegida tractasti blandos interritus angues ; saepe tuas etiam iam tum gaudente marito uelauit regina comas festinaque uoti praesumptum diadema dedit , tum lenibus ulnis sustulit et magno porrexit ad oscula patri . 
nec dilatus honos : mutatur principe Caesar ; protinus aequaris fratri . 
Non certius umquam hortati superi , nullis praesentior aether adfuit ominibus . 
tenebris inuoluerat atra lumen hiems densosque Notus collegerat imbres . 
sed mox , cum solita miles te uoce leuasset , nubila dissoluit Phoebus pariterque dabantur sceptra tibi mundoque dies : caligine liber Bosphorus aduersam patitur Calchedona cerni . 
nec tantum uicina nitent , sed tota repulsis nubibus exuitur Thrace , Pangaea renident insuetosque palus radios Maeotia uibrat . 
nec Boreas nimbos aut sol ardentior egit : imperii lux illa fuit ; praesagus obibat cuncta nitor risitque tuo natura sereno . 
uisa etiam medio populis mirantibus audax stella die , dubitanda nihil nec crine retuso languida , sed quantus numeratur nocte Bootes , emicuitque plagis alieni temporis hospes ignis et agnosci potuit , cum luna lateret : siue parens Augusta fuit , seu forte reluxit diui sidus aui , seu te properantibus astris cernere sol patiens caelum commune remisit . 
apparet quid signa ferant . 
uentura potestas claruit Ascanio , subita cum luce comarum innocuus flagraret apex Phrygioque uolutus uertice fatalis redimiret tempora candor . 
at tua caelestes illustrant omina flammae . 
talis ab Idaeis primaeuus Iuppiter antris possessi stetit arce poli famulosque recepit natura tradente deos ; lanugine nondum uernabant uultus nec adhuc per colla fluebant moturae conuexa comae ; tum scindere nubes discebat fulmenque rudi torquere lacerto . 
Laetior augurio genitor natisque superbus iam paribus duplici fultus consorte redibat splendebatque pio complexus pignora curru . 
haud aliter summo gemini cum patre Lacones , progenies Ledaea , sedent : in utroque relucet frater , utroque soror ; simili chlamys effluit auro ; stellati pariter crines . 
iuuat ipse Tonantem error et ambiguae placet ignorantia matri ; Eurotas proprios discernere nescit alumnos . 
Ut domus excepit reduces , ibi talia tecum pro rerum stabili fertur dicione locutus : " Si tibi Parthorum solium Fortuna dedisset , care puer , terrisque procul uenerandus Eois barbarus Arsacio consurgeret ore tiaras : sufficeret sublime genus luxuque fluentem deside nobilitas posset te sola tueri . 
altera Romanae longe rectoribus aulae condicio . 
uirtute decet , non sanguine niti . 
maior et utilior fato coniuncta potenti , uile latens uirtus . 
quid enim ? 
submersa tenebris proderit obscuro ueluti sine remige puppis uel lyra quae reticet uel qui non tenditur arcus . 
" Hanc tamen haud quisquam , qui non agnouerit ante semet et incertos animi placauerit aestus , inueniet ; longis illuc ambagibus itur . 
disce orbi , quod quisque sibi . 
cum conderet artus nostros , aetheriis miscens terrena , Prometheus , sinceram patri mentem furatus Olympo continuit claustris indignantemque reuinxit et , cum non aliter possent mortalia fingi , adiunxit geminas . 
illae cum corpore lapsae intereunt , haec sola manet bustoque superstes euolat . 
hanc alta capitis fundauit in arce mandatricem operum prospecturamque labori ; illas inferius collo praeceptaque summae passuras dominae digna statione locauit . 
quippe opifex ueritus confundere sacra profanis distribuit partes animae sedesque remouit . 
iram sanguinei regio sub pectore cordis protegit imbutam flammis auidamque nocendi praecipitemque sui . 
rabie succensa tumescit , contrahitur tepefacta metu . 
cumque omnia se cum duceret et requiem membris uesana negaret , inuenit pulmonis opem madidumque furenti praebuit , ut tumidae ruerent in mollia fibrae . 
at sibi cuncta petens , nil collatura cupido in iecur et tractus imos compulsa recessit , quae , uelut immanis reserat dum belua rictus , expleri pascique nequit : nunc uerbere curas torquet auaritiae , stimulis nunc flagrat amorum , nunc gaudet , nunc maesta dolet satiataque rursus exoritur caesaque redit pollentius hydra . 
" Hos igitur potuit si quis sedare tumultus , inconcussa dabit purae sacraria menti . 
tu licet extremos late dominere per Indos , te Medus , te mollis Arabs , te Seres adorent : si metuis , si praua cupis , si duceris ira , seruitii patiere iugum ; tolerabis iniquas interius leges . 
tunc omnia iure tenebis , cum poteris rex esse tui . 
procliuior usus in peiora datur suadetque licentia luxum illecebrisque effrena fauet . 
tum uiuere caste asperius , cum prompta Uenus ; tum durius irae consulitur , cum poena patet . 
sed comprime motus nec tibi quid liceat , sed quid fecisse decebit occurrat , mentemque domet respectus honesti . 
" Hoc te praeterea crebro sermone monebo , ut te totius medio telluris in ore uiuere cognoscas , cunctis tua gentibus esse facta palam nec posse dari regalibus usquam secretum uitiis ; nam lux altissima fati occultum nihil esse sinit , latebrasque per omnes intrat et abstrusos explorat fama recessus . 
" Sis pius in primis ; nam cum uincamur in omni munere , sola deos aequat clementia nobis . 
neu dubie suspectus agas neu falsus amicis rumorumue auidus : qui talia curat , inanes horrebit strepitus nulla non anxius hora . 
non sic excubiae , non circumstantia pila quam tutatur amor . 
non extorquebis amari ; hoc alterna fides , hoc simplex gratia donat . 
nonne uides , operum quod se pulcherrimus ipse mundus amore liget , nec ui conexa per aeuum conspirent elementa sibi ? 
quod limite Phoebus contentus medio , contentus litore pontus et , qui perpetuo terras ambitque uehitque , nec premat incumbens oneri nec cesserit aer ? 
qui terret , plus ipse timet ; sors ista tyrannis conuenit ; inuideant claris fortesque trucident , muniti gladiis uiuant saeptique uenenis , ancipites habeant arces trepidique minentur : tu ciuem patremque geras , tu consule cunctis , non tibi , nec tua te moueant , sed publica uota . 
" In commune iubes si quid censesque tenendum , primus iussa subi : tunc obseruantior aequi fit populus nec ferre negat , cum uiderit ipsum auctorem parere sibi . 
componitur orbis regis ad exemplum , nec sic inflectere sensus humanos edicta ualent quam uita regentis : mobile mutatur semper cum principe uulgus . 
" His tamen effectis neu fastidire minores neu pete praescriptos homini transcendere fines . 
inquinat egregios adiuncta superbia mores . 
non tibi tradidimus dociles seruire Sabaeos , Armeniae dominum non te praefecimus orae , nec damus Assyriam , tenuit quam femina , gentem . 
Romani , qui cuncta diu rexere , regendi , qui nec Tarquinii fastus nec iura tulere Caesaris . 
annales ueterum delicta loquuntur : haerebunt maculae quis non per saecula damnat Caesareae portenta domus ? 
quem dira Neronis funera , quem rupes Caprearum taetra latebit incesto possessa seni ? 
uictura feretur gloria Traiani , non tam quod Tigride uicto nostra triumphati fuerint prouincia Parthi , alta quod inuectus fractis Capitolia Dacis , quam patriae quod mitis erat . 
ne desine tales , nate , sequi . 
" Si bella canant , prius agmina duris exerce studiis et saeuo praestrue Marti . 
non brumae requies , non hibernacula segnes eneruent torpore manus . 
ponenda salubri castra loco ; praebenda uigil custodia uallo . 
disce , ubi denseri cuneos , ubi cornua tendi aequius aut iterum flecti ; quae montibus aptae , quae campis acies , quae fraudi commoda uallis , quae uia difficilis . 
fidit si moenibus hostis , tum tibi murali libretur machina pulsu ; saxa rota ; praeceps aries protectaque portas testudo feriat ; ruat emersura iuuentus effossi per operta soli . 
si longa moretur obsidio , tum uota caue secura remittas inclusumue putes ; multis damnosa fuere gaudia ; dispersi pereunt somnoue soluti ; saepius incautae nocuit uictoria turbae . 
neu tibi regificis tentoria larga redundent deliciis , neue imbelles ad signa ministros luxuries armata trahat . 
neu flantibus Austris neu pluuiis cedas , neu defensura calorem aurea summoueant rapidos umbracula soles . 
inuentis utere cibis . 
solabere partes aequali sudore tuas : si collis iniquus , primus ini ; siluam si caedere prouocat usus , sumpta ne pudeat quercum strauisse bipenni . 
calcatur si pigra palus , tuus ante profundum pertemptet sonipes . 
fluuios tu protere cursu haerentes glacie , liquidos tu scinde natatu . 
nunc eques in medias equitum te consere turmas ; nunc pedes adsistas pediti . 
tum promptius ibunt te socio , tum conspicuus gratusque geretur sub te teste labor . 
" Dicturum plura parentem uoce subis : " equidem , faueant modo numina coeptis haec effecta dabo , nec me fratrique tibique dissimilem populi commissaque regna uidebunt . 
sed cur non potius , uerbis quae disseris , usu experior ? 
gelidas certe nunc tendis in Alpes . 
duc tecum comitem ; figant sine nostra tyrannum spicula ; pallescat nostro sine barbarus arcu . 
Italiamne feram furiis praedonis acerbi subiectam ? 
patiar Romam seruire clienti ? 
usque adeone puer ? 
nec me polluta potestas nec pia cognati tanget uindicta cruoris ? 
per strages equitare libet . 
da protinus arma . 
cur annos obicis ? 
pugnae cur arguor impar ? 
aequalis mihi Pyrrhus erat , cum Pergama solus uerteret et patri non degeneraret Achilli . 
denique si princeps castris haerere nequibo , uel miles ueniam . 
" Delibat dulcia nati oscula miratusque refert : " laudanda petisti ; sed festinus amor . 
ueniet robustior aetas ; ne propera . 
necdum decimas emensus aristas adgrederis metuenda uiris : uestigia magnae indolis agnosco . 
fertur Pellaeus , Eoum qui domuit Porum , cum prospera saepe Philippi audiret , laetos inter fleuisse sodales nil sibi uincendum patris uirtute relinqui . 
hos uideo motus . 
fas sit promittere patri : tantus eris . 
nostro nec debes regna fauori , quae tibi iam natura dedit . 
sic mollibus olim stridula ducturum pratis examina regem nascentem uenerantur apes et publica mellis iura petunt traduntque fauos ; sic pascua paruus uindicat et necdum firmatis cornibus audax iam regit armentum uitulus . 
sed proelia differ in iuuenem patiensque meum cum fratre tuere me bellante locum . 
uos impacatus Araxes , uos celer Euphrates timeat , sit Nilus ubique uester et emisso quidquid sol imbuit ortu . 
si pateant Alpes , habeat si causa secundos iustior euentus , aderis partesque receptas suscipies , animosa tuas ut Gallia leges audiat et nostros aequus modereris Hiberos . 
tunc ego securus fati laetusque laborum discedam , uobis utrumque regentibus axem " Interea Musis animus , dum mollior , instet et quae mox imitere legat ; nec desinat umquam tecum Graia loqui , tecum Romana uetustas . 
antiquos euolue duces , adsuesce futurae militiae , Latium retro te confer in aeuum . 
libertas quaesita placet ? 
mirabere Brutum . 
perfidiam damnas ? 
Metti satiabere poenis . 
triste rigor nimius ? 
Torquati despice mores . 
mors impensa bonum ? 
Decios uenerare ruentes . 
uel solus quid fortis agat , te ponte soluto oppositus Cocles , Muci te flamma docebit ; quid mora perfringat , Fabius ; quid rebus in artis dux gerat , ostendet Gallorum strage Camillus . 
discitur hinc nullos meritis obsistere casus : prorogat aeternam feritas tibi Punica famam , Regule ; successus superant aduersa Catonis . 
discitur hinc quantum paupertas sobria possit : pauper erat Curius , reges cum uinceret armis pauper Fabricius , Pyrrhi cum sperneret aurum ; sordida dictator flexit Serranus aratra : lustratae lictore casae fascesque salignis postibus affixi ; collectae consule messes et sulcata diu trabeato rura colono . 
" Haec genitor praecepta dabat : uelut ille carinae longaeuus rector , uariis quem saepe procellis explorauit hiems , ponto iam fessus et annis aequoreas alni nato commendat habenas et casus artesque docet : quo dextra regatur sidere ; quo fluctus possit moderamine falli ; quae nota nimborum ; quae fraus infida sereni ; quid sol occiduus prodat ; quo saucia uento decolor iratos attollat Cynthia uultus . 
aspice nunc , quacumque micas , seu circulus Austri , magne parens , gelidi seu te meruere Triones , aspice : completur uotum . 
iam natus adaequat te meritis et , quod magis est optabile , uincit subnixus Stilichone tuo , quem fratribus ipse discedens clipeum defensoremque dedisti . 
pro nobis nihil ille pati nullumque recusat discrimen temptare sui , non dura uiarum , non incerta maris , Libyae squalentis harenas audebit superare pedes madidaque cadente Pleiade Gaetulas intrabit nauita Syrtes . 
Hunc tamen in primis populos lenire feroces et Rhenum pacare iubes . 
uolat ille citatis uectus equis nullaque latus stipante caterua , aspera nubiferas qua Raetia porrigit Alpes , pergit et hostiles ( tanta est fiducia ) ripas incomitatus adit . 
totum properare per amnem attonitos reges humili ceruice uideres . 
ante ducem nostrum flauam sparsere Sygambri caesariem pauidoque orantes murmure Franci procubuere solo : iuratur Honorius absens imploratque tuum supplex Alamannia nomen . 
Bastarnae uenere truces , uenit accola siluae Bructerus Hercyniae latisque paludibus exit Cimber et ingentes Albim liquere Cherusci . 
accipit ille preces uarias tardeque rogatus adnuit et magno pacem pro munere donat . 
nobilitant ueteres Germanica foedera Drusos , Marte sed ancipiti , sed multis cladibus empta quis uictum meminit sola formidine Rhenum ? 
quod longis alii bellis potuere mereri , hoc tibi dat Stilichonis iter . 
Post otia Galli limitis hortaris Graias fulcire ruinas . 
Ionium tegitur uelis uentique laborant tot curuare sinus seruaturasque Corinthum prosequitur facili Neptunus gurgite classes , et puer , Isthmiaci iam pridem litoris exul , secura repetit portus cum matre Palaemon . 
plaustra cruore natant : metitur pellita iuuentus : pars morbo , pars ense perit . 
non lustra Lycaei , non Erymantheae iam copia sufficit umbrae innumeris exusta rogis , nudataque ferro sic flagrasse suas laetantur Maenala siluas . 
excutiat cineres Ephyre , Spartanus et Arcas tutior exsanguis pedibus proculcet aceruos fessaque pensatis respiret Graecia poenis ! 
gens , qua non Scythicos diffusior ulla Triones incoluit , cui paruus Athos angustaque Thrace , cum transiret , erat , per te uiresque tuorum fracta ducum lugetque sibi iam rara superstes , et , quorum turbae spatium uix praebuit orbis , uno colle latent . 
sitiens inclusaque uallo ereptas quaesiuit aquas , quas hostibus ante contiguas alio Stilicho deflexerat actu mirantemque nouas ignota per auia ualles iusserat auerso fluuium migrare meatu . 
Obuia quid mirum uinci , cum barbarus ultro iam cupiat seruire tibi ? 
tua Sarmata discors sacramenta petit ; proiecta pelle Gelonus militat ; in Latios ritus transistis Alani . 
ut fortes in Marte uiros animisque paratos , sic iustos in pace legis longumque tueris electos crebris nec succedentibus urges . 
iudicibus notis regimur , fruimurque quietis militiaeque bonis , ceu bellatore Quirino , ceu placido moderante Numa . 
non imminet ensis , nullae nobilium caedes ; non crimina uulgo texuntur ; patria maestus non truditur exul ; impia continui cessant augmenta tributi ; non infelices tabulae ; non hasta refixas uendit opes ; auida sector non uoce citatur , nec tua priuatis crescunt aeraria damnis . 
munificus largi , sed non et prodigus , auri perdurat non empta fides nec pectora merces adligat ; ipsa suo pro pignore castra laborant ; te miles nutritor amat . 
Quae denique Romae cura tibi ! 
quam fixa manet reuerentia patrum ! 
firmatur senium iuris priscamque resumunt canitiem leges emendanturque uetustae acceduntque nouae . 
talem sensere Solonem res Pandioniae ; sic armipotens Lacedaemon despexit muros rigido munita Lycurgo . 
quae sub te uel causa breuis uel iudicis error neglegitur ? 
dubiis quis litibus addere finem iustior et mersum latebris educere uerum ? 
quae pietas quantusque rigor tranquillaque magni uis animi nulloque leuis terrore moueri nec noua mirari facilis ! 
quam docta facultas ingenii linguaeque modus ! 
responsa uerentur legati , grauibusque latet sub moribus aetas . 
Quantus in ore pater radiat ! 
quam torua uoluptas frontis et augusti maiestas grata pudoris ! 
iam patrias imples galeas ; iam cornus auita temptatur uibranda tibi ; promittitur ingens dextra rudimentis Romanaque uota moratur . 
quis decor , incedis quotiens clipeatus et auro squameus et rutilus cristis et casside maior ! 
sic , cum Threicia primum sudaret in hasta , flumina lauerunt puerum Rhodopeia Martem . 
quae uires iaculis uel , cum Gortynia tendis spicula , quam felix arcus certique petitor uulneris et iussum mentiri nescius ictum ! 
scis , quo more Cydon , qua dirigat arte sagittas Armenius , refugo quae sit fiducia Partho : sic Amphioniae pulcher sudore palaestrae Alcides pharetras Dircaeaque tela solebat praetemptare feris olim domitura Gigantes et pacem latura polo , semperque cruentus ibat et Alcmenae praedam referebat ouanti ; caeruleus tali prostratus Apolline Python implicuit fractis moritura uolumina siluis . 
Cum uectaris equo simulacraque Martia ludis , quis mollis sinuare fugas , quis tendere contum acrior aut subitos melior flexisse recursus ? 
non te Massagetae , non gens exercita campo Thessala , non ipsi poterunt aequare bimembres ; uix comites alae , uix te suspensa sequuntur agmina feruentesque tument post terga dracones . 
utque tuis primum sonipes calcaribus arsit , ignescunt patulae nares , non sentit harenas ungula discussaeque iubae sparguntur in armos ; turbantur phalerae , spumosis morsibus aurum fumat , anhelantes exundant sanguine gemmae . 
ipse labor puluisque decet confusaque motu caesaries ; uestis radiato murice solem combibit , ingesto crispatur purpura uento . 
si dominus legeretur equis , tua posceret ultro uerbera Nereidum stabulis nutritus Arion seruiretque tuis contempto Castore frenis Cyllarus et flauum Xanthus spreuisset Achillem . 
ipse tibi famulas praeberet Pegasus alas portaretque libens melioraque pondera passus Bellerophonteas indignaretur habenas . 
quin etiam uelox Aurorae nuntius Aethon , qui fugat hinnitu stellas roseoque domatur Lucifero , quotiens equitem te cernit ab astris , inuidet inque tuis mauult spumare lupatis . 
Nunc quoque quos habitus , quantae miracula pompae uidimus , Ausonio cum iam succinctus amictu per Ligurum populos solito conspectior ires atque inter niueas alte ueherere cohortes , obnixisque simul pubes electa lacertis sidereum gestaret onus . 
sic numina Memphis in uulgus proferre solet ; penetralibus exit effigies , breuis illa quidem : sed plurimus infra liniger imposito suspirat uecte sacerdos testatus sudore deum ; Nilotica sistris ripa sonat Phariosque modos Aegyptia ducit tibia ; summissis admugit cornibus Apis . 
omnis nobilitas , omnis tua sacra frequentat Thybridis et Latii suboles ; conuenit in unum quidquid in orbe fuit procerum , quibus auctor honoris uel tu uel genitor . 
numeroso consule consul cingeris et socios gaudes admittere patres . 
illustri te prole Tagus , te Gallia doctis ciuibus et toto stipauit Roma senatu . 
portatur iuuenum ceruicibus aurea sedes ornatuque nouo grauior deus . 
asperat Indus uelamenta lapis pretiosaque fila smaragdis ducta uirent ; amethystus inest et fulgor Hiberus temperat arcanis hyacinthi caerula flammis . 
nec rudis in tali suffecit gratia textu ; auget acus meritum picturatumque metallis uiuit opus : multa remorantur iaspide cultus et uariis spirat Nereia baca figuris . 
quae tantum potuit digitis mollire rigorem ambitiosa colus ? 
uel cuius pectinis arte traxerunt solidae gemmarum stamina telae ? 
inuia quis calidi scrutatus stagna profundi Tethyos inuasit gremium ? 
quis diuitis algae germina flagrantes inter quaesiuit harenas ? 
quis iunxit lapides ostro ? 
quis miscuit ignes Sidonii Rubrique maris ? 
tribuere colorem Phoenices , Seres subtegmina , pondus Hydaspes . 
hoc si Maeonias cinctu graderere per urbes , in te pampineos transferret Lydia thyrsos , in te Nysa choros ; dubitassent orgia Bacchi , cui furerent ; irent blandae sub uincula tigres . 
talis Erythraeis intextus nebrida gemmis Liber agit currus et Caspia flectit eburnis colla iugis : Satyri circum crinemque solutae Maenades adstringunt hederis uictricibus Indos ; ebrius hostili uelatur palmite Ganges . 
Auspice mox laetum sonuit clamore tribunal te fastos ineunte quater . 
sollemnia ludit omina libertas ; deductum Uindice morem lex celebrat , famulusque iugo laxatus erili ducitur et grato remeat securior ictu . 
tristis condicio pulsata fronte recedit ; in ciuem rubuere genae , tergoque remouit uerbera permissi felix iniuria uoti . 
Prospera Romuleis sperantur tempora rebus in nomen uentura tuum . 
praemissa futuris dant exempla fidem : quotiens te cursibus aeui praefecit , totiens accessit laurea patri . 
ausi Danuuium quondam transnare Gruthungi in lintres fregere nemus ; ter mille ruebant per fluuium plenae cuneis immanibus alni . 
dux Odothaeus erat . 
tantae conamina classis incipiens aetas et primus contudit annus : summersae sedere rates ; fluitantia numquam largius Arctoos pauere cadauera pisces ; corporibus premitur Peuce ; per quinque recurrens ostia barbaricos uix egerit unda cruores , confessusque parens Odothaei regis opima rettulit exuuiasque tibi . 
ciuile secundis conficis auspiciis bellum . 
tibi debeat orbis fata Gruthungorum debellatumque tyrannum : Hister sanguineos egit te consule fluctus ; Alpinos genitor rupit te consule montes . 
Sed patriis olim fueras successibus auctor , nunc eris ipse tuis . 
semper uenere triumphi cum trabeis sequiturque tuos uictoria fasces . 
sis , precor , adsiduus consul Mariique relinquas et senis Augusti numerum . 
quae gaudia mundo , per tua lanugo cum serpere coeperit ora , cum tibi protulerit festas nox pronuba taedas ! 
quae tali deuota toro , quae murice fulgens ibit in amplexus tanti regina mariti ? 
quaenam tot diuis ueniet nurus , omnibus aruis et toto donanda mari ? 
quantusque feretur idem per Zephyri metas Hymenaeus et Euri ! 
o mihi si liceat thalamis intendere carmen conubiale tuis , si te iam dicere patrem ! 
tempus erit , cum tu trans Rheni cornua uictor , Arcadius captae spoliis Babylonis onustus communem maiore toga signabitis annum ; crinitusque tuo sudabit fasce Suebus , ultima fraternas horrebunt Bactra secures . 
