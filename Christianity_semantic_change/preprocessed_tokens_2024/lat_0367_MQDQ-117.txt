Hymnum dicat turba fratrum , hymnum cantus personet , Christo regi concinnantes laudes demus debitas . 
tu Dei de corde Uerbum , tu uia , tu ueritas , Iesse uirga tu uocaris , te leonem legimus . 
dextra Patris , mons et agnus , angularis tu lapis . 
sponsus idem , el , columba , flamma , pastor , ianua . 
in prophetis inueniris , nostro natus saeculo . 
ante saecla tu fuisti factor primi saeculi , factor caeli , terrae factor , congregator tu maris , omniumque tu creator , quae Pater nasci iubet , uirginis receptus membris Gabrihelis nuntio . 
crescit aluus prole sancta ; nos monemur credere rem nouam nec ante uisam , uirginem puerperam . 
tunc magi stellam secuti primi adorant paruulum , offerentes tus et aurum , digna regi munera . 
mox Herodi nuntiatum inuidens potentiae . 
tum iubet paruos necari , turbam facit martyrum . 
fertur infans occulendus , Nili flumen quo fluit , qui refertur post Herodem nutriendus Nazareth . 
multa paruus , multa adultus signa fecit caelitus , quae latent et quae leguntur , coram multis testibus . 
praedicans caeleste regnum dicta factis adprobat . 
debiles facit uigere , caecos luce inluminat , uerbis purgat leprae morbum , mortuos resuscitat . 
uinum quod deerat hydriis mutari aquam iubet , nuptiis mero retentis propinando populo . 
pane quino , pisce bino quinque pascit milia , et refert fragmenta cenae ter quaternis corbibus . 
turba ex omni discumbente iugem laudem pertulit . 
duodecim uiros probauit , per quos uita discitur , ex quis unus inuenitur Christi Iudas traditor . 
instruuntur missi ab Anna proditoris osculo . 
innocens captus tenetur nec repugnans ducitur , sistitur , falsis grassatur offerendus Pontio . 
discutit obiecta praeses , nullum crimen inuenit . 
sed cum turbae Iudaeorum pro salute Caesaris dicerent Christum necandum , turbis sanctus traditur . 
impiis uerbis grassatur ; sputa , flagra sustinet . 
scandere crucem iubetur , innocens pro noxiis . 
morte carnis quam gerebat mortem uicit omnium . 
tum Deum clamore magno Patrem pendens inuocat . 
mors secuta membra Christi laxat , stricta uincula . 
uela templum scissa pandunt , nox obscurat saeculum . 
excitantur de sepulcris dudum clausa corpora . 
adfuit Ioseph beatus ; corpus myrra perlitum , linteo rudi ligatum cum dolore condidit . 
milites seruare corpus Annas princeps praecipit , ut uideret si probaret Christus quod spoponderat . 
angelum Dei trementes ueste amictum candida , qui candore claritatis uellus uicit sericum , demouet saxum sepulcro , surgens Christus integer . 
haec uidet Iudaea , mendax haec negat cum uiderit . 
feminae primum monentur saluatorem uiuere , quas salutat ipse maestas , conplet tristes gaudio , seque a mortuis paterna suscitatum dextera tertia die redisse nuntiat apostolis . 
mox uidetur a beatis quos probauit fratribus . 
quod redisset ambigentes intrat clausis ianuis . 
dat docens praecepta legis , dat diuinum spiritum , Spiritum Dei , perfectae Trinitatis uinculum . 
praecipit totum per orbem baptizare credulos , nomen Patris inuocantes , confitentes Filium , ( mysticam fidem reuelat ) unctos sancto Spiritu , fonte tinctos , innouatos , filios factos Dei . 
ante lucem turba fratrum concinnemus gloriam , qua docemur nos futuros sempiterno saeculo , nos cantantes et precantes quae futura credimus , inmensamque maiestatem concinnemus uniter . 
ante lucem nuntiemus Christum regem saeculo . 
galli cantus , galli plausus proximum sentit diem . 
ante lucem decantantes Christum regem dominum . 
qui in illum recte credunt regnaturi cum eo . 
gloria Patri ingenito , gloria Unigenito , una cum sancto Spiritu in sempiterna saecula . 
