Ter bibe vel totiens ternos ; sic mystica lex est vel tria potanti vel ter tria multiplicanti imparibus novies ternis contexere coebum . 
iuris idem tribus est quod ter tribus , omnia in istis : forma hominis coepti plenique exactio partus quique novem novies fati tenet ultima finis . 
tris Ope progeniti fratres , tris ordine partae , Vesta Ceres et Iuno , secus muliebre , sorores . 
inde trisulca Iovi sunt fulmina , Cerberus inde , inde tridens triplexque Helenes cum fratribus ovum . 
ter nova Nestoreos implevit purpura fusos et totiens trino cornix vivacior aevo ; quam novies terni glomerantem saecula tractus vincunt aeripedes ter terno Nestore cervi ; tris quorum aetates superat Phoebeius oscen ; quem novies senior Gangeticus anteit ales , ales cinnameo radiatus tempora nimbo . 
tergemina est Hecate , tria virginis ora Dianae ; tris Charites , tria fata , triplex vox , trina elementa . 
tris in Trinacria Sirenes et omnia ternae , tris volucres , tris semideae , tris semipuellae , ter tribus ad palmam iussae certare Camenis , ore manu flatu buxo fide voce canentes . 
tris sophiae partes , tria Punica bella , trimenstres annorum caelique vices noctisque per umbram tergemini vigiles . 
ter clara instantis Eoi signa canit serus deprenso Marte satelles . 
et qui conceptus triplicatae tempore noctis iussa quater ternis affixit opima tropaeis . 
et lyrici vates numero sunt Mnemonidarum , tris solas quondam tenuit quas dextera Phoebi , sed Cithaeron totiens ternas ex aere sacravit religione patrum , qui sex sprevisse timebant . 
trina Tarentino celebrata trinoctia ludo , qualia bis genito Thebis trieterica Baccho . 
tris primas Thraecum pugnas tribus ordine bellis Iuniadae patrio inferias misere sepulcro . 
illa etiam thalamos per trina aenigmata quaerens , qui bipes et quadrupes foret et tripes , omnia solus , terruit Aoniam , volucris , leo , virgo , triformis Sphinx , volucris pinnis , pedibus fera , fronte puella . 
trina in Tarpeio fulgent consortia templo . 
humana efficiunt habitacula tergenus artes : parietibus qui saxa locat , qui culmine tigna , et qui supremo comit tectoria cultu . 
hinc Bromii quadrantal et hinc Sicana medimna : hoc tribus , haec geminis tribus explicat usus agendi . 
in physicis tria prima : deus , mundus , data forma . 
tergenus omne genus : genitor , genetrix , generatum . 
per trinas species trigonorum regula currit , aequilatus vel crure pari vel in omnibus impar . 
tris coit in partes numerus perfectus , ut idem congreget et terno per ter tria dissolvatur . 
tris primus par , impar habet mediumque ; sed ipse ut tris , sic quinque et septem quoque dividit unus , et numero in toto positus sub acumine centri distinguit solidos coebo pereunte trientes , aequipares dirimens partes ex impare terno . 
et paribus triplex medium , cum quattuor et sex bisque quaternorum secernitur omphalos idem . 
ius triplex , tabulae quod ter sanxere quaternae : sacrum , privatum , et populi commune quod usquam est . 
interdictorum trinum genus : unde repulsus vi fuero aut utrubi fuerit quorumve bonorum . 
triplex libertas capitisque minutio triplex . 
trinum dicendi genus est : sublime , modestum , et tenui filo . 
triplex quoque forma medendi , cui logos aut methodos cuique experientia nomen , et medicina triplex : servare , cavere , mederi . 
tris oratorum cultus : regnata colosso quem Rhodos , Actaeae quem dilexistis Athenae , et quem de scaenis tetrica ad subsellia traxit prosa Asiae , in causis numeros imitata chororum . 
Orpheos hinc tripodes , quia sunt tria : terra , aqua , flamma . 
triplex sideribus positus : distantia , forma , et modus . 
et genetrix modulorum musica triplex : missa labris , secreta astris , vulgata theatris . 
Martia Roma triplex , equitatu , plebe , senatu . 
hoc numero tribus et sacro de monte tribuni . 
tris equitum turmae , tria nomina nobiliorum . 
nomina sunt chordis tria , sunt tria nomina mensi . 
Geryones triplex , triplex compago Chimaerae . 
Scylla triplex , commissa tribus : cane , virgine , pisce . 
Gorgones Harpyiaeque et Erinyes agmine terno et tris fatidicae , nomen commune , Sibyllae , quarum tergemini , fatalia carmina , libri , quos ter quinorum servat cultura virorum . 
ter bibe . 
tris numerus super omnia , tris deus unus . 
hic quoque ne ludus numero transcurrat inerti , ter decies ternos habeat deciesque novenos . 
