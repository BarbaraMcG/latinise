[ Lemnias Hypsipyle , Bacchi genus , Aesone nato dicit , et in uerbis pars quota mentis erat . 
] Litora Thessaliae reduci tetigisse carina diceris auratae uellere diues ouis Gratulor incolumi , quantum sinis ; hoc tamen ipsa debueram scripto certior esse tuo . 
Nam ne pacta tibi praeter mea regna redires , cum cuperes , uentos non habuisse potes . 
Quamlibet aduerso signetur epistula uento ; Hypsipyle missa digna salute fui . 
Cur mihi fama prior de te quam littera uenit Isse sacros Martis sub iuga panda boues , seminibus iactis segetes adolesse uirorum inque necem dextra non eguisse tua , peruigilem spolium pecudis seruasse draconem , rapta tamen forti uellera fulua manu ? 
Haec ego si possem timide credentibus " ista ipse mihi scripsit " dicere , quanta forem ! 
Quid queror officium lenti cessasse mariti ? 
Obsequium , maneo si tua , grande tuli . 
Barbara narratur uenisse uenefica tecum , In mihi promissi parte recepta tori . 
Credula res amor est . 
Vtinam temeraria dicar criminibus falsis insimulasse uirum ! 
Nuper ab Haemoniis hospes mihi Thessalus oris venerat et tactum uix bene limen erat : " Aesonides " , dixi , quid agit meus ? 
" Ille pudore haesit in opposita lumina fixus humo . 
Protinus exilui tunicisque a pectore ruptis : " Viuit ? 
an , exclamo , me quoque fata uocant ? 
" Viuit " ait timidus ; timidum iurare coegi ; Vix mihi teste deo credita uita tua est . 
[ Vtque animus rediit , tua facta requirere coepi . 
Narrat aenipedes Martis arasse boues , vipereos dentes in humum pro semine iactos , et subito natos arma tulisse uiros ; terrigenas populos ciuili Marte peremptos implesse aetatis fata diurna suae . 
Deuictus serpens . 
Iterum , si uiuat Iason , quaerimus ; alternant spesque timorque fidem . 
] Singula dum narrat , studio cursuque loquendi detegit ingenio uulnera facta tuo . 
Heu ! 
ubi pacta fides ? 
ubi conubialia iura faxque sub arsuros dignior ire rogos ? 
Non ego sum furto tibi cognita ; pronuba Iuno adfuit et sertis tempora uinctus Hymen ; [ at mihi nec Iuno , nec Hymen , sed tristis Erinys praetulit infaustas sanguinolenta faces . 
] Quid mihi cum Minyis , quid cum Tritonide pinu ? 
Quid tibi cum patria , nauita Tiphy , mea ? 
Non erat hic aries uillo spectabilis aureo , nec senis Aeetae regia Lemnos erat . 
Certa fui primo ( sed me mala fata trahebant ) hospita feminea pellere castra manu , Lemniadesque uiros , nimium quoque , uincere norunt ; milite tam forti uitta tuenda fuit . 
Vrbe uirum ut uidi , tectoque animoque recepi . 
Hic tibi bisque aestas bisque cucurrit hiemps . 
Tertia messis erat , cum tu dare uela coactus implesti lacrimis talia uerba tuis : " Abstrahor , Hypsipyle , sed ( dent modo fata recursus ! 
) Vir tuus hinc abeo , uir tibi semper ero ; quod tamen e nobis grauida celatur in aluo , uiuat , et eiusdem simus uterque parens ! 
" Hactenus et lacrimis in falsa cadentibus ora cetera te memini non potuisse loqui . 
Vltimus e sociis sacram conscendis in Argo . 
Illa uolat ; uentus concaua uela tenet ; [ caerula propulsae subducitur unda carinae ; terra tibi , nobis aspiciuntur aquae . 
] In latus omne patens turris circumspicit undas ; huc feror et lacrimis osque sinusque madent . 
Per lacrimas specto , cupidaeque fauentia menti longius adsueto lumina nostra uident . 
Adde preces castas immixtaque uota timori , nunc quoque te saluo persoluenda mihi . 
Vota ego persoluam ? 
uotis Medea fruetur ! 
Cor dolet atque ira mixtus abundat amor . 
Dona feram templis , uiuum quod Iasona perdo ? 
Hostia pro damnis concidat icta meis ? 
Non equidem secura fui semperque uerebar Ne pater Argolica sumeret urbe nurum . 
Argolidas timui ; nocuit mihi barbara paelex . 
Non exspectata uulnus ab hoste tuli . 
Nec facie meritisque placet , sed carmina nouit diraque cantata pabula falce metit . 
[ Illa reluctantem cursu deducere Lunam nititur et tenebris abdere Solis equos ; illa refrenat aquas obliquaque flumina sistit ; illa loco siluas uiuaque saxa mouet ; per tumulos errat passis discincta capillis certaque de tepidis colligit ossa rogis . 
Deuouet absentis simulacraque cerea figit , et miserum tenuis in iecur urget acus , ] Et quae nescierim melius . 
Male quaeritur herbis moribus et forma conciliandus amor . 
Hanc potes amplecti thalamoque relictus in uno impauidus somno nocte silente frui ? 
Scilicet ut tauros , ita te iuga ferre coegit , quaque feros anguis , te quoque mulcet ope . 
Adde , quod ascribi factis procerumque tuisque se facit et titulo coniugis uxor obest . 
Atque aliquis Peliae de partibus acta uenenis imputat et populum , qui sibi credat , habet : " Non haec Aesonides , sed [ filia ] Phasias Aeetine aurea Phrixeae terga reuellit ouis . 
" Non probat Alcimede mater tua ( consule matrem ) . 
Non pater , a gelido cui uenit axe nurus ; illa sibi Tanai Scythiaeque paludibus udae quaerat et a patria Phasidis usque uirum ! 
Mobilis Aesonide uernaque incertior aura , cur tua polliciti pondere uerba carent ? 
Vir meus hinc ieras , uir non meus inde redisti ; sim reducis coniunx , sicut euntis eram ! 
Si te nobilitas generosaque nomina tangunt , en , ego Minoo nata Thoante feror . 
Bacchus auus ; Bacchi coniunx redimita corona praeradiat stellis signa minora suis . 
Dos tibi Lemnos erit , terra ingeniosa colenti ; me quoque dotales inter habere potes . 
Nunc etiam peperi ; gratare ambobus , Iason . 
Dulce mihi grauidae fecerat auctor onus . 
Felix in numero quoque sum prolemque gemellam , pignora Lucina bina fauente dedi . 
Si quaeris cui sint similes , cognosceris illis ; fallere non norunt ; cetera patris habent , legatos quos paene dedi pro matre ferendos ; sed tenuit coeptas saeua nouerca uias . 
Medeam timui ; plus est Medea nouerca ; Medeae faciunt ad scelus omne manus . 
Spargere quae fratris potuit lacerata per agros corpora , pignoribus parceret illa meis ? 
Hanc , hanc , o demens Colchisque ablate uenenis , diceris Hypsipyles praeposuisse toro ! 
Turpiter illa uirum cognouit adultera uirgo ; me tibi teque mihi taeda pudica dedit . 
Prodidit illa patrem ; rapui de caede Thoanta . 
Deseruit Colchos ; me mea Lemnos habet . 
Quid refert , scelerata piam si uincet et ipso crimine dotata est emeruitque uirum ? 
Lemniadum facinus culpo , non miror , Iason ; quamlibet infirmis ipse dat arma dolor . 
Dic age , si uentis , ut oportuit , actus iniquis intrasses portus tuque comesque meos obuiaque exissem fetu comitante gemello , hiscere nonne tibi terra roganda fuit ? 
Quo uultu natos , quo me , scelerate , uideres ? 
Perfidiae pretio qua nece dignus eras ? 
Ipse quidem per me tutus sospesque fuisses , non quia tu dignus , sed quia mitis ego ; paelicis ipsa meos implessem sanguine uultus , quosque ueneficiis abstulit illa suis . 
Medeae Medea forem . 
Quodsi quid ab alto iustus adest uotis Iuppiter ille meis , quod gemit Hypsipyle , lecti quoque subnuba nostri maereat et leges sentiat ipsa suas , utque ego destituor coniunx materque duorum , a totidem natis orba sit aque uiro ; nec male parta diu teneat peiusque relinquat ; exulet et toto quaerat in orbe fugam . 
Quam fratri germana fuit miseroque parenti filia , tam natis , tam sit acerba uiro ; cum mare , cum terras consumpserit , aera temptet : erret inops , exspes , caede cruenta sua . 
Haec ego , coniugio fraudata Thoantias oro . 
Viuite deuoto nuptaque uirque toro ! 
[ Accipe , Dardanide , moriturae carmen Elissae ; quae legis , a nobis ultima uerba legis . 
] Sic ubi fata uocant , udis abiectus in herbis ad uada Maeandri concinit albus olor . 
Nec quia te nostra sperem prece posse moueri , adloquor ( aduerso mouimus ista deo ) , sed merita et famam corpusque animumque pudicum cum male perdiderim , perdere uerba leue est . 
Certus es ire tamen miseramque relinquere Didon , atque idem uenti uela fidemque ferent ? 
Certus es , Aenea , cum foedere soluere naues quaeque ubi sint nescis , Itala regna sequi ? 
Nec noua Carthago , nec te crescentia tangunt moenia nec sceptro tradita summa tuo ? 
Facta fugis , facienda petis ; quaerenda per orbem altera , quaesita est altera terra tibi . 
Vt terram inuenias , quis eam tibi tradet habendam ? 
Quis sua non notis arua tenenda dabit ? 
Alter amor tibi restat ? 
habenda est altera Dido ? 
Quamque iterum fallas , altera danda fides ? 
Quando erit ut condas instar Carthaginis urbem et uideas populos altus ab arce tuos ? 
Omnia si ueniant nec di tua uota morentur , unde tibi , quae te sic amet , uxor erit ? 
Vror , ut inducto ceratae sulpure taedae ; Aenean animo noxque diesque refert . 
Ille quidem male gratus et ad mea munera surdus et quo , si non sim stulta , carere uelim . 
Non tamen Aenean , quamuis male cogitat , odi , sed queror infidum questaque peius amo . 
Parce , Venus , nurui , durumque amplectere fratrem , frater Amor ! 
Castris militet ille tuis atque ego quem coepi ( neque enim dedignor ) amare , materiam curae praebeat ille meae . 
Fallor et ista mihi falso iactatur imago ; matris ab ingenio dissidet ille suae . 
Te lapis et montes innataque rupibus altis robora , te saeuae progenuere ferae , aut mare , quale uides agitari nunc quoque uentis , quo tamen aduersis fluctibus ire paras . 
Quo fugis ? 
obstat hiemps . 
Hiemis mihi gratia prosit . 
Adspice ut euersas concitet Eurus aquas . 
Quod tibi malueram , sine me debere procellis ; iustior est animo uentus et unda tuo . 
Non ego sum tanti ( quamuis merearis , inique ) ut pereas , dum me per freta longa fugis . 
Exerces pretiosa odia et constantia magno , si , dum me careas , est tibi uile mori . 
Iam uenti ponent strataque aequaliter unda caeruleis Triton per mare curret equis . 
Tu quoque cum uentis utinam mutabilis esses ! 
Et , nisi duritia robora uincis , eris . 
Quid , si nescires insana quid aequora possunt ? 
Expertae totiens tam male credis aquae ! 
Vt , pelago suadente etiam , retinacula soluas , multa tamen latus tristia pontus habet . 
Nec uiolasse fidem temptantibus aequora prodest ; perfidiae poenas exigit ille locus , praecipue cum laesus amor , quia mater Amorum nuda Cytheriacis edita fertur aquis . 
Perdita ne perdam , timeo , noceamue nocenti , neu bibat aequoreas naufragus hostis aquas . 
Viue , precor ; sic te melius quam funere perdam ; tu potius leti causa ferere mei . 
Finge , age , te rapido ( nullum sit in omine pondus ) turbine deprendi ; quid tibi mentis erit ? 
Protinus occurrent falsae periuria linguae et Phrygia Dido fraude coacta mori ; coniugis ante oculos deceptae stabit imago tristis et effusis sanguinulenta comis . 
Quicquid id est , totum merui ; concedite , dicas , quaeque cadent , in te fulmina missa putes . 
Da breue saeuitiae spatium pelagique tuaeque ; grande morae pretium tuta futura uia est . 
Nec mihi tu curae ; puero parcatur Iulo . 
Te satis est titulum mortis habere meae . 
Quid puer Ascanius , quid commeruere Penates ? 
Ignibus ereptos obruet unda deos ? 
Sed neque fers tecum , nec quae mihi perfide , iactas , presserunt umeros sacra paterque tuos . 
Omnia mentiris , neque enim tua fallere lingua incipit a nobis primaque plector ego . 
Si quaeras ubi sit formosi mater Iuli , occidit a duro sola relicta uiro . 
Haec mihi narraras ; haec me mouere . 
Merentem ure ; minor culpa poena futura mea est . 
Nec mihi mens dubia est quin te tua numina damnent ; per mare , per terras septima iactat hiemps . 
Fluctibus eiectum tuta statione recepi vixque bene audito nomine regna dedi . 
His tamen officiis utinam contenta fuissem , et mihi concubitus fama sepulta foret ! 
Illa dies nocuit , qua nos decliue sub antrum caeruleus subitis compulit imber aquis . 
Audieram uocem ; nymphas ululasse putaui ; Eumenides fatis signa dedere meis . 
Exige , laese pudor , poenam et uiolate Sychaeeu ad quem , me miseram , plena pudoris eo . 
Est mihi marmorea sacratus in aede Sychaeus ( oppositae frondes uelleraque alba tegunt ) ; hinc ego me sensi noto quater ore citari ; ipse sono tenui dixit : " Elissa , ueni . 
" Nulla mora est , uenio , uenio tibi dedita coniunx ; sum tamen admissi tarda pudore mei . 
Da ueniam culpae ; decepit idoneus auctor ; inuidiam noxae detrahit ille meae . 
Diua parens seniorque pater , pia sarcina nati , spem mihi mansuri rite dedere uiri ; si fuit errandum , causas habet error honestas ; adde fidem , nulla parte pigendus erit . 
Durat in extremum uitaeque nouissima nostrae prosequitur fati , qui fuit ante , tenor . 
Occidit Herceas coniunx mactatus ad aras , et sceleris tanti praemia frater habet . 
Exul agor cineresque uiri patriamque relinquo et feror in duras hoste sequente uias . 
Adplicor ignotis fratrique elapsa fretoque quod tibi donaui , perfide , litus emo ; urbem constitui lateque patentia fixi moenia finitimis inuidiosa locis . 
Bella tument ; bellis peregrina et femina temptor , vixque rudis portas urbis et arma paro ; mille procis placui , qui in me coiere querentes nescio quem thalamis praeposuisse suis . 
Quid dubitas uinctam Gaetulo tradere Iarbae ? 
Praebuerim sceleri bracchia nostra tuo . 
Est etiam frater , cuius manus impia poscit respergi nostro , sparsa cruore uiri . 
Pone deos et quae tangendo sacra profanas . 
Non bene caelestis impia dextra colit ; si tu cultor eras elapsis igne futurus , paenitet elapsos ignibus esse deos . 
Forsitan et grauidam Dido , scelerate , relinquas , parsque tui lateat corpore clausa meo . 
Accedet fatis matris miserabilis infans et nondum nati funeris auctor eris , cumque parente sua frater morietur Iuli , poenaque conexos auferet una duos . 
Sed iubet ire deus . 
Vellem uetuisset adire Punica nec Teucris pressa fuisset humus . 
Hoc duce nempe deo uentis agitaris iniquis et teris in rabido tempora longa freto ? 
Pergama uix tanto tibi erant repetenda labore , Hectore si uiuo quanta fuere forent . 
Non patrium Simoenta petis , sed Thybridas undas ; nempe ut peruenias quo cupis , hospes eris , utque latet uitatque tuas abstrusa carinas , vix tibi continget terra petita seni . 
Hos potius populos in dotem , ambage remissa , accipe et aduectas Pygmalionis opes ; Ilion in Tyriam transfer felicius urbem resque loco regis sceptraque sacra tene . 
Si tibi mens auida est belli , si quaerit Iulus unde suo partus Marte triumphus eat , quem superet , ne quid desit , praebebimus hostem ; hic pacis leges , hic locus arma capit . 
Tu modo , per matrem fraternaque tela , sagittas , perque fugae comites , Dardana sacra , deos , ( sic superent quoscumque tua de gente reportas , Mars ferus et damni sit modus ille tui , Ascaniusque suos feliciter impleat annos , et senis Anchisae molliter ossa cubent ! 
) Parce , precor , domui , quae se tibi tradit habendam . 
Quod crimen dicis praeter amasse meum ? 
Non ego sum Phthia magnisque oriunda Mycenis nec steterunt in te uirque paterque meus . 
Si pudet uxoris , non nupta , sed hospita dicar ; dum tua sit , Dido quodlibet esse feret . 
Nota mihi freta sunt Afrum plangentia litus ; temporibus certis dantque negantque uiam ; cum dabit aura uiam , praebebis carbasa uentis ; nunc leuis eiectam continet alga ratem . 
Tempus ut obseruem , manda mihi ; serius ibis , nec te , si cupies , ipsa manere sinam . 
Et socii requiem poscunt , laniataque classis postulat exiguas semirefecta moras . 
Pro meritis et siqua tibi debebimus ultra , pro spe coniugii tempora parua peto ; dum freta mitescant et amorem temperet usus fortiter ediscam tristia posse pati . 
Si minus , est animus nobis effundere uitam ; in me crudelis non potes esse diu . 
Adspicias utinam quae sit scribentis imago ; scribimus , et gremio Troicus ensis adest , perque genas lacrimae strictum labuntur in ensem , qui iam pro lacrimis sanguine tinctus erit . 
Quam bene conueniunt fato tua munera nostro ! 
Instruis impensa nostra sepulcra breui . 
Nec mea nunc primum feriuntur pectora telo ; ille locus saeui uulnus amoris habet . 
Anna soror , soror Anna , meae male conscia culpae , iam dabis in cineres ultima dona meos . 
Nec consumpta rogis inscribar Elissa Sychaei ; hoc tamen in tumuli marmore carmen erit : " Praebuit Aeneas et causam mortis et ensem ; ipsa sua Dido concidit usa manu . 
Hanc tua Penelope lento tibi mittit , Ulixe ; nil mihi rescribas attamen ; ipse ueni . 
Troia iacet certe , Danais inuisa puellis ; uix Priamus tanti totaque Troia fuit . 
O utinam tum , cum Lacedaemona classe petebat , obrutus insanis esset adulter aquis ! 
Non ego deserto iacuissem frigida lecto ; non quererer tardos ire relicta dies nec mihi quaerenti spatiosam fallere noctem lassaret uiduas pendula tela manus . 
Quando ego non timui grauiora pericula ueris ? 
Res est solliciti plena timoris amor . 
In te fingebam uiolentos Troas ituros ; nomine in Hectoreo pallida semper eram . 
Siue quis Antilochum narrabat ab Hectore uictum , Antilochus nostri causa timoris erat , siue Menoetiaden falsis cecidisse sub armis , flebam successu posse carere dolos . 
Sanguine Tlepolemus Lyciam tepefecerat hastam Tlepolemi leto cura nouata mea est . 
Denique , quisquis erat castris iugulatus Achiuis , frigidius glacie pectus amantis erat . 
Sed bene consuluit casto deus aequus amori ; uersa est in cineres sospite Troia uiro . 
Argolici rediere duces ; altaria fumant ; ponitur ad patrios barbara praeda deos . 
Grata ferunt nymphae pro saluis dona maritis , illi uicta suis Troica fata canunt ; mirantur lassique senes trepidaeque puellae ; narrantis coniunx pendet ab ore uiri , atque aliquis posita monstrat fera proelia mensa pingit et exiguo Pergama tota mero : " Hac ibat Simois , haec est Sigeia tellus ; hic steterat Priami regia celsa senis ; illic Aeacides , illic tendebat Ulixes ; hic lacer admissos terruit Hector equos . 
" Omnia namque tuo senior te quaerere misso rettulerat nato Nestor , at ille mihi . 
Rettulit et ferro Rhesumque Dolonaque caesos , utque sit hic somno proditus , ille dolo . 
Ausus es , o nimium nimiumque oblite tuorum , Thracia nocturno tangere castra dolo totque simul mactare uiros , adiutus ab uno . 
At bene cautus eras et memor ante mei ! 
Usque metu micuere sinus , dum uictor amicum dictus es Ismariis isse per agmen equis . 
Sed mihi quid prodest uestris disiecta lacertis Ilios , et , murus quod fuit , esse solum , si maneo qualis Troia durante manebam uirque mihi dempto fine carendus abest ? 
Diruta sunt aliis , uni mihi Pergama restant , incola captiuo quae boue uictor arat . 
Iam seges est , ubi Troia fuit , resecandaque falce luxuriat Phrygio sanguine pinguis humus ; semisepulta uirum curuis feriuntur aratris ossa ; ruinosas occulit herba domos . 
Uictor abes nec scire mihi quae causa morandi aut in quo lateas ferreus orbe , licet . 
Quisquis ad haec uertit peregrinam litora puppim , ille mihi de te multa rogatus abit , quamque tibi reddat , si te modo uiderit usquam , traditur huic digitis charta notata meis . 
Nos Pylon , antiqui Neleia Nestoris arua , misimus , incerta est fama remissa Pylo . 
Misimus et Sparten ; Sparte quoque nescia ueri . 
Quas habitas terras aut ubi lentus abes ? 
Utilius starent etiamnunc moenia Phoebi ( irascor uotis heu ! 
leuis ipsa meis ) . 
Scirem , ubi pugnares et tantum bella timerem et mea cum multis iuncta querela foret . 
Quid timeam , ignoro ; timeo tamen omnia demens et patet in curas area lata meas . 
Quaecumque aequor habet , quaecumque pericula tellus , tam longae causas suspicor esse morae . 
Haec ego dum stulte metuo , quae uestra libido est , esse peregrino captus amore potes ; forsitan et narres quam sit tibi rustica coniunx , quae tantum lanas non sinat esse rudes . 
Fallar , et hoc crimen tenues uanescat in auras , neue , reuertendi liber , abesse uelis ! 
Me pater Icarius uiduo discedere lecto cogit et immensas increpat usque moras . 
Increpet usque licet ! 
tua sum , tua dicar oportet ; Penelope coniunx semper Ulixis ero . 
Ille tamen pietate mea precibusque pudicis frangitur et uires temperat ipse suas . 
Dulichii Samiique et quos tulit alta Zacynthos turba ruunt in me luxuriosa proci inque tua regnant nullis prohibentibus aula ; uiscera nostra , tuae dilacerantur opes . 
Quid tibi Pisandrum Polybumque Medontaque dirum Eurymachique auidas Antinoique manus atque alios referam , quos omnis turpiter absens ipse tuo partis sanguine rebus alis ? 
Irus egens pecorisque Melanthius actor edendi ultimus accedunt in tua damna pudor . 
Tres sumus imbelles numero , sine uiribus uxor Laertesque senex Telemachusque puer . 
Ille per insidias paene est mihi nuper ademptus , dum parat inuitis omnibus ire Pylon . 
Di , precor , hoc iubeant , ut euntibus ordine fatis ille meos oculos comprimat , ille tuos . 
Hac faciunt custosque boum longaeuaque nutrix , tertius immundae cura fidelis harae . 
Sed neque Laertes , ut qui sit inutilis armis , hostibus in mediis regna tenere potest , Telemacho ueniet , uiuat modo , fortior aetas : nunc erat auxiliis illa tuenda patris ; nec mihi sunt uires inimicos pellere tectis . 
Tu citius uenias , portus et ara tuis ! 
Est tibi sitque , precor , natus , qui mollibus annis in patrias artes erudiendus erat . 
Respice Laerten ; ut iam sua lumina condas , extremum fati sustinet ille diem . 
Certe ego , quae fueram te discedente puella , Protinus ut uenias , facta uidebor anus . 
At tibi Colchorum , memini , regina uacaui , ars mea cum peteres ut tibi ferret opem . 
Tunc , quae dispensant mortalia fata , sorores debuerant fusos euoluisse meos . 
Tum potui Medea mori bene . 
Quidquid ab illo produxi uitam tempore , poena fuit . 
Ei mihi ! 
cur umquam iuuenalibus acta lacertis Phrixeam petiit Pelias arbor ouem ? 
Cur umquam Colchi Magnetida uidimus Argon turbaque Phasiacam Graia bibistis aquam ? 
Cur mihi plus aequo flaui placuere capilli et decor et linguae gratia ficta tuae ? 
Aut , semel in nostras quoniam noua puppis harenas venerat audacis attuleratque uiros , isset anhelatos non praemedicatus in ignes inmemor Aesonides aeraque adunca boum ; semina iecisset , totidem quot seuerat [ et ] hostes , ut caderet cultu cultor ab ipse suo . 
Quantum perfidiae tecum , scelerate , perisset ! 
Dempta forent capiti quam mala multa meo ! 
Est aliqua ingrato meritum exprobrare uoluptas ; hac fruar , haec de te gaudia sola feram . 
Iussus inexpertam Colchos aduertere puppim intrasti patriae regna beata meae . 
Hoc illic Medea fui noua nupta quod hic est ; quam pater est illi , tam mihi diues erat ; hic Ephyren bimarem , Scythia tenus ille niuosa omne tenet , Ponti qua plaga laeua iacet . 
Accipit hospitio iuuenes Aeeta Pelasgos , et premitis pictos , corpora Graia , toros . 
Tunc ego te uidi ; tunc coepi scire quis esses ; illa fuit mentis prima ruina meae . 
Et uidi et perii nec notis ignibus arsi , ardet ut ad magnos pinea taeda deos . 
Et formosus eras et me mea fata trahebant ; abstulerant oculi lumina nostra tui . 
Perfide , sensisti . 
Quis enim bene celat amorem ? 
Eminet indicio prodita flamma suo . 
Dicitur interea tibi lex , ut dura ferorum insolito premeres uomere colla boum . 
Martis erant tauri plus quam per cornua saeui , quorum terribilis spiritus ignis erat , aere pedes solidi praetentaque naribus aera , nigra per adflatus haec quoque facta suos ; semina praeterea populos genitura iuberis spargere deuota lata per arua manu , qui peterent natis se cum tua corpora telis ; illa est agricolae messis iniqua suo ; lumina custodis succumbere nescia somno ultimus est aliqua decipere arte labor . 
Dixerat Aeetes ; maesti consurgitis omnes , mensaque purpureos deserit alta toros . 
Quam tibi tunc longe regnum dotale Creusae et socer et magni nata Creontis erat ? 
Tristis abis ; oculis abeuntem prosequor udis , et dixit tenui murmure lingua " uale . 
" Vt positum tetigi thalamo male saucia lectum , acta est per lacrimas nox mihi , quanta fuit ; ante oculos taurique meos segetesque nefandae , ante meos oculos peruigil anguis erat . 
Hinc amor , hinc timor est ; ipsum timor auget amorem . 
Mane erat et thalamo cara recepta soror disiectamque comas auersaque in ora iacentem inuenit et lacrimis omnia plena meis . 
Orat opem Minyis . 
Petit altera , et altera habebat : Aesonio iuueni , quod rogat illa , damus . 
Est nemus et piceis et frondibus ilicis atrum ; vix illuc radiis solis adire licet . 
Sunt in eo ( fuerant certe ) delubra Dianae ; aurea barbarica stat dea facta manu . 
Noscis an exciderunt mecum loca ? 
Venimus illuc ; orsus es infido sic prior ore loqui : " Ius tibi et arbitrium nostrae fortuna salutis tradidit inque tua est uitaque morsque manu . 
Perdere posse sat est , siquem iuuet ista potestas : sed tibi seruatus gloria maior ero . 
Per mala nostra precor , quorum potes esse leuamen , per genus et numen cuncta uidentis aui , per triplicis uultus arcanaque sacra Dianae et si forte aequos gens habet ista deos , o uirgo , miserere mei , miserere meorum ; effice me meritis tempus in omne tuum . 
Quodsi forte uirum non dedignare Pelasgum ( sed mihi tam faciles unde meosque deos ? 
) , spiritus ante meus tenues uanescet in auras quam thalamo nisi tu nupta sit ulla meo . 
Conscia sit Iuno sacris praefecta maritis et dea , marmorea cuius in aede sumus . 
" Haec animum ( et quota pars haec sunt ? 
) mouere puellae simplicis et dextrae dextera iuncta meae . 
Vidi etiam lacrimas ( an et ars est fraudis in illis ? 
) ; sic cito cum uerbis capta puella tuis . 
Iungis et aeripedes inadusto corpore tauros et solidam iusso uomere findis humum . 
Arua uenenatis pro semine dentibus imples ; nascitur et gladios scutaque miles habet ; ipsa ego , quae dederam medicamina , pallida sedi , cum uidi subitos arma tenere uiros , donec terrigenae , facinus mirabile , fratres inter se strictas conseruere manus . 
Insopor ecce draco squamis crepitantibus horrens sibilat et torto pectore uerrit humum . 
Dotis opes ubi erant ? 
ubi erat tibi regia coniunx quique maris gemini distinet Isthmos aquas ? 
Illa ego , quae tibi sum nunc denique barbara facta , nunc tibi sum pauper , nunc tibi uisa nocens , flammea subduxi medicato lumina somno et tibi , quae raperes , uellera tuta dedi . 
Proditus est genitor , regnum patriamque reliqui ; Optima cum cara matre relicta soror ; virginitas facta est peregrini praeda latronis ; munus , in exilio quodlibet esse , tuli . 
At non te fugiens sine me , germane , reliqui ; Deficit hoc uno littera nostra loco ; quod facere ausa mea est , non audet scribere dextra ; sic ego , sed tecum , dilaceranda fui . 
Nec tamen extimui ( quid enim post illa timerem ? 
) credere me pelago , femina iamque nocens . 
Numen ubi est ? 
ubi di ? 
meritas subeamus in alto tu fraudis poenas , credulitatis ego . 
Complexos utinam Symplegades elisissent nostraque adhaererent ossibus ossa tuis , aut nos Scylla rapax canibus misisset edendos ( debuit ingratis Scylla nocere uiris ) , quaeque uomit totidem fluctus totidemque resorbet , nos quoque Trinacriae supposuisset aquae ! 
Sospes ad Haemonias uictorque reuerteris urbes ; ponitur ad patrios aurea lana deos . 
Quid referam Pellae natas pietate nocentes caesaque uirginea membra paterna manu ? 
[ Vt culpent alii , tibi me laudare necesse est , pro quo sum totiens esse coacta nocens . 
] Ausus es ( o ! 
iusto desunt sua uerba dolori ) , ausus es " Aesonia , dicere , cede domo . 
" Iussa domo cessi natis comitata duobus et , qui me sequitur semper , amore tui . 
Vt subito nostras Hymen cantatus ad aures venit et accenso lampades igne micant tibiaque effundit socialia carmina uobis , ei mihi funerea flebiliora tuba , pertimui nec adhuc tantum scelus esse putabam ; sed tamen in toto pectore frigus erat . 
Turba ruunt et " Hymen " clamant " Hymenaee " frequenter ; quo propior uox haec , hoc mihi peius erat . 
Diuersi flebant serui lacrimasque tegebant ( quis uellet tanti nuntius esse mali ? 
) ; me quoque , quidquid erat , potius nescire iuuabat , sed tamquam scirem , mens mea tristis erat , cum minor e pueris casu studioue uidendi adstitit ad geminae limina prima foris : " Huc mihi , mater , adi ! 
pompam pater , inquit , Iason ducit et adiunctos aureus urget equos . 
" Protinus abscissa planxi mea pectora ueste tuta nec a digitis ora fuere meis . 
Ire animus mediae suadebat in agmina turbae sertaque compositis demere rapta comis ; vix me continui quin sic laniata capillos clamarem " meus est " iniceremque manus . 
Laese pater , gaude ; Colchi gaudete relicti ; inferias umbrae fratris habete mei ; deseror amissis regno patriaque domoque coniuge , qui nobis omnia solus erat . 
Serpentis igitur potui taurosque furentes , unum non potui perdomuisse , uirum ; quaeque feros pepuli doctis medicatibus ignes , non ualeo flammas effugere ipsa meas . 
Ipsi me cantus herbaeque artesque relinquunt ; nil dea , nil Hecates sacra potentis agunt . 
Non mihi grata dies ; noctes uigilantur amarae , et tener a misero pectore somnus abit ; quae me non possum , potui sopire draconem ; utilior cuius quam mihi cura mea est . 
Quos ego seruaui , paelex amplectitur artus et nostri fructus illa laboris habet . 
Forsitan et , stultae dum te iactare maritae quaeris et infestis auribus apta loqui , in faciem moresque meos noua crimina fingas . 
Rideat et uitiis laeta sit illa meis ; rideat et Tyrio iaceat sublimis in ostro . 
Flebit et ardores uincet adusta meos . 
Dum ferrum flammaeque aderunt sucusque ueneni , hostis Medeae nullus inultus erit . 
Quodsi forte preces praecordia ferrea tangunt , nunc animis audi uerba minora meis . 
Tam tibi sum supplex quam tu mihi saepe fuisti , nec moror ante tuos procubuisse pedes . 
Si tibi sum uilis , communis respice natos : saeuiet in partus dira nouerca meos . 
Et nimium similes tibi sunt et imagine tangor et quotiens uideo lumina nostra madent . 
Per superos oro , per auitae lumina flammae , per meritum et natos , pignora nostra , duos , redde torum , pro quo tot res insana reliqui . 
Adde fidem dictis auxiliumque refer . 
Non ego te imploro contra taurosque uirosque , utque tua serpens uicta quiescat ope . 
Te peto , quem merui , quem nobis ipse dedisti , cum quo sum pariter facta parente parens . 
Dos ubi sit , quaeris ? 
Campo numerauimus illo qui tibi laturo uellus arandus erat ; arduus ille aries uillo spectabilis auro dos mea , quam , dicam si tibi " redde " , neges . 
Dos mea tu sospes , dos est mea Graia iuuentus . 
I nunc , Sisyphias , improbe , confer opes . 
Quod uiuis , quod habes nuptam socerumque potentis , hoc ipsum , ingratus quod potes esse , meum est . 
Quos equidem actutum Sed quid praedicere poenam attinet ? 
Ingentis parturit ira minas . 
Quo feret ira , sequar . 
Facti fortasse pigebit ; et piget infido consuluisse uiro . 
Viderit ista deus , qui nunc mea pectora uersat . 
Nescio quid certe mens mea maius agit . 
Hospita , Demophoon , tua te Rhodopeia Phyllis ultra promissum tempus abesse queror . 
Cornua cum lunae pleno semel orbe coissent , litoribus nostris ancora pacta tua est . 
Luna quater latuit , toto quater orbe recreuit , nec uehit Actaeas Sithonis unda rates . 
Tempora si numeres quae nos numeramus amantes , non uenit ante suam nostra querela diem . 
Spes quoque lenta fuit ; tarde , quae credita laedunt , credimus . 
inuita nunc et amante nocent . 
Saepe fui mendax pro te mihi , saepe putaui alba procellosos uela referre notos ; Thesea deuoui , quia te dimittere nollet ; nec tenuit cursus forsitan ille tuos . 
Interdum timui ne , dum uada tendis ad Hebri , mersa foret cana naufraga puppis aqua . 
Saepe deos supplex , ut tu , scelerate , ualeres , cum prece turicremis sum uenerata sacris ; saepe , uidens uentos caelo pelagoque lauentes , ipsa mihi dixi : " si ualet ille , uenit . 
" Denique fidus amor quidquid properantibus obstat finxit et ad causas ingeniosa fui . 
At tu lentus abes , nec te iurata reducunt numina , nec nostro motus amore redis . 
Demophoon , uentis et uerba et uela dedisti ; uela queror reditu , uerba carere fide . 
Dic mihi , quid feci , nisi non sapienter amaui ? 
crimine te potui demeruisse meo . 
Unum in me scelus est , quod te , scelerate , recepi , sed scelus hoc meriti pondus et instar habet . 
Iura , fides ubi nunc commissaque dextera dextrae , quique erat in falso plurimus ore deus ? 
Promissus socios ubi nunc Hymenaeus in annos , qui mihi coniugii sponsor et obses erat ? 
Per mare , quod totum uentis agitatur et undis , per quod saepe ieras , per quod iturus eras , perque tuum mihi iurasti , nisi fictus et ille est , concita qui uentis aequora mulcet , auum , per Uenerem nimiumque mihi facientia tela , altera tela arcus , altera tela faces , Iunonemque , toris quae praesidet alma maritis , et per taediferae mystica sacra deae . 
Si de tot laesis sua numina quisque deorum uindicet , in poenas non satis unus eris . 
At laceras etiam puppes furiosa refeci , ut , qua desererer , firma carina foret , remigiumque dedi , quo me fugiturus abires . 
Heu ! 
patior telis uulnera facta meis ! 
Credidimus blandis , quorum tibi copia , uerbis , credidimus generi nominibusque tuis , credidimus lacrimis ; an et hae simulare docentur hae quoque habent artes quaque iubentur eunt ? 
Dis quoque credidimus . 
quo iam tot pignora nobis ? 
Parte satis potui qualibet inde capi . 
Nec moueor quod te iuui portuque locoque . 
Debuit haec meriti summa fuisse mei . 
Turpiter hospitium lecto cumulasse iugali paenitet et lateri conseruisse latus . 
Quae fuit ante illam , mallem suprema fuisset nox mihi , dum potui Phyllis honesta mori . 
Speraui melius , quia me meruisse putaui ; quaecumque ex merito spes uenit , aequa uenit . 
Fallere credentem non est operosa puellam gloria ; simplicitas digna fauore fuit . 
Sum decepta tuis et amans et femina uerbis ; di faciant laudis summa sit ista tuae . 
Inter et Aegidas media statuaris in urbe , magnificus titulis stet pater ante suis . 
Cum fuerit Sciron lectus toruusque Procrustes et Sinis et tauri mixtaque forma uiri et domitae bello Thebae fusique bimembres et pulsata nigri regia caeca dei , hoc tua post illos titulo signetur imago : " hic est , cuius amans hospita capta dolo est . 
" De tanta rerum turba factisque parentis sedit in ingenio Cressa relicta tuo ; quod solum excusat , solum miraris in illo ; heredem patriae , perfide , fraudis agis . 
Illa ( nec inuideo ) fruitur meliore marito inque capistratis tigribus alta sedet . 
At mea despecti fugiunt conubia Thraces , quod ferar externum praeposuisse meis . 
Atque aliquis " iam nunc doctas eat " inquit " Athenas ; armiferam Thracen qui regat , alter erit . 
" Exitus acta probat ? 
careat successibus , opto , quisquis ab euentu facta notanda putat . 
At si nostra tuo spumescant aequora remo iam mihi , iam dicar consuluisse meis . 
Sed neque consului , nec te mea regia tanget fessaque Bistonia membra lauabis aqua . 
Illa meis oculis species abeuntis inhaeret , cum premeret portus classis itura meos . 
Ausus es amplecti colloque infusus amantis oscula per longas iungere pressa moras cumque tuis lacrimis lacrimas confundere nostras , quodque foret uelis aura secunda queri et mihi discedens suprema dicere uoce : " Phylli , face exspectes Demophoonta tuum . 
" Exspectem , qui me numquam uisurus abisti ? 
Exspectem pelago uela negante tamen ? 
Et tamen exspecto . 
redeas modo serus amanti , ut tua sit solo tempore lapsa fides . 
Quid precor infelix ? 
te iam tenet altera coniunx forsitan et , nobis qui male fauit , Amor utque tibi excidimus , nullam , puto , Phyllida nosti . 
Ei mihi , si quae sim Phyllis et unde rogas , quae tibi , Demophoon , longis erroribus acto Threicios portus hospitiumque dedi , cuius opes auxere meae , cui diues egenti munera multa dedi , multa datura fui , quae tibi subieci latissima regna Lycurgi , nomine femineo uix satis apta regi , qua patet umbrosum Rhodope glacialis ad Haemum , et sacer admissas exigit Hebrus aquas , cui mea uirginitas auibus libata sinistris castaque fallaci zona recincta manu . 
Pronuba Tisiphone thalamis ululauit in illis et cecinit maestum deuia carmen auis . 
affuit Allecto breuibus torquata colubris , suntque sepulcrali lumina mota face . 
Maesta tamen scopulos fruticosaque litora calco quaque patent oculis aequora lata meis , siue die laxatur humus , seu frigida lucent sidera , prospicio quis freta uentus agat , et quaecumque procul uenientia lintea uidi , protinus illa meos auguror esse deos . 
In freta procurro , uix me retinentibus undis , mobile qua primas porrigit aequor aquas . 
Quo magis accedunt , minus et minus utilis adsto : linquor et ancillis excipienda cado . 
Est sinus , adductos modice falcatus in arcus ; ultima praerupta cornua mole rigent ; hinc mihi suppositas immittere corpus in undas mens fuit , et , quoniam fallere pergis , erit . 
Ad tua me fluctus proiectam litora portent occurramque oculis intumulata tuis . 
Duritia ferrum ut superes adamantaque teque : " non tibi sic " dices " Phylli , sequendus eram . 
" Saepe uenenorum sitis est mihi , saepe cruenta traiectam gladio morte perire iuuat ; colla quoque , infidis quia se nectenda lacertis praebuerunt , laqueis implicuisse iuuat . 
Stat nece matura tenerum pensare pudorem ; in necis electu parua futura mora est . 
Inscribere meo causa inuidiosa sepulcro ; aut hoc aut simili carmine notus eris : " Phyllida Demophoon leto dedit hospes amantem ille necis causam praebuit , ipsa manum . 
Quam legis , a rapta Briseide littera uenit , uix bene barbarica Graeca notata manu . 
Quascumque aspicies , lacrimae fecere lituras ; sed tamen et lacrimae pondera uocis habent . 
Si mihi pauca queri de te dominoque uiroque fas est , de domino pauca uiroque querar . 
Non , ego poscenti quod sum cito tradita regi , culpa tua est , quamuis haec quoque culpa tua est . 
Nam simul Eurybates me Talthybiosque uocarunt , Eurybati data sum Talthybioque comes ; alter in alterius iactantes lumina uultum quaerebant taciti noster ubi esset amor . 
Differri potui ; poenae mora grata fuisset . 
Ei mihi ! 
discedens oscula nulla dedi , at lacrimas sine fine dedi rupique capillos . 
Infelix ! 
iterum sum mihi uisa capi . 
Saepe ego decepto uolui custode reuerti , sed me qui timidam prenderet , hostis erat ; si progressa forem , caperer ne , nocte , timebam , quamlibet ad Priami munus itura nurum . 
Sed data sim , quia danda fui . 
tot noctibus absum nec repetor ; cessas iraque lenta tua est . 
Ipse Menoetiades , tum cum tradebar , in aurem : " quid fles ? 
hic paruo tempore " dixit " eris . 
" Non repetisse parum . 
pugnas ne reddar , Achille . 
I nunc et cupidi nomen amantis habe . 
Uenerunt ad te Telamone et Amyntore nati , ille gradu propior sanguinis , ille comes , Laertaque satus , per quos comitata redirem . 
Auxerunt blandae grandia dona preces , uiginti fuluos operoso ex aere lebetas et tripodas septem pondere et arte pares ; addita sunt illis auri bis quinque talenta , bis sex adsueti uincere semper equi , quodque superuacuum est , forma praestante puellae Lesbides , euersa corpora capta domo , cumque tot his ( sed non opus est tibi coniuge ) coniunx ex Agamemnoniis una puella tribus . 
Sic tibi ab Atride pretio redimenda fuissem , quae dare debueras , accipere illa negas . 
Qua merui culpa fieri tibi uilis , Achille ? 
Quo leuis a nobis tam cito fugit amor ? 
An miseros tristis fortuna tenaciter urget , nec uenit inceptis mollior hora meis ? 
Diruta Marte tuo Lyrnesia moenia uidi ( et fueram patriae pars ego magna meae ) ; uidi consortes pariter generisque necisque tres cecidisse ( tribus , quae mea mater erat ) ; uidi , quantus erat , fusum tellure cruenta pectora iactantem sanguinolenta uirum . 
Tot tamen amissis te compensauimus unum ; tu dominus , tu uir , tu mihi frater eras , tu mihi , iuratus per numina matris aquosae , utile dicebas ipse fuisse capi , scilicet ut , quamuis ueniam dotata , repellas et mecum fugias , quae tibi dantur , opes . 
Quin etiam fama est , cum crastina fulserit eos , te dare nubiferis lintea uela notis . 
Quod scelus ut pauidas miserae mihi contigit aures , sanguinis atque animi pectus inane fuit . 
Ibis et o ! 
miseram cui me , uiolente , relinques ? 
Quis mihi desertae mite leuamen erit ? 
Deuorer ante , precor , subito telluris hiatu aut rutilo missi fulminis igne cremer , quam sine me Phthiis canescant aequora remis et uideam puppes ire relicta tuas ! 
Si tibi iam reditusque placent patriique penates , non ego sum classi sarcina magna tuae ; uictorem captiua sequar , non nupta maritum . 
Est mihi , quae lanas molliat , apta manus . 
Inter Achaeiadas longe pulcherrima matres in thalamos coniunx ibit eatque tuos , digna nurus socero , Iouis Aeginaeque nepote cuique senex Nereus prosocer esse uelit . 
Nos humiles famulaeque tuae data pensa trahemus , et minuent plenas stamina nostra colos . 
Exagitet ne me tantum tua , deprecor , uxor , quae mihi nescio quo non erit aequa modo , neue meos coram scindi patiare capillos et leuiter dicas : " haec quoque nostra fuit . 
" Uel patiare licet , dum ne contempta relinquar . 
Hic mihi uae ! 
miserae concutit ossa metus . 
Quid tamen exspectas ? 
Agamemnona paenitet irae et iacet ante tuos Graecia maesta pedes . 
Uince animos iramque tuam , qui cetera uincis . 
Quid lacerat Danaas impiger Hector opes ? 
Arma cape , Aeacide , sed me tamen ante recepta , et preme turbatos Marte fauente uiros . 
Propter me mota est , propter me desinat ira simque ego tristitiae causa modusque tuae . 
Nec tibi turpe puta precibus succumbere nostris ; coniugis Oenides uersus in arma prece est . 
Res audita mihi , nota est tibi . 
fratribus orba deuouit nati spemque caputque parens . 
Bellum erat ; ille ferox positis secessit ab armis et patriae rigida mente negauit opem ; sola uirum coniunx flexit . 
felicior illa ! 
At mea pro nullo pondere uerba cadunt . 
Nec tamen indignor nec me pro coniuge gessi saepius in domini serua uocata torum . 
Me quaedam , memini , dominam captiua uocabat : " seruitio , dixi , nominis addis onus . 
" Per tamen ossa uiri subito male tecta sepulcro , semper iudiciis ossa uerenda meis , perque trium fortes animas , mea numina , fratrum , qui bene pro patria cum patriaque iacent , perque tuum nostrumque caput , quae iunximus una , perque tuos enses , cognita tela meis , nulla Mycenaeum sociasse cubilia mecum iuro ; fallentem deseruisse uelis Si tibi nunc dicam " fortissime , tu quoque iura nulla tibi sine me gaudia facta " , neges . 
At Danai maerere putant . 
tibi plectra mouentur , te tenet in tepido mollis amica sinu . 
Et quisquam quaerit quare pugnare recuses . 
Pugna nocet , citharae uoxque uenusque iuuant ; tutius est iacuisse toro , tenuisse puellam , Threiciam digitis increpuisse lyram , quam manibus clipeos et acutae cuspidis hastam et galeam pressa sustinuisse coma . 
Sed tibi pro tutis insignia facta placebant , partaque bellando gloria dulcis erat . 
An , tantum dum me caperes fera bella probabas , cumque mea patria laus tua uicta iacet ? 
Di melius ! 
ualidoque , precor , uibrata lacerto transeat Hectoreum Pelias hasta latus ! 
Mittite me , Danai . 
dominum legata rogabo multaque mandatis oscula mixta feram . 
Plus ego quam Phoenix , plus quam facundus Ulixes , plus ego quam Teucri , credite , frater agam . 
Est aliquid , collum solitis tetigisse lacertis , praesentisque oculos admonuisse suis . 
Sis licet immitis matrisque ferocior undis , ut taceam , lacrimis comminuere meis . 
Nunc quoque ( sic omnes Peleus pater impleat annos , sic eat auspiciis Pyrrhus ad arma tuis ) respice sollicitam Briseida , fortis Achille , nec miseram lenta ferreus ure mora , aut , si uersus amor tuus est in taedia nostri , quam sine te cogis uiuere , coge mori , utque facis , coges . 
abiit corpusque colorque ; sustinet hoc animae spes tamen una tui . 
Qua si destituor , repetam fratresque uirumque ; nec tibi magnificum femina iussa mori . 
Cur autem iubeas ? 
stricto pete corpora ferro ; est mihi qui fosso pectore sanguis eat . 
Me petat ille tuus , qui , si dea passa fuisset , ensis in Atridae pectus iturus erat . 
A ! 
potius serues nostram , tua munera , uitam . 
Quod dederas hosti uictor , amica rogo . 
Perdere quos melius possis , Neptunia praebent Pergama ; materiam caedis ab hoste pete ; me modo , siue paras impellere remige classem , siue manes , domini iure uenire iube . 
Quam nisi tu dederis , caritura est ipsa , salutem mittit Amazonio Cressa puella uiro . 
Perlege , quodcumque est . 
quid epistula lecta nocebit ? 
Te quoque in hac aliquid quod iuuet esse potest . 
His arcana notis terra pelagoque feruntur ; inspicit acceptas hostis ab hoste notas . 
Ter tecum conata loqui ter inutilis haesit lingua , ter in primo destitit ore sonus . 
Qua licet et quitur , pudor est miscendus amori ; dicere quae puduit , scribere iussit amor . 
Quidquid Amor iussit , non est contemnere tutum ; regnat et in dominos ius habet ille deos . 
Ille mihi primo dubitanti scribere dixit : " scribe . 
dabit uictas ferreus ille manus . 
" Adsit , et , ut nostras auido fouet igne medullas , figat sic animos in mea uota tuos ! 
Non ego nequitia socialia foedera rumpam ; fama , uelim quaeras , crimine nostra uacat . 
Uenit amor grauius , quo serius . 
urimur intus ; urimur et caecum pectora uulnus habent . 
Scilicet ut teneros laedunt iuga prima iuuencos frenaque uix patitur de grege captus equus , sic male uixque subit primos rude pectus amores sarcinaque haec animo non sedet apta meo . 
Ars fit , ubi a teneris crimen condiscitur annis ; quae uenit exacto tempore , peius amat . 
Tu noua seruatae carpes libamina famae et pariter nostrum fiet uterque nocens . 
Est aliquid plenis pomaria carpere ramis et tenui primam delegere ungue rosam . 
Si tamen ille prior , quo me sine crimine gessi , candor ab insolita labe notandus erat , at bene successit , digno quod adurimur igni ; peius adulterio turpis adulter obest . 
Si mihi concedat Iuno fratremque uirumque , Hippolytum uideor praepositura Ioui . 
Iam quoque , uix credes , ignotas mutor in artes ; est mihi per saeuas impetus ire feras ; iam mihi prima dea est arcu praesignis adunco Delia ; iudicium subsequor ipsa tuum . 
In nemus ire libet pressisque in retia ceruis hortari celeris per iuga summa canes aut tremulum excusso iaculum uibrare lacerto aut in graminea ponere corpus humo . 
Saepe iuuat uersare leues in puluere currus torquentem frenis ora fugacis equi ; nunc feror ut Bacchi furiis Eleleides actae quaeque sub Idaeo tympana colle mouent aut quas semideae Dryades Faunique bicornes numine contactas attonuere suo . 
Namque mihi referunt , cum se furor ille remisit , omnia ; me tacitam conscius urit amor . 
Forsitan hunc generis fato reddamus amorem et Uenus ex tota gente tributa petat . 
Iuppiter Europen ( prima est ea gentis origo ) dilexit , tauro dissimulante deum ; Pasiphae mater , decepto subdita tauro , enixa est utero crimen onusque suo ; perfidus Aegides , ducentia fila secutus , curua meae fugit tecta sororis ope . 
En , ego nunc , ne forte parum Minoia credar , in socias leges ultima gentis eo . 
Hoc quoque fatale est ; placuit domus una duabus ; me tua forma capit , capta parente soror ; Theseides Theseusque duas rapuere sorores ; ponite de nostra bina tropaea domo . 
Tempore quo nobis inita est Cerealis Eleusin , Gnosia me uellem detinuisset humus . 
Tunc mihi praecipue , nec non tamen ante , placebas ; acer in extremis ossibus haesit amor . 
Candida uestis erat , praecincti flore capilli , flaua uerecundus tinxerat ora rubor , quemque uocant aliae uultum rigidumque trucemque , pro rigido Phaedra iudice fortis erat . 
Sint procul a nobis iuuenes ut femina compti . 
Fine coli modico forma uirilis amat . 
Te tuus iste rigor positique sine arte capilli et leuis egregio puluis in ore decet . 
Siue ferocis equi luctantia colla recuruas , exiguo flexos miror in orbe pedes ; seu lentum ualido torques hastile lacerto , ora ferox in se uersa lacertus habet ; siue tenes lato uenabula cornea ferro , denique nostra iuuat lumina , quidquid agas . 
Tu modo duritiam siluis depone iugosis . 
Non sum duritia digna perire tua . 
Quid iuuat incinctae studia exercere Dianae et Ueneri numeros eripuisse suos ? 
Quod caret alterna requie , durabile non est ; haec reparat uires fessaque membra nouat ; arcus ( et arma tuae tibi sunt imitanda Dianae ) si numquam cesses tendere , mollis erit . 
Clarus erat siluis Cephalus multaeque per herbas conciderant illo percutiente ferae , nec tamen Aurorae male se praebebat amandum ; ibat ad hunc sapiens a sene diua uiro . 
Saepe sub ilicibus Uenerem Cinyraque creatum sustinuit positos quaelibet herba duos . 
Arsit et Oenides in Maenalia Atalanta ; illa ferae spolium pignus amoris habet . 
Nos quoque iam primum turba numeremur in ista ; si Uenerem tollas , rustica silua tua est . 
Ipsa comes ueniam , nec me latebrosa mouebunt saxa neque obliquo dente timendus aper . 
Aequora bina suis oppugnant fluctibus Isthmon et tenuis tellus audit utrumque mare . 
Hic tecum Troezena colam , Pittheia regna ; iam nunc est patria gratior illa mea . 
Tempore abest aberitque diu Neptunius heros ; illum Pirithoi detinet ora sui ; praeposuit Theseus , nisi si manifesta negamus , Pirithoum Phaedrae Pirithoumque tibi . 
Sola nec haec ad nos iniuria uenit ab illo ; in magnis laesi rebus uterque sumus . 
Ossa mei fratris claua perfracta trinodi sparsit humi , soror est praeda relicta feris . 
Prima securigeras inter uirtute puellas te peperit , nati digna uigore parens ; si quaeras ubi sit , Theseus latus ense peregit ; nec tanto mater pignore tuta fuit . 
At ne nupta quidem taedaque accepta iugali ; cur , nisi ne caperes regna paterna nothus ? 
Addidit et fratres ex me tibi , quos tamen omnis non ego tollendi causa , sed ille fuit . 
O utinam nocitura tibi , pulcherrime rerum , in medio nisu uiscera rupta forent ! 
I nunc , sic meriti lectum reuerere parentis , quem fugit et factis abdicat ipse suis . 
Nec , quia priuigno uidear coitura nouerca . 
Terruerint animos nomina uana tuos . 
Ista uetus pietas , aeuo moritura futuro , rustica Saturno regna tenente fuit ; Iuppiter esse pium statuit quodcumque iuuaret , et fas omne facit fratre marita soror . 
Illa coit firma generis iunctura catena , imposuit nodos cui Uenus ipsa suos . 
Nec labor est celare , licet peccemus , ut illa ; cognato poterit nomine culpa tegi . 
Uiderit amplexus aliquis , laudabimur ambo , dicar priuigno fida nouerca meo . 
Non tibi per tenebras duri reseranda mariti ianua , non custos decipiendus erit ; ut tenuit domus una duos , domus una tenebit ; oscula aperta dabas , oscula aperta dabis ; tutus eris mecum laudemque merebere culpa , tu licet in lecto conspiciare meo . 
Tolle moras tantum properataque foedera iunge : qui mihi nunc saeuit , sic tibi parcat Amor . 
Non ego dedignor supplex humilisque precari . 
Heu ! 
ubi nunc fastus altaque uerba ? 
iacent . 
Et pugnare diu nec me summittere culpae certa fui , certi siquid haberet amor ; uicta precor genibusque tuis regalia tendo bracchia . 
quid deceat , non uidet ullus amans . 
Depuduit , profugusque pudor sua signa reliquit . 
Da ueniam fassae duraque corda doma . 
Quod mihi sit genitor , qui possidet aequora , Minos , quod ueniant proaui fulmina torta manu , quod sit auus radiis frontem uallatus acutis , purpureo tepidum qui mouet axe diem , nobilitas sub amore iacet ; miserere priorum et , mihi si non uis parcere , parce meis . 
Est mihi dotalis tellus Iouis insula , Crete ; seruiat Hippolyto regia tota meo . 
Flecte , ferox , animos . 
potuit corrumpere taurum mater ; eris tauro saeuior ipse truci ? 
Per Uenerem , parcas , oro , quae plurima mecum est sic numquam , quae te spernere possit , ames ; sic tibi secretis agilis dea saltibus adsit siluaque perdendas praebeat alta feras ; sic faueant Satyri montanaque numina Panes et cadat aduersa cuspide fossus aper ; sic tibi dent nymphae , quamuis odisse puellas diceris , arentem quae leuet unda sitim . 
Addimus his precibus lacrimas quoque . 
uerba precantis perlegis , at lacrimas finge uidere meas . 
Perlegis ? 
an coniunx prohibet noua ? 
perlege ; non est ista Mycenaea littera facta manu . 
Pegasis Oenone , Phrygiis celeberrima siluis , laesa queror de te , si sinis , ipsa meo . 
Quis deus opposuit nostris sua numina uotis ? 
Ne tua permaneam , quod mihi crimen obest ? 
Leniter , ex merito quidquid patiare , ferendum est ; quae uenit indigno poena , dolenda uenit . 
Nondum tantus eras , cum te contenta marito edita de magni flumine nympha fui . 
Qui nunc Priamides ( absit reuerentia uero ) , seruus eras ; seruo nubere nympha tuli . 
Saepe greges inter requieuimus arbore tecti mixtaque cum foliis praebuit herba torum ; saepe super stramen fenoque iacentibus alto defensa est humili cana pruina casa . 
Quis tibi monstrabat saltus uenatibus aptos et tegeret catulos qua fera rupe suos ? 
Retia saepe comes maculis distenta tetendi , saepe citos egi per iuga longa canes . 
Incisae seruant a te mea nomina fagi et legor Oenone falce notata tua , et quantum trunci , tantum mea nomina crescunt . 
Crescite et in titulos surgite recta meos . 
Populus est , memini , fluuiali consita riuo , est in qua nostri littera scripta memor ; popule , uiue , precor , quae consita margine ripae hoc in rugoso cortice carmen habes : " cum Paris Oenone poterit spirare relicta , ad fontem Xanthi uersa recurret aqua . 
" Xanthe , retro propera , uersaeque recurrite lymphae . 
Sustinet Oenonen deseruisse Paris . 
Illa dies fatum miserae mihi dixit , ab illa pessima mutati coepit amoris hiemps , qua Uenus et Iuno sumptisque decentior armis uenit in arbitrium nuda Minerua tuum . 
Attoniti micuere sinus , gelidusque cucurrit , ut mihi narrasti , dure , per ossa tremor . 
Consului ( neque enim modice terrebar ) anusque longaeuosque senes ; constitit esse nefas . 
Caesa abies , sectaeque trabes , et classe parata caerula ceratas accipit unda rates . 
Flesti discedens ; hoc saltem parce negare . 
Praeterito magis est iste pudendus amor . 
Et flesti et nostros uidisti flentis ocellos ; miscuimus lacrimas maestus uterque suas ; non sic appositis uincitur uitibus ulmus , ut tua sunt collo bracchia nexa meo . 
A ! 
quotiens , cum te uento quererere teneri , riserunt comites ; ille secundus erat . 
Oscula dimissae quotiens repetita dedisti ; quam uix sustinuit dicere lingua " uale . 
" Aura leuis rigido pendentia lintea malo suscitat et remis eruta canet aqua . 
Prosequor infelix oculis abeuntia uela , qua licet , et lacrimis umet harena meis , utque celer uenias , uirides Nereidas oro , scilicet ut uenias in mea damna celer . 
Uotis ergo meis alii rediture redisti . 
Ei mihi ! 
pro dira paelice blanda fui . 
Aspicit immensum moles natiua profundum ; mons fuit ; aequoreis illa resistit aquis . 
Hinc ego uela tuae cognoui prima carinae . 
Et mihi per fluctus impetus ire fuit . 
Dum moror , in summa fulsit mihi purpura prora . 
Pertimui , cultus non erat ille tuus . 
Fit propior terrasque cita ratis attigit aura ; femineas uidi corde tremente genas . 
Non satis id fuerat ( quid enim furiosa morabar ? 
) ; haerebat gremio turpis amica tuo . 
Tunc uero rupique sinus et pectora planxi et secui madidas ungue rigente genas impleuique sacram querulis ululatibus Iden ; illuc has lacrimas in mea saxa tuli . 
Sic Helene doleat desertaque coniuge ploret , quaeque prior nobis intulit , ipsa ferat . 
Nunc tibi conueniunt , quae te per aperta sequantur aequora legitimos destituantque uiros . 
At cum pauper eras armentaque pastor agebas , nulla nisi Oenone pauperis uxor erat . 
Non ego miror opes , nec me tua regia tangit nec de tot Priami dicar ut una nurus . 
Non tamen ut Priamus nymphae socer esse recuset aut Hecubae fuerim dissimulanda nurus . 
Dignaque sum et cupio fieri matrona potentis ; sunt mihi , quas possint sceptra decere , manus ; nec me , faginea quod tecum fronde iacebam , despice ; purpureo sum magis apta toro . 
Denique tutus amor meus est ; mihi nulla parantur bella nec ultrices aduehit unda rates . 
Tyndaris infestis fugitiua reposcitur armis ; hac uenit in thalamos dote superba tuos . 
Quae si sit Danais reddenda , uel Hectora fratrem , uel cum Deiphobo Polydamanta roga ; quid grauis Antenor , Priamus quid suadeat ipse consule , quis aetas longa magistra fuit . 
Turpe rudimentum , patriae praeponere raptam ; causa pudenda tua est ; iusta uir arma mouet . 
Nec tibi , si sapias , fidam promitte Lacaenam , quae sit in amplexus tam cito uersa tuos . 
Ut minor Atrides temerati foedera lecti clamat et externi laesus amore dolet , tu quoque clamabis . 
nulla reparabilis arte laesa pudicitia est ; deperit illa semel . 
Ardet amore tui . 
sic et Menelaon amauit ; nunc iacet in uiduo credulus ille toro . 
Felix Andromache , certo bene nupta marito ! 
Uxor ad exemplum fratris habenda fui ; tu leuior foliis , tum cum sine pondere suci mobilibus uentis arida facta uolant ; et minus est in te quam summa pondus arista , quae leuis assiduis solibus usta riget . 
Hoc tua ( nam recolo ) quondam germana canebat , sic mihi diffusis uaticinata comis : " Quid facis , Oenone ? 
quid harenae semina mandas ? 
Non profecturis litora bubus aras . 
Graia iuuenca uenit , quae te patriamque domumque perdat . 
Io ! 
prohibe . 
Graia iuuenca uenit . 
Dum licet , obscenam ponto demergite puppim . 
Heu ! 
quantum Phrygii sanguinis illa uehit . 
" Dixerat ; in cursu famulae rapuere furentem , at mihi flauentes diriguere comae . 
A ! 
nimium miserae uates mihi uera fuisti : possidet , en , saltus Graia iuuenca meos . 
Sit facie quamuis insignis , adultera certe est . 
Deseruit socios hospite capta deos . 
Illam de patria Theseus ( nisi nomine fallor ) nescio quis Theseus abstulit ante sua . 
A iuuene et cupido credatur reddita uirgo ? 
Unde hoc compererim tam bene , quaeris ? 
amo . 
Uim licet appelles et culpam nomine ueles ; quae totiens rapta est , praebuit ipsa rapi . 
At manet Oenone fallenti casta marito ; et poteras falli legibus ipse tuis . 
Me Satyri celeres ( siluis ego tecta latebam ) quaesierunt rapido , turba proterua , pede cornigerumque caput pinu praecinctus acuta faunus in immensis , qua tumet Ida , iugis . 
Me fide conspicuus Troiae munitor amauit ; ille meae spolium uirginitatis habet , id quoque luctando ; rupi tamen ungue capillos , oraque sunt digitis aspera facta meis . 
Nec pretium stupri gemmas aurumque poposci ; turpiter ingenuum munera corpus emunt . 
Ipse , ratus dignam , medicas mihi tradidit artes admisitque meas ad sua dona manus . 
Quaecumque herba potens ad opem radixque medendo utilis in toto nascitur orbe , mea est . 
Me miseram , quod amor non est medicabilis herbis . 
Deficior prudens artis ab arte mea . 
Ipse repertor opis uaccas pauisse Pheraeas fertur , et e nostro saucius igne fuit . 
Quod nec graminibus tellus fecunda creandis nec deus , auxilium tu mihi ferre potes . 
Et potes , et merui . 
dignae miserere puellae . 
Non ego cum Danais arma cruenta fero ; sed tua sum tecumque fui puerilibus annis , et tua , quod superest temporis , esse precor . 
Pyrrhus Achillides , animosus imagine patris , inclusam contra iusque piumque tenet . 
Quod potui , renui , ne non inuita tenerer ; cetera femineae non ualuere manus . 
" Quid facis , Aeacide ? 
non sum sine uindice , dixi ; haec tibi sub domino est , Pyrrhe , puella suo . 
" Surdior ille freto clamantem nomen Orestis traxit inornatis in sua tecta comis . 
Quid grauius capta Lacedaemone serua tulissem , si raperet Graias barbara turba nurus ? 
Parcius Andromachen uexauit Achaia uictrix , cum Danaus Phrygias ureret ignis opes . 
At tu , cura mei si te pia tangit , Oreste , inice non timidas in tua iura manus . 
An siquis rapiat stabulis armenta reclusis , arma feras , rapta coniuge lentus eris ? 
Sit socer exemplo , nuptae repetitor ademptae , nupta foret Paridi mater , ut ante fuit . 
Nec tu mille rates sinuosaque uela pararis nec numeros Danai militis ; ipse ueni . 
Sic quoque eram repetenda tamen , nec turpe marito aspera pro caro bella tulisse toro ; quid quod auus nobis idem Pelopeius Atreus , et , si non esses uir mihi , frater eras ? 
Uir , precor , uxori , frater succurre sorori . 
Instant officio nomina bina tuo . 
Me tibi Tyndareus , uita grauis auctor et annis , tradidit ; arbitrium neptis habebat auus ; at pater Aeacidae promiserat inscius acti ; plus quoque , qui prior est ordine , posset auus . 
Cum tibi nubebam , nulli mea taeda nocebat ; si iungar Pyrrho , tu mihi laesus eris . 
Et pater ignoscet nostro Menelaus amori ; succubuit telis praepetis ipse dei ; quem sibi permisit , genero concedet amorem ; proderit exemplo mater amata suo . 
Tu mihi , quod matri pater est ; quas egerat olim Dardanius partis aduena , Pyrrhus agit . 
Ille licet patriis sine fine superbiat actis , et tu , quae referas facta parentis , habes . 
Tantalides omnis ipsumque regebat Achillem ; hic pars militiae , dux erat ille ducum . 
Tu quoque habes proauum Pelopem Pelopisque parentem si medios numeres , a Ioue quintus eris . 
Nec uirtute cares . 
arma inuidiosa tulisti . 
Sed tu quid faceres ? 
induit illa pater . 
Materia uellem fortis meliore fuisses ; non lecta est operi , sed data causa tuo . 
Hanc tamen implesti , iuguloque Aegisthus aperto tecta cruentauit , quae pater ante tuus . 
Increpat Aeacides laudemque in crimina uertit , et tamen aspectus sustinet ille meos . 
Rumpor et ora mihi pariter cum mente tumescunt pectoraque inclusis ignibus usta dolent , Hermione coram quisquamne obtrectet Oresti ? 
Nec mihi sunt uires , nec ferus ensis adest . 
Flere licet certe ; flendo diffundimus iram perque sinum lacrimae fluminis instar eunt . 
Has solas habeo semper semperque profundo ; ument incultae fonte perenne genae . 
Num generis fato , quod nostros durat in annos , Tantalides matres apta rapina sumus ? 
Non ego fluminei referam mendacia cygni nec querar in plumis delituisse Iouem . 
Qua duo porrectus longe freta distinet Isthmos , uecta peregrinis Hippodamia rotis ; Castori Amyclaeo et Amyclaeo Polluci reddita Mopsopia Taenaris urbe soror ; Taenaris Idaeo trans aequora ab hospite rapta Argolicas pro se uertit in arma manus . 
Uix equidem memini , memini tamen ; omnia luctus , omnia solliciti plena timoris erant ; flebat auus Phoebeque soror fratresque gemelli , orabat superos Leda suumque Iouem ; ipsa ego , non longos etiamtunc scissa capillos , clamabam : " sine me , me sine , mater , abis ? 
" Uix coniunx aberas . 
ne non Pelopeia credar , ecce Neoptolemo praeda parata fui . 
Pelides utinam uitasset Apollinis arcus ! 
Damnaret nati facta proterua pater ; nec quondam placuit nec nunc placuisset Achilli , abducta uiduum coniuge flere uirum . 
Quae mea caelestis iniuria fecit iniquos quodue mihi miserae sidus obesse querar ? 
Parua mea sine matre fui , pater arma ferebat , et duo cum uiuant , orba duobus eram . 
Non tibi blanditias primis , mea mater , in annis incerto dictas ore puella tuli ; non ego captaui breuibus tua colla lacertis nec gremio sedi sarcina grata tuo ; non cultus tibi cura mei , nec pacta marito intraui thalamos matre parante nouos . 
Obuia prodieram reduci tibi ( uera fatebor ) , nec facies nobis nota parentis erat ; te tamen esse Helenen , quod eras pulcherrima , sensi ; ipsa requirebas quae tua nata foret . 
Pars haec una mihi , coniunx bene cessit Orestes ; is quoque , ni pro se pugnat , ademptus erit . 
Pyrrhus habet captam reduce et uictore parente ; hoc munus nobis diruta Troia dedit . 
Cum tamen altus equis Titan radiantibus instat , perfruor infelix liberiore malo ; nox ubi me thalamis ululantem et acerba gementem condidit in maesto procubuique toro , pro somno lacrimis oculi funguntur obortis , quaque licet , fugio sicut ab hoste uiro . 
Saepe malis stupeo rerumque oblita locique ignara tetigi Scyria membra manu , utque nefas sensi , male corpora tacta relinquo et mihi pollutas credor habere manus . 
Saepe Neoptolemi pro nomine nomen Orestis exit et errorem uocis ut omen amo . 
Per genus infelix iuro generisque parentem , qui freta , qui terras et sua regna quatit , per patris ossa tui , patrui mihi , quae tibi debent quod sic sub tumulo fortiter ulta iacent , aut ego praemoriar primoque exstinguar in aeuo , aut ego Tantalidae Tantalis uxor ero . 
Gratulor Oechaliam titulis accedere nostris ; uictorem uictae succubuisse queror . 
Fama Pelasgiadas subito peruenit in urbes decolor et factis infitianda tuis , quem numquam Iuno seriesque immensa laborum fregerit , huic Iolen imposuisse iugum . 
Hoc uelit Eurystheus , uelit hoc germana Tonantis , laetaque sit uitae labe nouerca tuae , at non ille uetit , cui nox ( sic creditur ) una non tanti ut tantus conciperere fuit . 
Plus tibi quam Iuno nocuit Uenus ; illa premendo sustulit , haec humili sub pede colla tenet . 
Respice uindicibus pacatum uiribus orbem , qua latam Nereus caerulus ambit humum ; se tibi pax terrae , tibi se tuta aequora debent ; implesti meritis solis utramque domum ; quod te laturum est , caelum prius ipse tulisti ; Hercule supposito sidera fulsit Atlans . 
Quid nisi notitia est misero quaesita pudori , si maculas stupri facta priora nota ? 
Tene ferunt geminos pressisse tenaciter angues , cum tener in cunis iam Ioue dignus eras ? 
Coepisti melius quam desinis ; ultima primis cedunt ; dissimiles hic uir et ille puer . 
Quem non mille ferae , quem non Stheneleius hostis , non potuit Iuno uincere , uincit Amor . 
At bene nupta feror , quia nominer Herculis uxor sitque socer rapidis qui tonat altus equis . 
Quam male inaequales ueniunt ad aratra iuuenci , tam premitur magno coniuge nupta minor ; Uir mihi semper abest , et coniuge notior hospes monstraque terribiles persequiturque feras ; ipsa domo uidua uotis operata pudicis torqueor , infesto ne uir ab hoste cadat ; inter serpentes aprosque auidosque leones iactor et hausuros terna per ora canes . 
Me pecudum fibrae simulacraque inania somni omniaque arcana nocte petita mouent . 
Aucupor infelix incertae murmura famae , speque timor dubia spesque timore cadit . 
Mater abest queriturque deo placuisse potenti , nec pater Amphitryon nec puer Hyllus adest ; arbiter Eurystheus irae Iunonis iniquae sentitur nobis iraque longa deae . 
Haec mihi ferre parum . 
peregrinos addis amores et mater de te quaelibet esse potest . 
Non ego Partheniis temeratam uallibus Augen , nec referam partus , Ormeni nympha , tuos ; non tibi crimen erunt , Teuthrantia turba , sorores , quarum de populo nulla relicta tibi est ; una , recens crimen , referetur adultera nobis , unde ego sum Lydo facta nouerca Lamo . 
Maeandros , terris totiens errator in isdem , qui lassas in se saepe retorquet aquas , uidit in Herculeo suspensa monilia collo , illo , cui caelum sarcina parua fuit . 
Non puduit fortis auro cohibere lacertos , et solidis gemmas opposuisse toris . 
Nempe sub his animam pestis Nemeaea lacertis edidit , unde umerus tegmina laeuus habet ! 
Ausus es hirsutos mitra redimire capillos . 
Aptior Herculeae populus alba comae . 
Nec te Maeonia lasciuae more puellae incingi zona dedecuisse putes ? 
Non tibi succurrit crudi Diomedis imago , efferus humana qui dape pauit equas ? 
Si te uidisset cultu Busiris in isto , sic uictor uicto nempe pudendus eras . 
Detrahat Antaeus duro redimicula collo , ne pigeat molli succubuise uiro . 
Inter Ioniacas calathum tenuisse puellas diceris et dominae pertimuisse minas . 
Non fugis , Alcide , uictricem mille laborum rasilibus calathis supposuisse manum crassaque robusto deducis pollice fila aequaque formosae pensa rependis erae ! 
A ! 
quotiens , digitis dum torques stamina duris , praeualidae fusos comminuere manus ! 
Ante pedes dominae pertimuisse minas . 
Factaque narrabas dissimulanda tibi , scilicet immanes elisis faucibus hydros infantem caudis inuoluisse manum , ut Tegaeus aper cupressifero Erymantho incubet et uasto pondere laedat humum . 
Non tibi Threiciis affixa penatibus ora , non hominum pingues caede tacentur equae prodigiumque triplex , armenti diues Hiberi Geryones , quamuis in tribus unus erat , inque canes totidem trunco digestus ab uno Cerberos implicitis angue minante comis , quaeque redundabat fecundo uulnere serpens fertilis et damnis diues ab ipsa suis , quique inter laeuumque latus laeuumque lacertum praegraue compressa fauce pependit onus , et male confisum pedibus formaque bimembri pulsum Thessalicis agmen equestre iugis . 
Haec tu Sidonio potes insignitus amictu dicere ? 
non cultu lingua retenta silet ? 
Se quoque nympha tuis ornauit Iardanis armis et tulit e capto nota tropaea uiro . 
I nunc , tolle animos et fortia gesta recense ; quom tu non esses , iure uir illa fuit . 
Qua tanto minor es , quanto te , maxime rerum , quam quos uicisti , uincere maius erat . 
Illi procedit rerum mensura tuarum ; cede bonis , heres laudis amica tuae . 
O pudor ! 
hirsuti costis exuta leonis aspera texerunt uellera molle latus . 
Falleris et nescis ; non sunt spolia illa leonis , sed tua , tuque feri uictor es , illa tui . 
Femina tela tulit Lernaeis atra uenenis , ferre grauem lana uix satis apta colum , instruxitque manum claua domitrice ferarum uidit et in speculo coniugis arma sui . 
Haec tamen audieram ; licuit non credere famae . 
En uenit ad uisus mollis ab aure dolor . 
Ante meos oculos adducitur aduena paelex , nec mihi , quae patior , dissimulare licet . 
Non sinis auerti ; mediam captiua per urbem inuitis oculis aspicienda uenit , nec uenit incultis captarum more capillis , fortunam uultu fassa iacente suam ; ingreditur late lato spectabilis auro , qualiter in Phrygia tu quoque cultus eras ; dat uultum populo sublimis , ut Hercule uicto Oechaliam uiuo stare parente putes . 
Forsitan et pulsa Aetolide Deianira nomine deposito paelicis uxor erit Eurytidosque Ioles atque insani Alcidae turpia famosus corpora iunget Hymen . 
Mens fugit admonitu frigusque perambulat artus et iacet in gremio languida facta manus . 
Me quoque cum multis , sed me sine crimine amasti ; ne pigeat , pugnae bis tibi causa fui . 
Cornua flens legit ripis Achelous in udis truncaque limosa tempora mersit aqua ; semiuir occubuit in lotifero Eueno Nessus , et infecit sanguis equinus aquas . 
Sed quid ego haec refero ? 
scribenti nuntia uenit fama , uirum tunicae tabe perire meae . 
Ei mihi ! 
quid feci ? 
quo me furor egit amantem ? 
Impia quid dubitas Deianira mori ? 
An tuus in media coniunx lacerabitur Oeta , tu sceleris tanti causa superstes eris ? 
Ecquid adhuc habeo facti cur Herculis uxor credar ? 
coniugii mors mea pignus erit ! 
Tu quoque cognosces in me , Meleagre , sororem . 
Impia quid dubitas Deianira mori ? 
Heu deuota domus ! 
solio sedet Agrios alto , Oenea desertum nuda senecta premit ; exulat ignotis Tydeus germanus in oris ; alter fatali uiuus in igne fuit ; exegit ferrum sua per praecordia mater . 
Impia quid dubitas Deianira mori ? 
Deprecor hoc unum per iura sacerrima lecti , ne uidear fatis insidiata tuis . 
Nessus , ut est auidum percussus arundine pectus , " Hic " dixit " uires sanguis amoris habet . 
" illita Nesseo misi tibi texta ueneno . 
Impia quid dubitas Deianira mori ? 
Iamque uale , seniorque pater germanaque Gorge et patria et patriae frater adempte tuae , et tu lux oculis hodierna nouissima nostris uirque ( sed o possis ! 
) et puer Hylle , uale . 
Mitius inueni quam te genus omne ferarum ; credita non ulli quam tibi peius eram . 
Quae legis , ex illo , Theseu , tibi litore mitto , unde tuam sine me uela tulere ratem , in quo me somnusque meus male prodidit et tu per facinus somnis insidiate meis . 
Tempus erat , uitrea quo primum terra pruina spargitur et tectae fronde queruntur aues . 
Incertum uigilans , a somno languida , moui Thesea prensuras semisupina manus ; nullus erat . 
referoque manus iterumque retempto perque torum moueo bracchia ; nullus erat . 
Excussere metus somnum ; conterrita surgo , membraque sunt uiduo praecipitata toro . 
Protinus adductis sonuerunt pectora palmis , utque erat e somno turbida , rapta coma est . 
Luna fuit ; specto siquid nisi litora cernam ; quod uideant oculi , nil nisi litus habent . 
Nunc huc , nunc illuc , et utroque sine ordine , curro ; alta puellares tardat harena pedes . 
Interea toto clamaui in litore " Theseu " ; reddebant nomen concaua saxa tuum , et quotiens ego te , totiens locus ipse uocabat ; ipse locus miserae ferre uolebat opem . 
Mons fuit ; apparent frutices in uertice rari ; hinc scopulus raucis pendet adesus aquis . 
Ascendo ( uires animus dabat ) atque ita late aequora prospectu metior alta meo . 
Inde ego ( nam uentis quoque sum crudelibus usa ) uidi praecipiti carbasa tenta Noto . 
Aut uidi aut tamquam quae me uidisse putarem frigidior glacie semianimisque fui . 
Nec languere diu patitur dolor ; excitor illo , excitor et summa Thesea uoce uoco . 
" Quo fugis ? 
exclamo . 
scelerate reuertere Theseu , flecte ratem . 
numerum non habet illa suum . 
" Haec ego ; quod uoci deerat , plangore replebam ; uerbera cum uerbis mixta fuere meis . 
Si non audires , ut saltem cernere posses , iactatae late signa dedere manus , candidaque imposui longae uelamina uirgae , scilicet oblitos admonitura mei . 
Iamque oculis ereptus eras ; tum denique fleui ; torpuerant molles ante dolore genae . 
Quid potius facerent , quam me mea lumina flerent , postquam desierant uela uidere tua ? 
Aut ego diffusis erraui sola capillis , qualis ab Ogygio concita Baccha deo , aut mare prospiciens in saxo frigida sedi , quamque lapis sedes , tam lapis ipsa fui . 
Saepe torum repeto qui nos acceperat ambos , sed non acceptos exhibiturus erat , et tua , quae possum , pro te uestigia tango strataque , quae membris intepuere tuis . 
Incumbo lacrimisque toro manante profusis : " pressimus , exclamo , te duo ; redde duos . 
Uenimus huc ambo ; cur non discedimus ambo ? 
Perfide , pars nostri , lectule , maior ubi est ? 
" Quid faciam ? 
quo sola ferar ? 
uacat insula cultu ; non hominum uideo , non ego facta boum . 
Omne latus terrae cingit mare , nauita nusquam , nulla per ambiguas puppis itura uias . 
Finge dari comitesque mihi uentosque ratemque ; quid sequar ? 
accessus terra paterna negat . 
Ut rate felici pacata per aequora labar , temperet ut uentos Aeolus , exul ero . 
Non ego te , Crete centum digesta per urbes , aspiciam , puero cognita terra Ioui . 
A ! 
pater et tellus iusto regnata parenti prodita sunt facto , nomina cara , meo , cum tibi , ne uictor tecto morerere recuruo , quae regerent passus , pro duce fila dedi , cum mihi dicebas : " Per ego ipsa pericula iuro , te fore , dum nostrum uiuet uterque , meam . 
" Uiuimus , et non sum , Theseu , tua , si modo uiuis femina periuri fraude sepulta uiri . 
Me quoque , qua fratrem , mactasses , improbe , claua ; esset , quam dederas , morte soluta fides . 
Nunc ego non tantum quae sum passura recordor , sed quaecumque potest ulla relicta pati . 
Occurrunt animo pereundi mille figurae . 
Morsque minus poenae quam mora mortis habet . 
Iam iam uenturos aut hac aut suspicor illac , qui lanient auido uiscera dente , lupos ; forsitan et fuluos tellus alat ista leones ; quis scit an haec saeuas tigridas insula habet ? 
Et freta dicuntur magnas expellere phocas ! 
Quis uetat et gladios per latus ire meum ? 
Tantum ne religer dura captiua catena neue traham serua grandia pensa manu , cui pater est Minos , cui mater filia Phoebi , quodque magis memini , quae tibi pacta fui . 
Si mare , si terras porrectaque litora uidi , multa mihi terrae , multa minantur aquae . 
Caelum restabat ; timeo simulacra deorum . 
Destituor rapidis praeda cibusque feris . 
Siue colunt habitantque uiri , diffidimus illis ; externos didici laesa timere uiros . 
Uiueret Androgeos utinam , nec facta luisses impia funeribus , Cecropi terra , tuis , nec tua mactasset nodoso stipite , Theseu , ardua parte uirum dextera , parte bouem , nec tibi , quae reditus monstrarent , fila dedissem , fila per adductas saepe recepta manus . 
Non equidem miror , si stat uictoria tecum , strataque Cretaeam belua pressit humum ; non poterant figi praecordia ferrea cornu ; ut te non tegeres , pectore tutus eras . 
Illic tu silices , illic adamanta tulisti , illic qui silices , Thesea , uincat , habes ; nec pater est Aegeus , nec tu Pittheidos Aethrae filius ; auctores saxa fretumque tui . 
Crudeles somni , quid me tenuistis inertem ? 
Ah ! 
simul aeterna nocte premenda fui . 
Uos quoque crudeles , uenti , nimiumque parati flaminaque in lacrimas officiosa meas , dextera crudelis , quae me fratremque necauit , et data poscenti , nomen inane , fides , in me iurarunt somnus uentusque fidesque ; prodita sum causis una puella tribus . 
Ergo ego nec lacrimas matris moritura uidebo , nec , mea qui digitis lumina condat , erit ; spiritus infelix peregrinas ibit in auras nec positos artus unguet amica manus ; ossa superstabunt uolucres inhumata marinae ? 
Haec sunt officiis digna sepulcra meis ? 
Ibis Cecropios portus patriaque receptus , cum steteris turbae celsus in aure tuae et bene narraris letum taurique uirique sectaque per dubias saxea tecta uias , me quoque narrato sola in tellure relictam . 
Non ego sum titulis surripienda tuis . 
Di facerent ut me summa de puppe uideres ; mouisset uultus maesta figura tuos . 
Nunc quoque non oculis , sed , qua potes , aspice mente haerentem scopulo , quem uaga pulsat aqua ; aspice demissos lugentis more capillos et tunicas lacrimis sicut ab imbre grauis . 
Corpus , ut impulsae segetes aquilonibus , horret , litteraque articulo pressa tremente labat . 
Non te per meritum , quoniam male cessit , adoro . 
Debita sit facto gratia nulla meo , sed nec poena quidem . 
si non ego causa salutis , non tamen est cur sis tu mihi causa necis . 
Has tibi plangendo lugubria pectora lassas infelix tendo trans freta longa manus ; hos tibi , qui superant , ostendo maesta capillos . 
Per lacrimas oro , quas tua facta mouent , flecte ratem , Theseu , uersoque relabere uelo . 
Si prius occidero , tu tamen ossa feres . 
Siqua tamen caecis errabunt scripta lituris , oblitus a dominae caede libellus erit . 
Dextra tenet calamum , strictum tenet altera ferrum , et iacet in gremio charta soluta meo . 
Haec est Aeolidos fratri scribentis imago ; sic uideor duro posse placere patri . 
Ipse necis cuperem nostrae spectator adesset auctorisque oculis exigeretur opus . 
Ut ferus est multoque suis truculentior Euris , spectasset siccis uulnera nostra genis . 
Scilicet est aliquid cum saeuis uiuere uentis ; ingenio populi conuenit ille sui . 
Ille Noto Zephyroque et Sithonio Aquiloni imperat et pinnis , Eure proterue , tuis ; imperat heu ! 
uentis , tumidae non imperat irae , possidet et uitiis regna minora suis . 
Quid iuuat admotam per auorum nomina caelo inter cognatos posse referre Iouem ? 
Num minus infestum , funebria munera , ferrum feminea teneo , non mea tela , manu ? 
O utinam , Macareu , quae nos commisit in unum , uenisset leto serior hora meo ! 
Cur umquam plus me , frater , quam frater amasti , et tibi , non debet quod soror esse , fui ? 
Ipsa quoque incalui , qualemque audire solebam , nescio quem sensi corde tepente deum . 
Fugerat ore color , macies adduxerat artus , sumebant minimos ora coacta cibos ; nec somni faciles et nox erat annua nobis , et gemitum nullo laesa dolore dabam ; nec , cur haec facerem , poteram mihi reddere causam nec noram quid amans esset ; at illud erat . 
Prima malum nutrix animo praesensit anili , prima mihi nutrix " Aeoli , dixit , amas . 
" Erubui gremioque pudor deiecit ocellos ; haec satis tacita signa fatentis erant . 
Iamque tumescebant uitiati pondera uentris aegraque furtiuum membra grauabat onus . 
Quas mihi non herbas , quae non medicamina nutrix attulit audaci supposuitque manu , ut penitus nostris ( hoc te celauimus unum ) uisceribus crescens excuteretur onus ! 
A ! 
nimium uiuax admotis restitit infans artibus et tecto tutus ab hoste fuit . 
Iam nouiens erat orta soror pulcherrima Phoebi . 
Denaque luciferos Luna mouebat equos . 
Nescia quae faceret subitos mihi causa dolores . 
Et rudis ad partus et noua miles eram ; nec tenui uocem . 
" Quid " ait " tua crimina prodis ? 
" Oraque clamantis conscia pressit anus . 
Quid faciam infelix ? 
gemitus dolor edere cogit , sed timor et nutrix et pudor ipse uetant . 
Contineo gemitus elapsaque uerba reprendo et cogor lacrimas combibere ipsa meas . 
Mors erat ante oculos et opem Lucina negabat et graue , si moriar , mors quoque crimen erat , cum super incumbens scissa tunicaque comaque pressa refouisti pectora nostra tuis et mihi : " Uiue , soror , soror o carissima , " aisti , " uiue nec unius corpore perde duos ! 
Spes bona det uires ; fratri es nam nupta futura ; illius , de quo mater , et uxor eris . 
" Mortua , crede mihi , tamen ad tua uerba reuixi , et positum est uteri crimen onusque mei . 
Quid tibi grataris ? 
media sedet Aeolus aula ; crimina sunt oculis surripienda patris . 
Frugibus infantem ramisque albentis oliuae et leuibus uittis sedula celat anus fictaque sacra facit dicitque precantia uerba ; dat populus sacris , dat pater ipse uiam . 
Iam prope limen erat ; patrias uagitus ad auris uenit et indicio proditur ille suo . 
Eripit infantem mentitaque sacra reuelat Aeolus ; insana regia uoce sonat . 
Ut mare fit tremulum , tenui cum stringitur aura ut quatitur tepido fraxinus acta noto , sic mea uibrari pallentia membra uideres ; quassus ab imposito corpore lectus erat . 
Irruit et nostrum uulgat clamore pudorem et uix a misero continet ore manus ; ipsa nihil praeter lacrimas pudibunda profudi ; torpuerat gelido lingua retenta metu . 
Iamque dari paruum canibusque auibusque nepotem iusserat in solis destituique locis . 
Uagitus dedit ille miser ( sensisse putares ) quaque suum poterat uoce rogabat auum . 
Quid mihi tunc animi credis , germane , fuisse ( nam potes ex animo colligere ipse tuo ) , cum mea me coram siluas inimicus in altas uiscera montanis ferret edenda lupis ? 
Exierat thalamo ; tunc demum pectora plangi contigit inque meas unguibus ire genas . 
Interea patrius uultu maerente satelles uenit et indignos edidit ore sonos : " Aeolus hunc ensem mittit tibi ( tradidit ensem ) et iubet ex merito scire quid iste uelit . 
" Scimus et utemur uiolento fortiter ense ; pectoribus condam dona paterna meis . 
His mea muneribus , genitor , conubia donas ? 
Hac tua dote , pater , filia diues erit ! 
Tolle procul de caede faces , Hymenaee , maritas et fuge turbato tecta nefanda pede . 
Ferte faces in me , quas fertis , Erinyes atrae , et meus ex isto luceat igne rogus . 
Nubite felices Parca meliore sorores , amissae memores sed tamen este mei . 
Quid puer admisit tam paucis editus horis ? 
Quo laesit facto uix bene natus auum ? 
Si potuit meruisse necem , meruisse putetur . 
A ! 
miser admisso plectitur ille meo . 
Nate , dolor matris , rapidarum praeda ferarum , ei mihi ! 
natali dilacerate tuo , nate , parum fausti miserabile pignus amoris , haec tibi prima dies , haec tibi summa fuit . 
Non mihi te licuit lacrimis perfundere iustis , in tua non tonsas ferre sepulcra comas , non super incubui , non oscula frigida carpsi . 
Diripiunt auidae uiscera nostra ferae . 
Ipsa quoque infantis cum uulnere prosequar umbras nec mater fuero dicta nec orba diu . 
Tu tamen , o frustra miserae sperate sorori , sparsa , precor , nati collige membra tui et refer ad matrem socioque impone sepulcro , urnaque nos habeat quamlibet arta duos . 
Uiue memor nostri lacrimasque in uulnere funde neue reformida corpus amantis amans ; tu , rogo , dilectae nimium mandata sororis perfer ; mandatum persequar ipsa patris . 
Mittit et optat amans , quo mittitur , ire salutem Haemonis Haemonio Laodamia uiro . 
Aulide te fama est uento retinente morari ; a me cum fugeres , hic ubi uentus erat ? 
Tum freta debuerant uestris obsistere remis ; illud erat saeuis utile tempus aquis . 
Oscula plura uiro mandataque plura dedissem , et sunt quae uolui dicere multa tibi . 
Raptus es hinc praeceps , et qui tua uela uocaret , quem cuperent nautae , non ego , uentus erat . 
Uentus erat nautis aptus , non aptus amanti . 
Soluor ab amplexu , Protesilae , tuo , linguaque mandantis uerba imperfecta reliquit ; uix illud potui dicere triste " uale . 
" Incubuit Boreas abreptaque uela tetendit , iamque meus longe Protesilaus erat . 
Dum potui spectare uirum , spectare iuuabat sumque tuos oculos usque secuta meis . 
Ut te non poteram , poteram tua uela uidere , uela diu uultus detinuere meos . 
At postquam nec te nec uela fugacia uidi , et quod spectarem , nil nisi pontus erat , lux quoque tecum abiit , tenebrisque exsanguis obortis succiduo dicor procubuisse genu . 
Uix socer Iphiclus , uix me grandaeuus Acastus , uix mater gelida maesta refecit aqua ; officium fecere pium , sed inutile nobis ; indignor miserae non licuisse mori . 
Ut rediit animus , pariter rediere dolores ; pectora legitimus casta momordit amor . 
Nec mihi pectendos cura est praebere capillos , nec libet aurata corpora ueste tegi . 
Ut quas pampinea tetigisse Bicorniger hasta creditur , huc illuc , qua furor egit , eo . 
Conueniunt matres Phylleides et mihi clamant : " indue regales , Laodamia , sinus . 
" Scilicet ipsa geram saturatas murice uestes , bella sub Iliacis moenibus ille geret ; ipsa comas pectar , galea caput ille prematur ; ipsa nouas uestes , dura uir arma feret ? 
Qua possum , squalore tuos imitata labores dicar et haec belli tempora tristis agam . 
Dyspari Priamide , damno formose tuorum , tam sis hostis iners quam malus hospes eras . 
Aut te Taenariae faciem culpasse maritae , aut illi uellem displicuisse tuam . 
Tu , qui pro rapta nimium , Menelae , laboras , ei mihi ! 
quam multis flebilis ultor eris ! 
Di , precor , a nobis omen remouete sinistrum et sua det reduci uir meus arma Ioui . 
Sed timeo , quotiens subiit miserabile bellum ; more niuis lacrimae sole madentis eunt . 
Ilion et Tenedos Simoisque et Xanthus et Ide nomina sunt ipso paene timenda sono . 
Nec rapere ausurus , nisi si defendere posset , hospes erat ; uires nouerat ille suas . 
Uenerat , ut fama est , multo spectabilis auro quique suo Phrygias corpore ferret opes , his ego te , uictam , consors Ledaea gemellis , suspicor ; haec Danais posse nocere puto . 
Hectora nescio quem timeo ; Paris Hectora dixit ferrea sanguinea bella mouere manu . 
Hectora , quisquis is est , si sum tibi cara , caueto ; signatum memori pectore nomen habe . 
Hunc ubi uitaris , alios uitare memento et multos illic Hectoras esse puta et facito ut dicas , quotiens pugnare parabis : " parcere me iussit Laodamia sibi . 
" Si cadere Argolico fas est sub milite Troiam , te quoque non ullum uulnus habente cadat . 
Pugnet et aduersos tendat Menelaus in hostis ; hostibus e mediis nupta petenda uiro est . 
Causa tua est dispar ; tu tantum uiuere pugna inque pios dominae posse redire sinus . 
Parcite , Dardanidae , de tot , precor , hostibus uni , ne meus ex illo corpore sanguis eat . 
Non est quem deceat nudo concurrere ferro ; saeuaque in oppositos pectora ferre uiros ; fortius ille potest multo , quam pugnat , amare ; bella gerant alii , Protesilaus amet . 
Nunc fateor ; uolui reuocare animusque ferebat ; substitit auspicii lingua timore mali . 
Cum foribus uelles ad Troiam exire paternis , pes tuus offenso limine signa dedit ; ut uidi , ingemui tacitoque in pectore dixi : " signa reuersuri sint , precor , ista uiri ! 
" Haec tibi nunc refero , ne sis animosus in armis . 
Fac meus in uentos hic timor omnis eat . 
Sors quoque nescio quem fato designat iniquo , qui primus Danaum Troada tangat humum ; infelix , quae prima uirum lugebit ademptum ! 
Di faciant ne tu strenuus esse uelis . 
Inter mille rates tua sit millensima puppis iamque fatigatas ultima uerset aquas . 
Hoc quoque praemoneo , de naue nouissimus exi . 
Non est , quo properes , terra paterna tibi . 
Cum uenies , remoque moue ueloque carinam Inque tuo celerem litore siste gradum . 
Siue latet Phoebus seu terris altior exstat , tu mihi luce dolor , tu mihi nocte uenis , nocte tamen quam luce magis ; nox grata puellis . 
Quarum suppositus colla lacertus habet . 
Aucupor in lecto mendaces caelibe somnos ; dum careo ueris , gaudia falsa iuuant . 
Sed tua cur nobis pallens occurrit imago ? 
Cur uenit a uobis multa querela latens ? 
Excutior somno simulacraque noctis adoro ; nulla caret fumo Thessalis ara meo ; tura damus lacrimamque super , qua sparsa relucet , ut solet affuso surgere flamma mero . 
Quando ego , te reducem cupidis amplexa lacertis , languida laetitia soluar ab ipsa mea ? 
Quando erit ut lecto mecum bene iunctus in uno militiae referas splendida facta tuae ? 
Quae mihi dum referes , quamuis audire iuuabit , multa tamen capies oscula , multa dabis ; semper in his apte narrantia uerba resistunt ; promptior est dulci lingua refecta mora . 
Sed cum Troia subit , subeunt uentique fretumque , spes bona sollicito uicta timore cadit . 
Hoc quoque , quod uenti prohibent exire carinas , me mouet ; inuitis ire paratis aquis . 
Quis uelit in patriam uento prohibente reuerti ? 
A patria pelago uela uetante datis ! 
Ipse suam non praebet iter Neptunus ad urbem . 
Quo ruitis ? 
uestras quisque redite domos . 
Quo ruitis , Danai ? 
uentos audite uetantis . 
Non subiti casus , numinis ista mora est . 
Quid petitur tanto nisi turpis adultera bello ? 
Dum licet , Inachiae uertite uela rates . 
Sed quid ago ? 
reuoco ? 
reuocaminis omen abesto , blandaque compositas aura secundet aquas ! 
Troasin inuideo , quae si lacrimosa suorum funera conspicient , nec procul hostis erit ; ipsa suis manibus forti noua nupta marito imponet galeam Dardanaque arma dabit ; arma dabit , dumque arma dabit , simul oscula sumet ( hoc genus officii dulce duobus erit ) . 
Producetque uirum , dabit et mandata reuerti et dicet " referas ista fac arma Ioui ! 
" Ille ferens dominae mandata recentia se cum pugnabit caute respicietque domum ; exuet haec reduci clipeum galeamque resoluet excipietque suo corpora lassa sinu . 
Nos sumus incertae , nos anxius omnia cogit , quae possunt fieri , facta putare timor . 
Dum tamen arma geres diuerso miles in orbe , quae referat uultus est mihi cera tuos ; illi blanditias , illi tibi debita uerba dicimus , amplexus accipit illa meos . 
Crede mihi , plus est quam quod uideatur , imago ; adde sonum cerae , Protesilaus erit . 
Hanc specto teneoque sinu pro coniuge uero et , tamquam possit uerba referre , queror . 
Per reditus corpusque tuum , mea numina , iuro perque pares animi coniugiique faces perque , quod ut uideam canis albere capillis , mox tutum possis ipse referre , caput , me tibi uenturam comitem , quocumque uocaris , siue quod heu ! 
timeo , siue superstes eris . 
Ultima mandato claudetur epistula paruo . 
Si tibi cura mei , sit tibi cura tui . 
Mittit Hypermestra de tot modo fratribus uni ( cetera nuptarum crimine turba iacet ) : clausa domo teneor grauibusque coercita uinclis ; est mihi supplicii causa fuisse piam . 
Quod manus extimuit iugulo demittere ferrum , sum rea ; laudarer , si scelus ausa forem . 
Esse ream praestat quam sic placuisse parenti ; non piget immunes caedis habere manus . 
Me pater igne licet , quem non uiolauimus , urat , quaeque aderant sacris , tendat in ora faces aut illo iugulet , quem non bene tradidit ensem , ut , qua non cecidit uir nece , nupta cadam , non tamen ut dicant morientia " paenitet " ora efficiet ; non es quam piget esse piam . 
Paeniteat sceleris Danaum saeuasque sorores ; hic solet euentus facta nefanda sequi . 
Cor pauet admonitu temeratae sanguine noctis et subitus dextrae praepedit ossa tremor ; quam tu caede putes fungi potuisse mariti , scribere de facta non sibi caede timet . 
Sed tamen experiar . 
modo facta crepuscula terris , ultima pars lucis primaque noctis erat ; ducimur Inachides magni sub tecta Pelasgi , et socer armatas accipit ipse nurus . 
Undique collucent praecinctae lampades auro . 
Dantur in inuitos impia tura focos ; uulgus " Hymen , Hymenaee " uocant ; fugit ille uocantis ; ipsa Iouis coniunx cessit ab urbe sua . 
Ecce , mero dubii , comitum clamore frequentes , flore nouo madidas impediente comas , in thalamos laeti thalamos , sua busta ! 
feruntur strataque funeribus corpore dicta premunt . 
Iamque cibo uinoque graues somnoque iacebant securumque quies alta per Argos erat ; circum me gemitus morientum audire uidebar et tamen audieram , quodque uerebar erat . 
Sanguis abit , mentemque calor corpusque relinquit , inque nouo iacui frigida facta toro . 
Ut leni Zephyro graciles uibrantur aristae , frigida populeas ut quatit aura comas , aut sic , aut etiam tremui magis ; ipse iacebas , quaeque tibi dederam causa soporis erant . 
Excussere metum uiolenti iussa parentis . 
Erigor et capio tela tremente manu ; non ego falsa loquar ; ter acutum sustulit ensem , ter male sublato reccidit ense manus . 
Admoui iugulo ( sine me tibi uera fateri ) , admoui iugulo tela paterna tuo , et timor et pietas crudelibus obstitit ausis , castaque mandatum dextra refugit opus . 
Purpureos laniata sinus , laniata capillos , exiguo dixi talia uerba sono : " Saeuus , Hypermestra , pater est tibi ; iussa parentis effice ; germanis sit comes iste suis . 
Femina sum et uirgo , natura mitis et annis ; non facient molles ad fera tela manus . 
Quin age , dumque iacet , fortis imitare sorores . 
Credibile est caesos omnibus esse uiros . 
Si manus haec aliquam posset committere caedem , morte foret dominae sanguinulenta suae . 
At meruere necem patruelia regna petendo , quae tamen externis danda forent generis . 
Finge uiros meruisse mori ; quid fecimus ipsae ? 
Quo mihi commisso non licet esse piae ? 
Quid mihi cum ferro ? 
quo bellica tela puellae ? 
Aptior est digitis lana colusque meis . 
" Haec ego ; dumque queror , lacrimae sua uerba sequuntur deque meis oculis in tua membra cadunt . 
Dum petis amplexus sopitaque bracchia iactas , paene manus telo saucia facta tua est . 
Iamque patrem famulosque patris lucemque timebam ; expulerunt somnos haec mea dicta tuos : " Surge age , Belide , de tot modo fratribus unus . 
Nox tibi , si properas , ista perennis erit . 
" Territus exsurgis ; fugit omnis inertia somni ; aspicis in timida fortia tela manu . 
Quaerenti causam " dum nox sinit , effuge " dixi ; dum nox atra sinit , tu fugis , ipsa moror . 
Mane erat et Danaus generos ex caede iacentis dinumerat ; summae criminis unus abes ; fert male cognatae iacturam mortis in uno et queritur facti sanguinis esse parum . 
Abstrahor a patriis pedibus raptamque capillis ( haec meruit pietas praemia ! 
) carcer habet . 
Scilicet ex illo Iunonia permanet ira , cum bos ex homine est , ex boue facta dea . 
At satis est poenae teneram mugisse puellam , nec , modo formosam , posse placere Ioui . 
Astitit in ripa liquidi noua uacca parentis cornuaque in patriis non sua uidit aquis conatoque loqui mugitus edidit ore territaque est forma , territa uoce sua . 
Quid furis , infelix ? 
quid te miraris in umbra ? 
Quid numeras factos ad noua membra pedes ? 
Illa Iouis magni paelex metuenda sorori fronde leuas nimiam caespitibusque famem , fonte bibis spectasque tuam stupefacta figuram , et , te ne feriant , quae geris , arma , times , quaeque modo , ut possis etiam Ioue digna uideri , diues eras , nuda nuda recumbis humo . 
Per mare , per terras cognataque flumina curris ; dat mare , dant amnes , dat tibi terra uiam . 
Quae tibi causa fugae ? 
quid tu freta longa pererras ? 
Non poteris uultus effugere ipsa tuos . 
Inachi , quo properas ? 
eadem sequerisque fugisque ; tu tibi dux comiti , tu comes ipsa duci . 
Per septem Nilus portus emissus in aequor exuit insanae paelicis ora bouis . 
Ultima quid referam , quorum mihi cana senectus auctor ? 
dant anni , quod querar , ecce mei . 
Bella pater patruusque gerunt ; regnoque domoque pellimur ; eiectos ultimus orbis habet . 
Ille ferox solio solus sceptroque potitur ; cum sene nos inopi turba uagamur inops . 
De fratrum populo pars exiguissima restat . 
Quique dati leto , quaeque dedere , fleo ; nam mihi quot fratres , totidem periere sorores ; accipiat lacrimas utraque turba meas . 
En , ego , quod uiuis , poenae crucianda reseruor ; quid fiet sonti , cum rea laudis agar ? 
Et consanguineae quondam centensima summae infelix uno fratre manente cadam . 
At tu , siqua piae , Lynceu , tibi cura sororis , quaeque tibi tribui munera , dignus habes , uel fer opem , uel dede neci defunctaque uita corpora furtiuis insuper adde rogis et sepeli lacrimis perfusa fidelibus ossa , sculptaque sint titulo nostra sepulcra breui : " exul Hypermestra , pretium pietatis iniquum , quam mortem fratri depulit , ipsa tulit . 
" Scribere plura libet , sed pondere lassa catenae est manus et uires subtrahit ipse timor . 
Ecquid , ut inspecta est studiosae litera dextrae , protinus est oculis cognita nostra tuis ? 
An , nisi legisses auctoris nomina Sapphus , hoc breue nescires unde ueniret opus ? 
Forsitan et quare mea sint alterna requiras carmina , cum lyricis sim magis apta modis . 
Flendus amor meus est ; elegia flebile carmen ; non facit ad lacrimas barbitos ulla meas . 
Uror , ut , indomitis ignem exercentibus Euris , fertilis accensis messibus ardet ager . 
Arua Phaon celebrat diuersa Typhoidos Aetnae ; me calor Aetnaeo non minor igne tenet . 
Nec mihi dispositis quae iungam carmina neruis proueniunt ; uacuae carmina mentis opus . 
Nec me Pyrrhiades Methymniadesue puellae , nec me Lesbiadum cetera turba iuuant . 
Uilis Anactorie , uilis mihi candida Cydro ; non oculis grata est Atthis , ut ante , meis , atque aliae centum quas non sine crimine amaui . 
Improbe , multarum quod fuit , unus habes . 
Est in te facies , sunt apti lusibus anni . 
O facies oculis insidiosa meis ! 
Sume fidem et pharetram , fies manifestus Apollo . 
Accedant capiti cornua , Bacchus eris . 
Et Phoebus Daphnen , et Gnosida Bacchus amauit . 
Nec norat lyricos illa uel illa modos . 
At mihi Pegasides blandissima carmina dictant ; iam canitur toto nomen in orbe meum . 
Nec plus Alcaeus , consors patriaeque lyraeque , laudis habet , quamuis grandius ille sonet . 
Si mihi difficilis formam natura negauit , ingenio formae damna rependo meae . 
Sum breuis ; at nomen quod terras impleat omnes est mihi ; mensuram nominis ipsa fero . 
Candida si non sum , placuit Cepheia Perseo Andromede , patriae fusca colore suae . 
Et uariis albae iunguntur saepe columbae ; et niger a uiridi turtur amatur aue . 
Si , nisi quae facie poterit te digna uideri , nulla futura tua est , nulla futura tua est . 
At , mea cum legeres , etiam formosa uidebar ; unam iurabas usque decere loqui . 
Cantabam , memini ( meminerunt omnia amantes ) ; oscula cantanti tu mihi rapta dabas . 
Haec quoque laudabas ; omnique a parte placebam , sed tunc praecipue , cum fit amoris opus . 
Tunc te plus solito lasciuia nostra iuuabat , crebraque mobilitas , aptaque uerba ioco , et quod , ubi amborum fuerat confusa uoluptas , plurimus in lasso corpore languor erat . 
Nunc tibi Sicelides ueniunt , noua praeda , puellae . 
Quid mihi cum Lesbo ? 
Sicelis esse uolo , aut uos erronem tellure remittite uestra , Nesiades matres Nesiadesque nurus . 
Nec uos decipiant blandae mendacia linguae ; quae dicit uobis , dixerat ante mihi . 
Tu quoque , quae montes celebras , Erycina , Sicanos , ( nam tua sum ) uati consule , diua , tuae . 
An grauis inceptum peragit Fortuna tenorem et manet in cursu semper acerba suo ? 
Sex mihi natales ierant , cum lecta parentis ante diem lacrimas ossa bibere meas . 
Arsit post frater , uictus meretricis amore mixtaque cum turpi damna pudore tulit . 
Factus inops agili peragit freta caerula remo , quasque male amisit , nunc male quaerit opes . 
Me quoque , quod monui bene multa fideliter , odit hoc mihi libertas , hoc pia lingua dedit , et tamquam desint quae me sine fine fatigent , accumulat curas filia parua meas . 
Ultima tu nostris accedis causa querelis . 
Non agitur uento nostra carina suo . 
Ecce iacent collo positi sine lege capilli ; nec premit articulos lucida gemma meos . 
Ueste tegor uili ; nullum est in crinibus aurum ; non Arabum noster dona capillus habet . 
Cui colar infelix , aut cui placuisse laborem ? 
Ille mei cultus unicus auctor abest . 
Molle meum leuibusque cor est uiolabile telis , et semper causa est cur ego semper amem ; siue ita nascenti legem dixere Sorores , nec data sunt uitae fila seuera meae , siue abeunt studia in mores artisque magistra ingenium nobis molle Thalia facit . 
Quid mirum si me primae lanuginis aetas abstulit , atque anni quos uir amare potest ? 
Hunc ne pro Cephalo raperes , Aurora , timebam , et faceres , sed te prima rapina tenet . 
Hunc si conspicias , quae conspicis omnia Phoebe , iussus erit somnos continuare Phaon . 
Hunc Uenus in caelum curru uexisset eburno ; sed uidet et Marti posse placere suo . 
O nec adhuc iuuenis , nec iam puer , utilis aetas , o decus atque aeui gloria magna tui , huc ades , inque sinus , formose , relabere nostros ; non ut ames , oro , uerum ut amare sinas . 
Scribimus et lacrimis oculi rorantur obortis . 
Aspice quam sit in hoc multa litura loco . 
Si tam certus eras hinc ire , modestius isses et mihi dixisses : " Lesbi puella , uale . 
" Non tecum lacrimas , non oscula summa tulisti ; denique non timui quod dolitura fui . 
Nil de te mecum est , nisi tantum iniuria , nec tu admoneat quod te , pignus amantis habes . 
Non mandata dedi , neque enim mandata dedissem ulla , nisi ut nolles immemor esse mei . 
Per tibi , qui numquam longe discedat , Amorem , perque nouem iuro , numina nostra , deas , cum mihi nescio quis " Fugiunt tua gaudia " dixit , nec me flere diu nec potuisse loqui . 
Et lacrimae deerant oculis et lingua palato ; astrictum gelido frigore pectus erat . 
Postquam se dolor inuenit , nec pectora plangi nec puduit scissis exululare comis , non aliter quam si nati pia mater adempti portet ad exstructos corpus inane rogos . 
Gaudet et e nostro crescit maerore Charaxus frater et ante oculos itque reditque meos utque pudenda mei uideatur causa doloris : " quid dolet haec ? 
certe filia uiuit " ait . 
Non ueniunt in idem pudor atque amor ; omne uidebat uulgus ; eram lacero pectus aperta sinu . 
Tu mihi cura , Phaon ; te somnia nostra reducunt , somnia formoso candidiora die . 
Illic te inuenio , quamquam regionibus absis ; sed non longa satis gaudia somnus habet . 
Saepe tuos nostra ceruice onerare lacertos , saepe tuae uideor supposuisse meos . 
Oscula cognosco , quae tu committere linguae aptaque consueras accipere , apta dare . 
Blandior interdum , uerisque simillima uerba eloquor , et uigilant sensibus ora meis . 
Ulteriora pudet narrare , sed omnia fiunt , et iuuat , et siccae non licet esse mihi . 
At cum se Titan ostendit et omnia se cum , tam cito me somnos destituisse queror . 
Antra nemusque peto tamquam nemus antraque prosint ; conscia deliciis illa fuere meis . 
Illuc mentis inops , ut quam furialis Enyo attigit , in collo crine iacente , feror . 
Antra uident oculi scabro pendentia topho , quae mihi Mygdonii marmoris instar erant . 
Inuenio siluam , quae saepe cubilia nobis praebuit et multa texit opaca coma . 
At non inuenio dominum siluaeque meumque : uile solum locus est ; dos erat ille loci . 
Agnoui pressas noti mihi caespitis herbas ; de nostro curuum pondere gramen erat . 
Incubui , tetigique locum qua parte fuisti ; grata prius lacrimas combibit herba meas ; quin etiam rami positis lugere uidentur frondibus , et nullae dulce queruntur aues . 
Sola uirum non ulta pie maestissima mater concinit Ismarium Daulias ales Ityn . 
Ales Ityn , Sappho desertos cantat amores . 
Hactenus ut media cetera nocte silent . 
Est nitidus uitreoque magis perlucidus amni . 
Fons sacer ; hunc multi numen habere putant . 
Quem supra ramos expandit aquatica lotos , una nemus . 
tenero caespite terra uiret . 
Hic ego cum lassos posuissem flebilis artus , constitit ante oculos Naias una meos ; constitit et dixit : " Quoniam non ignibus aequis ureris , Ambracias est terra petenda tibi . 
Phoebus ab excelso , quantum patet , aspicit aequor ; Actiacum populi Leucadiumque uocant . 
Hinc se Deucalion , Pyrrhae succensus amore , misit , et illaeso corpore pressit aquas . 
Nec mora , uersus amor figit lentissima Pyrrhae pectora ; Deucalion igne leuatus abit . 
Hanc legem locus ille tenet . 
pete protinus altam Leucada , nec saxo desiluisse time . 
" Ut monuit , cum uoce abiit . 
Ego frigida surgo ; nec lacrimas oculi continuere mei . 
Ibimus , o nymphe , monstrataque saxa petemus . 
Sit procul insano uictus amore timor . 
Quicquid erit , melius quam nunc erit . 
aura , subito . 
Haec mea non magnum corpora pondus habent . 
Tu quoque , mollis Amor , pennas suppone cadenti , ne sim Leucadiae mortua crimen aquae . 
Inde chelyn Phoebo , communia munera , ponam , et sub ea uersus unus et alter erunt : " Grata lyram posui tibi , Phoebe , poetria Sappho ; conuenit illa mihi , conuenit illa tibi . 
" Cur tamen Actiacas miseram me mittis ad oras , cum profugum possis ipse referre pedem ? 
Tu mihi Leucadia potes esse salubrior unda ; et forma et meritis tu mihi Phoebus eris . 
An potes , o scopulis undaque ferocior omni , si moriar , titulum mortis habere meae ? 
At quanto melius iungi mea pectora tecum , quam poterant saxis praecipitanda dari ! 
Haec sunt illa , Phaon , quae tu laudare solebas , uisaque sunt totiens ingeniosa tibi . 
Nunc uellem facunda forem dolor artibus obstat ingeniumque meis substitit omne malis . 
Non mihi respondent ueteres in carmina uires ; plectra dolore iacent , muta dolore lyra est . 
Lesbides aequoreae , nupturaque nuptaque proles , Lesbides , Aeolia nomina dicta lyra , Lesbides , infamem quae me fecistis amatae , desinite ad citharas turba uenire mea . 
Abstulit omne Phaon , quod uobis ante placebat . 
Me miseram ! 
dixi quam modo paene meus . 
Efficite ut redeat , uates quoque uestra redibit ; ingenio uires ille dat , ille rapit . 
Ecquid ago precibus ? 
pectusne agreste mouetur ? 
An riget ? 
et Zephyri uerba caduca ferunt ? 
Qui mea uerba ferunt , uellem tua uela referrent . 
Hoc te , si saperes , lente , decebat opus . 
Solue ratem . 
Uenus , orta mari , mare praestat amanti . 
Aura dabit cursum ; tu modo solue ratem . 
Ipse gubernabit residens in puppe Cupido ; ipse dabit tenera uela legetque manu . 
Siue iuuat longe fugisse Pelasgida Sappho , nec tamen inuenies cur ego digna fuga hoc saltem miserae crudelis epistula dicat , ut mihi Leucadiae fata petantur aquae . 
Hanc tibi Priamides mitto , Ledaea , salutem , quae tribui sola te mihi dante potest . 
Eloquar an flammae non est opus indice notae et plus quam uellem iam meus exstat amor ? 
Ille quidem lateat malim , dum tempora dentur laetitiae mixtos non habitura metus . 
Sed male dissimulo ; quis enim celauerit ignem , lumine qui semper proditur ipse suo ? 
Si tamen expectas uocem quoque rebus ut addam , uror ; habes animi nuntia uerba mei . 
Parce , precor , fasso nec uultu cetera duro perlege sed formae conueniente tuae . 
Iamque illud gratum est , quod epistula nostra recepta spem facit hoc recipi me quoque posse modo . 
Quae rata sit , nec te frustra promiserit , opto , hoc mihi quae suasit , mater Amoris , iter . 
Namque ego diuino monitu ( ne nescia pecces ) aduehor et coepto non leue numen adest . 
Praemia magna quidem sed non indebita posco ; pollicita est thalamo te Cytherea meo . 
Hac duce Sigeo dubias a litore feci longa Phereclea per freta puppe uias ; illa dedit faciles auras uentosque secundos ; in mare nimirum ius habet orta mari . 
Perstet et ut pelagi , sic pectoris adiuuet aestum ; deferat in portus et mea uota suos . 
Attulimus flammas , non hic inuenimus , illas ; hae mihi tam longae causa fuere uiae . 
Nam neque tristis hiemps neque nos huc appulit error ; Taenaris est classi terra petita meae . 
Nec me crede fretum merces portante carina findere ( quas habeo , di tueantur opes ! 
) Nec uenio Graias ueluti spectator ad urbes ( oppida sunt regni diuitiora mei ) ; te peto , quam pepigit lecto Uenus aurea nostro ; te prius optaui quam mihi nota fores ; ante tuos animo uidi quam lumine uultus ; prima fuit uultus nuntia fama tui . 
Nec tamen est mirum , si , sicut oportet , ab arcu missilibus telis eminus ictus amo ; sic placuit fatis ; quae ne conuellere temptes , accipe cum uera dicta relata fide . 
Matris adhuc utero partu remorante tenebar ( iam grauidus iusto pondere uenter erat ) ; illa sibi ingentem uisa est sub imagine somni flammiferam pleno reddere uentre facem . 
Territa consurgit metuendaque noctis opacae uisa seni Priamo , uatibus ille refert ; arsurum Paridis uates canit Ilion igni ; pectoris , ut nunc est , fax fuit illa mei . 
Forma uigorque animi , quamuis de plebe uidebar , indicium tectae nobilitatis erat . 
Est locus in mediis nemorosae uallibus Idae deuius et piceis ilicibusque frequens , qui nec ouis placidae nec amantis saxa capellae , nec patulo tardae carpitur ore bouis . 
Hinc ego Dardaniae muros excelsaque tecta et freta prospiciens arbore nixus eram . 
Ecce pedum pulsu uisa est mihi terra moueri ( uera loquar ueri uix habitura fidem ) ; constitit ante oculos actus uelocibus alis atlantis magni Pleionesque nepos ( fas uidisse fuit , fas sit mihi uisa referre ) inque dei digitis aurea uirga fuit , tresque simul diuae , Uenus et cum Pallade Iuno , graminibus teneros imposuere pedes . 
Obstupui , gelidusque comas erexerat horror , cum mihi : " Pone metum , nuntius ales ait ; arbiter es formae ; certamina siste dearum , uincere quae forma digna sit una duas ; " neue recusarem , uerbis Iouis imperat et se protinus aetheria tollit in astra uia . 
Mens mea conualuit subitoque audacia uenit nec timui uultu quamque notare meo . 
Uincere erant omnes dignae iudexque querebar non omnes causam uincere posse suam ; sed tamen ex illis iam tunc magis una placebat , hanc esse ut scires , unde mouetur amor tantaque uincendi cura est . 
ingentibus ardent iudicium donis sollicitare meum . 
Regna Iouis coniunx , uirtutem filia iactat : ipse potens dubito fortis an esse uelim . 
Dulce Uenus risit : " Ne te , Pari , munera tangant utraque suspensi plena timoris , ait ; nos dabimus quod ames et pulchrae filia Ledae ibit in amplexus pulchrior illa tuos . 
" Dixit et ex aequo donis formaque probata uictorem caelo rettulit illa pedem . 
Interea , sero uersis ad prospera fatis , regius adgnoscor per rata signa puer . 
Laeta domus nato post tempora longa recepto est , addit et ad festos hunc quoque Troia diem ; utque ego te cupio , sic me cupiere puellae ; multarum uotum sola tenere potes . 
Nec tantum regum natae petiere ducumque , sed nymphis etiam curaque amorque fui . 
Sed mihi cunctarum subeunt fastidia , postquam coniugii spes est , Tyndari , facta tui . 
Te uigilans oculis , animo te nocte uidebam , lumina cum placido uicta sopore iacent . 
Quid facies praesens quae nondum uisa placebas ? 
Ardebam , quamuis hinc procul ignis erat . 
Nec potui debere mihi spem longius istam , caerulea peterem quin mea uota uia . 
Troia caeduntur Phrygia pineta securi quaeque erat aequoreis utilis arbor aquis ; ardua proceris spoliantur Gargara siluis innumerasque mihi longa dat Ida trabes fundatura citas flectuntur robora naues , texitur et costis panda carina suis ; addimus antennas et uela sequentia malis , accipit et pictos puppis adunca deos ; qua tamen ipse uehor , comitata Cupidine paruo sponsor coniugii stat dea picta sui . 
Imposita est factae postquam manus ultima classi protinus Aegaeis ire lubebat aquis . 
At pater et genetrix inhibent mea uota rogando propositumque pia uoce morantur iter , et soror , effusis ut erat , Cassandra , capillis , cum uellent nostrae iam dare uela rates : " Quo ruis ? 
exclamat ; referes incendia tecum . 
Quanta per has nescis flamma petatur aquas ! 
" Uera fuit uates ; dictos inuenimus ignes , et ferus in molli pectore flagrat amor ! 
Portubus egredior uentisque ferentibus usus applicor in terras , Oebali nympha , tuas . 
Excipit hospitio uir me tuus ; hoc quoque factum non sine consilio numinibusque deum . 
Ille quidem ostendit quidquid Lacedaemone tota ostendi dignum conspicuumque fuit , sed mihi laudatam cupienti cernere formam lumina nil aliud quo caperentur erat . 
Ut uidi , obstupui praecordiaque intima sensi attonitus curis intumuisse nouis . 
His similes uultus , quantum reminiscor , habebat uenit in arbitrium cum Cytherea meum ; si tu uenisses pariter certamen in illud , in dubium Ueneris palma futura fuit . 
Magna quidem de te rumor praeconia fecit , nullaque de facie nescia terra tua est nec tibi par usquam Phrygia nec solis ab ortu inter formosas altera nomen habet . 
Credis et hoc nobis , minor est tua gloria uero , famaque de forma paene maligna tua est ; plus hic inuenio quam quod promiserat illa et tua materia gloria uicta sua est . 
Ergo arsit merito , qui nouerat omnia , Theseus , et uisa es tanto digna rapina uiro , more tuae gentis nitida dum nuda palaestra ludis et es nudis femina mixta uiris . 
Quod rapuit , laudo ; miror quod reddidit umquam ; tam bona constanter praeda tenenda fuit . 
Ante recessisset caput hoc ceruice cruenta quam tu de thalamis abstraherere meis . 
Tene manus umquam nostrae dimittere uellent ! 
Tene meo paterer uiuus abire sinu ! 
Si reddenda fores , aliquid tamen ante tulissem , nec Uenus ex toto nostra fuisset iners ; uel mihi uirginitas esset libata uel illud quod poterat salua uirginitate rapi . 
Da modo te ; quae sit Paridi constantia nosces ; flamma rogi flammas finiet una meas . 
Praeposui regnis ego te , quae maxima quondam pollicita est nobis nupta sororque Iouis , dumque tuo possem circumdare bracchia collo , contempta est uirtus Pallade dante mihi . 
Nec piget aut umquam stulte legisse uidebor ; permanet in uoto mens mea firma suo . 
Spem modo ne nostram fieri patiare caducam , deprecor , o tanto digna labore peti ! 
Non ego coniugium generosae degener opto , nec mea , crede mihi , turpiter uxor eris : Pliada , si quaeres , in nostra gente Iouemque inuenies , medios ut taceamus auos . 
Sceptra parens Asiae , qua nulla beatior ora est , finibus immensis uix obeunda tenet . 
Innumeras urbes atque aurea tecta uidebis quaeque suos dices templa decere deos . 
Ilion aspicies firmataque turribus altis moenia , Phoebeae structa canore lyrae . 
Quid tibi de turba narrem numeroque uirorum ? 
Uix populum tellus sustinet illa suum . 
Occurrent denso tibi Troades agmine matres nec capient Phrygias atria nostra nurus . 
O quotiens dices " quam pauper Achaia nostra est ! 
" Una domus quaeuis urbis habebit opes . 
Nec mihi fas fuerit Sparten contemnere uestram ; in qua tu nata es , terra beata mihi est ; parca sed est Sparte , tu cultu diuite digna ; ad talem formam non facit iste locus ; hanc faciem largis sine fine paratibus uti deliciisque decet luxuriare nouis . 
Cum uideas cultus nostra de gente uirorum , qualem Dardanias credis habere nurus ? 
Da modo te facilem nec dedignare maritum , rure Therapnaeo nata puella , Phrygem . 
Phryx erat et nostro genitus de sanguine , qui nunc cum dis potando nectare miscet aquas . 
Phryx erat Aurorae coniunx ; tamen abstulit illum extremum Noctis quae dea finit iter . 
Phryx etiam Anchises , uolucrum cui mater Amorum gaudet in Idaeis concubuisse iugis . 
Nec , puto , collatis forma Menelaus et annis iudice te nobis anteferendus erit . 
Non dabimus certe socerum tibi clara fugantem lumina , qui trepidos a dape uertat equos , nec Priamo pater est soceri de caede cruentus et qui Myrtoas crimine signat aquas , nec proauo Stygia nostro captantur in unda poma nec in mediis quaeritur umor aquis . 
Quid tamen hoc refert ? 
si te tenet ortus ab illis , cogitur huic domui Iuppiter esse socer . 
Heu facinus ! 
totis indignus noctibus ille te tenet amplexu perfruiturque tuo ; at mihi conspiceris posita uix denique mensa , multaque , quae laedant , hoc quoque tempus habet . 
Hostibus eueniant conuiuia talia nostris , experior posito qualia saepe mero . 
Paenitet hospitii , cum me spectante lacertos imponit collo rusticus iste tuo . 
Rumpor et inuidia ( quidni tandem omnia narrem ? 
) membra superiecta cum tua ueste fouet . 
Oscula cum uero coram non dura daretis , ante oculos posui pocula sumpta meos ; lumina demitto , cum te tenet artius ille , crescit et inuito lentus in ore cibus . 
Saepe dedi gemitus et te , lasciua , notaui in gemitu risum non tenuisse meo ; saepe mero uolui flammam compescere , at illa creuit et ebrietas ignis in igne fuit , multaque ne uideam , uersa ceruice recumbo , sed reuocas oculos protinus ipsa meos . 
Quid faciam , dubito ; dolor est meus illa uidere sed dolor a facie maior abesse tua . 
Qua licet et possum , luctor celare furorem , sed tamen apparet dissimulatus amor . 
Nec tibi uerba damus ; sentis mea uulnera , sentis . 
Atque utinam soli sint ea nota tibi ! 
A ! 
quotiens lacrimis uenientibus ora reflexi , ne causam fletus quaereret ille mei . 
A ! 
quotiens aliquem narraui potus amorem , ad uultus referens singula uerba tuos , indiciumque mei ficto sub nomine feci ! 
Ille ego , si nescis , uerus amator eram . 
Quin etiam , ut possem uerbis petulantius uti , non semel ebrietas est simulata mihi . 
Prodita sunt , memini , tunica tua pectora laxa atque oculis aditum nuda dedere meis , pectora uel puris niuibus uel lacte tuamque complexo matrem candidiora Ioue ; dum stupeo uisis ( nam pocula forte tenebam ) , tortilis a digitis excidit ansa meis . 
Oscula si natae dederas , ego protinus illa Hermiones tenero laetus ab ore tuli . 
Et modo cantabam ueteres resupinus amores , et modo per nutum signa tegenda dabam ; et comitum primas , Clymenen Aethramque , tuarum ausus sum blandis nuper adire sonis , quae mihi non aliud quam formidare locutae orantis medias deseruere preces . 
Di facerent pretium magni certaminis esses , teque suo posset uictor habere toro , ut tulit Hippomenes Schoeneida praemia cursus , uenit ut in Phrygios Hippodamia sinus , ut ferus Alcides Acheloia cornua fregit , dum petit amplexus , Deianira , tuos ; nostra per has leges audacia fortior isset , teque mei scires esse laboris opus . 
Nunc mihi nil superest , nisi te , formosa , precari amplectique tuos , si patiare , pedes . 
O decus , o praesens geminorum gloria fratrum , o Ioue digna uiro , ni Ioue nata fores , aut ego Sigeos repetam te coniuge portus , aut hic Taenaria contegar exul humo . 
Non mea sunt summa leuiter districta sagitta pectora ; descendit uulnus ad ossa meum . 
Hoc mihi ( nam repeto ) fore ut a caeleste sagitta figar , erat uerax uaticinata soror . 
Parce datum fatis , Helene , contemnere amorem . 
Sic habeas faciles in tua uota deos ! 
Multa quidem subeunt , sed coram ut plura loquamur , excipe me lecto nocte silente tuo . 
An pudet et metuis Uenerem temerare maritam castaque legitimi fallere iura tori ? 
A ! 
nimium simplex Helene , ne rustica dicam , hanc faciem culpa posse carere putas ? 
Aut faciem mutes aut sis non dura necesse est ; lis est cum forma magna pudicitiae . 
Iuppiter his gaudet , gaudet Uenus aurea furtis ; haec tibi nempe patrem furta dedere Iouem . 
Uix fieri , si sunt uires in semine auorum , et Iouis et Ledae filia , casta potes . 
Casta tamen tum sis , cum te mea Troia tenebit , et tua sim , quaeso , crimina solus ego ; nunc ea peccemus , quae corriget hora iugalis , si modo promisit non mihi uana Uenus . 
Sed tibi et hoc suadet rebus , non uoce maritus , neue sui furtis hospitis obstet , abest . 
Non habuit tempus , quo Cresia regna uideret , aptius ( o mira calliditate uirum ! 
) Cessit et " Idaei mando tibi , dixit iturus , curam pro nobis hospitis , uxor , agas . 
" Neclegis absentis , testor , mandata mariti ; cura tibi non est hospitis ulla tui . 
Huncine tu speras hominem sine pectore dotes posse satis formae , Tyndari , nosse tuae ? 
Falleris ; ignorat , nec si bona magna putaret , quae tenet , externo crederet illa uiro . 
Ut te nec mea uox nec te meus incitet ardor , cogimur ipsius commoditate frui , aut erimus stulti , sic ut superemus et ipsum , si tam securum tempus abibit iners . 
Paene suis ad te manibus deducit amantem ; utere mandatis simplicitate uiri . 
Sola iaces uiduo tam longa nocte cubili , in uiduo iaceo solus et ipse toro : te mihi meque tibi communia gaudia iungant , candidior medio nox erit illa die . 
Tunc ego iurabo quaeuis tibi numina meque astringam uerbis in sacra iura tuis ; tunc ego , si non est fallax fiducia nostra , efficiam praesens ut mea regna petas . 
Si pudet et metuis ne me uideare secuta , ipse reus sine te criminis huius ero . 
Nam sequar Aegidae factum fratrumque tuorum ; exemplo tangi non propiore potes . 
Te rapuit Theseus , geminas Leucippidas illi ; quartus in exemplis adnumerabor ego . 
Troia classis adest armis instructa uirisque ; iam facient celeres remus et aura uias . 
Ibis Dardanias ingens regina per urbes , teque nouam credet uulgus adesse deam , quaque feres gressus , adolebunt cinnama flammae , caesaque sanguineam uictima planget humum . 
Dona pater fratresque et cum genetrice sorores Iliadesque omnes totaque Troia dabit . 
Ei mihi ! 
pars a me uix dicitur ulla futuri ; plura feres quam quae littera nostra refert . 
Nec tu rapta time ne nos fera bella sequantur , concitet et uires Graecia magna suas . 
Tot prius abductis ecqua est repetita per arma ? 
Crede mihi , uanos res habet ista metus . 
Nomine ceperunt Aquilonis Erechthida Thraces , et tuta a bello Bistonis ora fuit ; Phasida puppe noua uexit Pagasaeus Iason , laesa neque est Colcha Thessala terra manu ; te quoque qui rapuit , rapuit Minoida Theseus ; nulla tamen Minos Cretas ad arma uocat . 
Terror in his ipso maior solet esse periclo ; quaeque timere licet pertimuisse pudet . 
Finge tamen , si uis , ingens consurgere bellum ; et mihi sunt uires , et mea tela nocent . 
Nec minor est Asiae quam uestrae copia terrae ; illa uiris diues , diues abundat equis . 
Nec plus Atrides animi Menelaus habebit quam Paris , aut armis anteferendus erit . 
Paene puer caesis abducta armenta recepi hostibus et causam nominis inde tuli ; paene puer iuuenes uario certamine uici , in quibus Ilioneus Deiphobusque fuit . 
Neue putes non me nisi comminus esse timendum , figitur in iusso nostra sagitta loco . 
Non potes haec illi primae dare facta iuuentae ; instruere Atriden non potes arte mea . 
Omnia si dederis , numquid dabis Hectora fratrem ? 
Unus is innumeri militis instar erit . 
Quid ualeam nescis , et te mea robora fallunt ; ignoras cui sis nupta futura uiro . 
Aut igitur nullo belli repetere tumultu , aut cedent Marti Dorica castra meo . 
Nec tamen indigner pro tanta sumere ferrum coniuge ; certamen praemia magna mouent . 
Tu quoque , si de te totus contenderit orbis , nomen ab aeterna posteritate feres ; spe modo non timida dis hinc egressa secundis exige cum plena munera pacta fide . 
Nunc oculos tua cum uiolarit epistula nostros , non rescribendi gloria uisa leuis . 
Ausus es hospitii temeratis , aduena , sacris legitimam nuptae sollicitare fidem . 
Scilicet idcirco uentosa per aequora uectum excepit portu Taenaris ora suo , nec tibi , diuersa quamuis et gente uenires , oppositas habuit regia nostra fores , esset ut officii merces iniuria tanti ? 
Qui sic intrabas , hospes an hostis eras ? 
Nec dubito quin haec , cum sit tam iusta , uocetur rustica iudicio nostra querela tuo . 
Rustica sim sane , dum non oblita pudoris , dumque tenor uitae sit sine labe meae . 
Si non est ficto tristis mihi uultus in ore nec sedeo duris torua superciliis , fama tamen clara est et adhuc sine crimine lusi et laudem de me nullus adulter habet . 
Quo magis admiror quae sit fiducia coepti , spemque tori dederit quae tibi causa mei . 
An , quia uim nobis Neptunius attulit heros , rapta semel uideor bis quoque digna rapi ? 
Crimen erat nostrum , si delinita fuissem ; cum sim rapta , meum quid nisi nolle fuit ? 
Non tamen a facto fructum tulit ille petitum ; excepto redii passa timore nihil . 
Oscula luctanti tantummodo pauca proteruus abstulit ; ulterius nil habet ille mei . 
Quae tua nequitia est , non his contenta fuisset ; di melius ! 
similis non fuit ille tui . 
Reddidit intactam , minuitque modestia crimen , et iuuenem facti paenituisse patet . 
Thesea paenituit , Paris ut succederet illi , ne quando nomen non sit in ore meum ? 
Nec tamen irascor ( quis enim succenset amanti ? 
) si modo , quem praefers , non simulatur amor . 
Hoc quoque enim dubito , non quod fiducia desit , aut mea sit facies non bene nota mihi , sed quia credulitas damno solet esse puellis , uerbaque dicuntur uestra carere fide . 
" At peccant aliae matronaque rara pudica est . 
" Quis prohibet raris nomen inesse meum ? 
Nam mea quod uisa est tibi mater idonea cuius exemplo flecti me quoque posse putes , matris in admisso falsa sub imagine lusae error inest ; pluma tectus adulter erat ; nil ego , si peccem , possum nescisse , nec ullus error , qui facti crimen obumbret , erit ; illa bene errauit uitiumque auctore redemit ; felix in culpa quo Ioue dicar ego ? 
Et genus et proauos et regia nomina iactas . 
Clara satis domus haec nobilitate sua est Iuppiter ut soceri proauus taceatur et omne Tantalidae Pelopis Tyndareique decus , dat mihi Leda Iouem cygno decepta parentem , quae falsam gremio credula fouit auem . 
I nunc et Phrygiae late primordia gentis cumque suo Priamum Laomedonte refer . 
Quos ego suspicio , sed qui tibi gloria magna est quintus , is a nostro nomine primus erit . 
Sceptra tuae quamuis rear esse potentia terrae , non tamen haec illis esse minora puto . 
Si iam diuitiis locus hic numeroque uirorum uincitur , at certe barbara terra tua est . 
Munera tanta quidem promittit epistula diues , ut possint ipsas illa mouere deas . 
Sed si iam uellem fines transire pudoris tu melior culpae causa futurus eras . 
Aut ego perpetuo famam sine labe tenebo , aut ego te potius quam tua dona sequar , utque ea non sperno , sic acceptissima semper munera sunt , auctor quae pretiosa facit . 
Plus multo est quod amas , quod sum tibi causa laboris , quod tam per longas spes tua uenit aquas . 
Illa quoque , apposita quae nunc facis , improbe , mensa , quamuis experiar dissimulare , noto , cum modo me spectas oculis , lasciue , proteruis , quos uix instantes lumina nostra ferunt , et modo suspiras , modo pocula proxima nobis sumis , quaque bibi , tu quoque parte bibis . 
A ! 
quotiens digitis , quotiens ego tecta notaui signa supercilio paene loquente dari ! 
Et saepe extimui ne uir meus illa uideret , non satis occultis erubuique notis . 
Saepe uel exiguo uel nullo murmure dixi : " Nil pudet hunc " nec uox haec mea falsa fuit . 
Orbe quoque in mensae legi sub nomine nostro , quod deducta mero littera fecit , AMO . 
Credere me tamen hoc oculo renuente negaui . 
Ei mihi ! 
iam didici sic ego posse loqui . 
His ego blanditiis , si peccatura fuissem , flecterer ; his poterant pectora nostra capi . 
Est quoque , confiteor , facies tibi rara , potestque uelle sub amplexus ire puella tuos ; altera uel potius felix sine crimine fiat , quam cadat externo noster amore pudor . 
Disce meo exemplo formosis posse carere ; est uirtus placitis abstinuisse bonis . 
Quam multos credis iuuenes optare quod optas qui sapiant ? 
oculos an Paris unus habes ? 
Non tu plus cernis sed plus temerarius audes , nec tibi plus cordis sed magis oris adest . 
Tunc ego te uellem celeri uenisse carina , cum mea uirginitas mille petita procis ; si te uidissem , primus de mille fuisses . 
Iudicio ueniam uir dabit ipse meo . 
Ad possessa uenis praeceptaque gaudia serus ; spes tua lenta fuit ; quod petis , alter habet . 
Desine molle , precor , uerbis conuellere pectus neue mihi , quam te dicis amare , noce , me sine , quam tribuit sortem fortuna , tueri nec spolium nostri turpe pudoris aue . 
At Uenus hoc pacta est et in altae uallibus Idae tres tibi se nudas exhibuere deae , unaque cum regnum , belli daret altera laudem , " Tyndaridis coniunx " tertia dixit " eris " ? 
Credere uix equidem caelestia corpora possum arbitrio formam supposuisse tuo , utque sit hoc uerum , certe pars altera ficta est , iudicii pretium qua data dicor ego . 
Non est tanta mihi fiducia corporis ut me maxima teste dea dona fuisse putem . 
Contenta est oculis hominum mea forma probari ; laudatrix Uenus est inuidiosa mihi . 
Sed nihil infirmo , faueo , quoque laudibus istis ; nam mea uox quare , quod cupit , esse neget ? 
Nec tu succense , nimium mihi creditus aegre ; tarda solet magnis rebus inesse fides . 
Prima mea est igitur Ueneri placuisse uoluptas , proxima me uisam praemia summa tibi , nec te Palladios nec te Iunonis honores auditis Helenae praeposuisse bonis . 
Ergo ego sum uirtus , ego sum tibi nobile regnum . 
Ferrea sim , si non hoc ego pectus amem . 
Ferrea , crede mihi , non sum , sed amare repugno illum , quem fieri uix puto posse meum . 
Quid bibulum curuo proscindere litus aratro spemque sequi coner , quam locus ipse negat ? 
Sum rudis ad Ueneris furtum , nullaque fidelem ( di mihi sunt testes ) lusimus arte uirum ; nunc quoque , quod tacito mando mea uerba libello , fungitur officio littera nostra nouo . 
Felices , quibus usus adest ! 
ego nescia rerum difficilem culpae suspicor esse uiam . 
Ipse malo metus est ; iam nunc confundor et omnes in nostris oculos uultibus esse reor . 
Nec reor hoc falso ; sensi mala murmura uulgi , et quasdam uoces rettulit Aethra mihi . 
At tu dissimula , nisi si desistere mauis . 
Sed cur desistas ? 
dissimulare potes . 
Lude , sed occulte . 
maior , non maxima , nobis est data libertas , quod Menelaus abest . 
Ille quidem procul est , ita re cogente , profectus ; magna fuit subitae iustaque causa uiae ; aut mihi sic uisum est . 
Ego , cum dubitaret an iret : " quam primum " dixi " fac rediturus eas . 
" Omine laetatus dedit oscula , " resque domusque et tibi sit curae Troicus hospes " ait . 
Uix tenui risum , quem dum compescere luctor , nil illi potui dicere praeter " erit . 
" Uela quidem Creten uentis dedit ille secundis ; sed tu non ideo cuncta licere puta . 
Sic meus hinc uir abest , ut me custodiat absens . 
An nescis longas regibus esse manus ? 
Fama quoque est oneri ; nam quo constantius ore laudamur uestro , iustius ille timet . 
Quae iuuat , ut nunc est , eadem mihi gloria damno est , et melius famae uerba dedisse fuit . 
Nec quod abest hic me tecum mirare relictam ; moribus et uitae credidit ille meae . 
De facie metuit , uitae confidit , et illum securum probitas , forma timere facit . 
Tempora ne pereant ultro data praecipis , utque simplicis utamur commoditate uiri . 
Et libet et timeo , nec adhuc exacta uoluntas est satis ; in dubio pectora nostra labant . 
Et uir abest nobis et tu sine coniuge dormis , inque uicem tua me , te mea forma capit ; et longae noctes , et iam sermone coimus , et tu , me miseram ! 
blandus , et una domus . 
Ah ! 
peream , si non inuitant omnia culpam ; nescio quo tardor sed tamen ipsa metu . 
Quod male persuades , utinam bene cogere posses ! 
Ui mea rusticitas excutienda fuit . 
Utilis interdum est ipsis iniuria passis ; sic certe felix esse coacta forem . 
Dum nouus est , potius coepto pugnemus amori ; flamma recens parua sparsa resedit aqua . 
Certus in hospitibus non est amor : errat , ut ipsi , cumque nihil speres firmius esse , fugit . 
Hypsipyle testis , testis Minoia uirgo est , in non exhibitis utraque lusa toris . 
Tu quoque dilectam multos , infide , per annos diceris Oenonen destituisse tuam ; nec tamen ipse negas , et nobis omnia de te quaerere , si nescis , maxima cura fuit . 
Adde quod , ut cupias constans in amore manere , non potes ; expediunt iam tua uela Phryges . 
Dum loqueris mecum , dum nox sperata paratur , qui ferat in patriam iam tibi uentus erit . 
Cursibus in mediis nouitatis plena relinques gaudia ; cum uentis noster abibit amor . 
An sequar , ut suades , laudataque Pergama uisam pronurus et magni Laomedontis ero ? 
Non ita contemno uolucris praeconia famae , ut probris terras impleat illa meis . 
Quid de me poterit Sparte , quid Achaia tota , quid gentes Asiae , quid tua Troia loqui ? 
Quid Priamus de me , Priami quid sentiet uxor , totque tui fratres Dardanidesque nurus ? 
Tu quoque qui poteris fore me sperare fidelem et non exemplis anxius esse tuis ? 
Quicumque Iliacos intrauerit aduena portus , is tibi solliciti causa timoris erit . 
Ipse mihi quotiens iratus ' adultera ' dices , oblitus nostro crimen inesse tuum ! 
Delicti fies idem reprensor et auctor . 
Terra , precor , uultus obruat ante meos ! 
At fruar Iliacis opibus cultuque beato donaque promissis uberiora feram , purpura nempe mihi pretiosaque texta dabuntur , congestoque auri pondere diues ero . 
Da ueniam fassae . 
non sunt tua munera tanti ; nescio quo tellus me tenet ipsa modo . 
Quis mihi , si laedar , Phrygiis succurret in oris ? 
Unde petam fratres , unde parentis opem ? 
Omnia Medeae fallax promisit Iason ; pulsa est Aesonia num minus illa domo ? 
Non erat Aeetes , ad quem despecta rediret , non Idyia parens Chalciopeque soror . 
Tale nihil timeam . 
sed nec Medea timebat . 
Fallitur augurio spes bona saepe suo . 
Omnibus inuenies , quae nunc iactantur in alto , nauibus a portu lene fuisse fretum . 
Fax quoque me terret , quam se peperisse cruentam ante diem partus est tua uisa parens , et uatum timeo monitus , quos igne Pelasgo Ilion arsurum praemonuisse ferunt . 
Utque fauet Cytherea tibi , quia uicit , habetque parta per arbitrium bina tropaea tuum , sic illas uereor , quae , si tua gloria uera est , iudice te causam non tenuere duae . 
Nec dubito quin , te si prosequar , arma parentur ; ibit per gladios , ei mihi ! 
noster amor . 
An fera Centauris indicere bella coegit Atracis Haemonios Hippodamia uiros ; tu fore tam iusta lentum Menelaon in ira et geminos fratres Tyndareumque putas ? 
Quod bene te iactes et fortia facta loquaris , a uerbis facies dissidet ista tuis ; apta magis Ueneri , quam sunt tua corpora Marti . 
Bella gerant fortes ; tu Pari , semper ama . 
Hectora , quem laudas , pro te pugnare iubeto ; militia est operis altera digna tuis . 
His ego , si saperem pauloque audacior essem , uterer ; utetur , siqua puella sapit . 
Ast ego deposito faciam fortasse pudore et dabo cunctatas tempore uicta manus . 
Quod petis , ut furtim praesentes ista loquamur , scimus quid captes colloquiumque uoces ; sed nimium properas et adhuc tua messis in herba est ; haec mora sit uoto forsan amica tuo . 
Hactenus arcanum furtiuae conscia mentis littera iam lasso pollice sistat opus . 
Cetera per socias Clymenen Aethramque loquamur , quae mihi sunt comites consiliumque duae . 
Mittit Abydenus , quam mallet ferre , salutem , si cadat unda maris , Sesti puella , tibi . 
Si mihi di faciles et sunt in amore secundi , inuitis oculis haec mea uerba leges . 
Sed non sunt faciles . 
nam cur mea uota morantur , currere me nota nec patiuntur aqua ? 
Ipsa uides caelum pice nigrius et freta uentis turbida perque cauas uix adeunda rates . 
Unus , et hic audax , a quo tibi littera nostra redditur , e portu nauita mouit , iter . 
Ascensurus eram , nisi quod , cum uincula prorae solueret , in speculis omnis Abydos erat . 
Non poteram celare meos , uelut ante , parentes , quemque tegi uolumus , non latuisset amor . 
Protinus haec scribens : " felix , i , littera , dixi ; iam tibi formosam porriget illa manum . 
Forsitan admotis etiam tangere labellis , rumpere dum niueo uincula dente uolet . 
" Talibus exiguo dictis mihi murmure uerbis cetera cum charta dextra locuta mea est . 
At quanto mallem , quam scriberet , illa nataret , meque per adsuetas sedula ferret aquas ! 
Aptior illa quidem placido dare uerbera ponto ; est tamen et sensus apta ministra mei . 
Septima nox agitur , spatium mihi longius anno , sollicitum raucis ut mare feruet aquis . 
His ego si uidi mulcentem pectora somnum noctibus , insani sit mora longa freti ! 
Rupe sedens aliqua specto tua litora tristis , et , quo non possum corpore , mente feror . 
Lumina quin etiam summa uigilantia turre aut uidet aut acies nostra uidere putat . 
Ter mihi deposita est in sicca uestis harena ; ter graue temptaui carpere nudus iter ; obstitit inceptis tumidum iuuenalibus aequor , mersit et aduersis ora natantis aquis . 
At tu , de rapidis immansuetissime uentis , quid mecum certa proelia mente geris ? 
In me , si nescis , Borea , non aequora , saeuis . 
Quid faceres , esset ni tibi notus amor ? 
Tam gelidus quod sis , num te tamen , improbe , quondam ignibus Actaeis incaluisse negas ? 
Gaudia rapturo siquis tibi claudere uellet aerios aditus , quo paterere modo ? 
Parce , precor , facilemque moue moderatius auram . 
Imperet Hippotades sic tibi triste nihil . 
Uana peto , precibusque meis obmurmurat ipse , quasque quatit , nulla parte coercet aquas . 
Nunc daret audaces utinam mihi Daedalus alas , Icarium quamuis hic prope litus adest . 
Quidquid erit , patiar , liceat modo corpus in auras tollere , quod dubia saepe pependit aqua . 
Interea , dum cuncta negant uentique fretumque , mente agito furti tempora prima mei . 
Nox erat incipiens ( namque est meminisse uoluptas ) , cum foribus patriis egrediebar amans . 
Nec mora , deposito pariter cum ueste timore , iactabam liquido bracchia lenta mari . 
Luna fere tremulum praebebat lumen eunti ut comes in nostras officiosa uias . 
Hanc ego suspiciens : " Faueas , dea candida " dixi , " et subeant animo Latmia saxa tuo . 
Non sinit Endymion te pectoris esse seueri ; flecte , precor , uultus ad mea furta tuos . 
Tu , dea , mortalem caelo delapsa petebas . 
Uera loqui liceat , quam sequor ipsa dea est ; neu referam mores caelesti pectore dignos ; forma nisi in ueras non cadit illa deas . 
A Ueneris facie non est prior ulla tuaque ; neue meis credas uocibus , ipsa uide . 
Quantum , cum fulges radiis argentea puris , concedunt flammis sidera cuncta tuis tanto formosis formosior omnibus illa est ; si dubitas , caecum , Cynthia , lumen habes . 
" Haec ego , uel certe non his diuersa , locutus per mihi cedentes usque ferebar aquas ; unda repercussae radiabat imagine lunae , et nitor in tacita nocte diurnus erat ; nullaque uox usquam , nullum ueniebat ad aures praeter dimotae corpore murmur aquae ; alcyones solae , memores Ceycis amati , nescio quid uisae sunt mihi dulce queri . 
Iamque fatigatis umero sub utroque lacertis fortiter in summas erigor altus aquas . 
Ut procul aspexi lumen : " meus ignis in illo est ; illa meum , dixi , litora numen habent " , et subito lassis uires rediere lacertis , uisaque , quam fuerat , mollior unda mihi . 
Frigora ne possim gelidi sentire profundi , qui calet in cupido pectore , praestat amor . 
Quo magis accedo propioraque litora fiunt quoque minus restat , plus libet ire mihi . 
Cum uero possum cerni quoque , protinus addis spectatrix animos , ut ualeamque facis . 
Nunc etiam nando dominae placuisse laboro atque oculis iacto bracchia nostra tuis . 
Te tua uix prohibet nutrix descendere in altum ( hoc quoque enim uidi nec mihi uerba dabas ) nec tamen effecit , quamuis retinebat euntem , ne fieret prima pes tuus udus aqua . 
Excipis amplexu feliciaque oscula iungis , oscula , di magni , trans mare digna peti , eque tuis demptos umeris mihi tradis amictus et madidam siccas aequoris imbre comam . 
Cetera nox et nos et turris conscia nouit quodque mihi lumen per uada monstrat iter . 
Non magis illius numerari gaudia noctis Hellespontiaci quam maris alga potest . 
Quo breuius spatium nobis ad furta dabatur , hoc magis est cautum ne foret illud iners . 
Iamque fugatura Tithoni coniuge noctem praeuius Aurorae Lucifer ortus erat . 
Oscula congerimus properata sine ordine raptim et querimur paruas noctibus esse moras . 
Atque ita cunctatus monitu nutricis amaro frigida deserta litora turre peto . 
Digredimur flentes repetoque ego uirginis aequor , respiciens dominam , dum licet , usque meam . 
Siqua fides uero est , ueniens hinc esse natator , cum redeo , uideor naufragus esse mihi ; hoc quoque , si credis ; ad te uia prona uidetur ; a te cum redeo , diuus inertis aquae . 
Inuitus repeto patriam ( quis credere possit ? 
) , inuitus certe nunc moror urbe mea . 
Ei mihi ! 
cur animis iuncti secernimur undis , unaque mens , tellus non habet una duos ? 
Uel tua me Sestus , uel te mea sumat Abydos ; tam tua terra mihi quam tibi nostra placet . 
Cur ego confundor quotiens confunditur aequor ? 
Cur mihi causa leuis , uentus , obesse potest ? 
Iam nostros curui norunt delphines amores , ignotum nec me piscibus esse reor ; iam patet attritus solitarum limes aquarum , non aliter multa quam uia pressa rota . 
Quod mihi non esset nisi sic iter , ante querebar ; at nunc per uentos hoc quoque deesse queror . 
Fluctibus immodicis Athamantidos aequora canent uixque manet portu tuta carina suo . 
Hoc mare , cum primum de uirgine nomina mersa , quae tenet , est nanctum , tale fuisse puto ; et satis amissa locus hic infamis ab Helle est , utque mihi parcat , nomine crimen habet . 
Inuideo Phrixo , quem per freta tristia tutum aurea lanigero uellere uexit ouis ; nec tamen officium pecoris nauisue requiro , dummodo , quas findam corpore , dentur aquae ; arte egeo nulla ; fiat modo copia nandi , idem nauigium , nauita , uector ero . 
Nec sequor aut Helicen , aut , qua Tyros utitur , Arcton ; publica non curat sidera noster amor ; Andromedan alius spectet claramque Coronam , quaeque micat gelido Parrhasis Ursa polo ; at mihi , quod Perseus et cum Ioue Liber amarunt , indicium dubiae non placet esse uiae . 
Est aliud lumen , multo mihi certius istis , non errat tenebris quo duce noster amor ; hoc ego dum spectem , Colchos et in ultima Ponti , quaque uiam fecit Thessala pinus , eam et iuuenem possim superare Palaemona nando miraque quem subito reddidit herba deum . 
Saepe per adsiduos languent mea bracchia motus uixque per immensas fessa trahuntur aquas ; his ego cum dixi : " pretium non uile laboris , iam dominae uobis colla tenenda dabo " , protinus illa ualent atque ad sua praemia tendunt , ut celer Eleo carcere missus equus . 
Ipse meos igitur seruo , quibus uror , amores teque , magis caelo digna puella , sequor . 
Digna quidem caelo es , sed nunc tellure morare aut dic ad superos et mihi qua sit iter . 
Hic es , et exigue misero contingis amanti , cumque mea fiunt turbida mente freta . 
Quid mihi , quod lato non separor aequore , prodest ? 
Num minus haec nobis tam breuis obstat aqua ? 
An malim dubito toto procul orbe remotus cum domina longe spem quoque habere meam . 
Quo propius nunc es , flamma propiore calesco , et res non semper , spes mihi semper adest . 
Paene manu , quod amo ( tanta est uicinia ) tango , saepe sed heu ! 
lacrimas hoc mihi paene mouet . 
Uelle quid est aliud fugientia prendere poma spemque suo refugi fluminis ore sequi ? 
Ergo ego te numquam , nisi cum uolet unda , tenebo , et me felicem nulla uidebit hiemps , cumque minus firmum nil sit quam uentus et unda , in uentis et aqua spes mea semper erit ? 
Aestus adhuc tamen est ; quid , cum mihi laeserit aequor Plias et Arctophylax Oleniumque pecus ? 
Aut ego non noui quam sim temerarius , aut me in freta non cautus tum quoque mittet Amor . 
Neue putes id me , quod abest , promittere tempus , pignora polliciti non tibi tarda dabo . 
Sit tumidum paucis etiamnunc noctibus aequor , ire per inuitas experiemur aquas ; aut mihi continget felix audacia saluo , aut mors solliciti finis amoris erit . 
Optabo tamen ut partis expellar in istas et teneant portus naufraga membra tuos . 
Flebis enim tactuque meum dignabere corpus et " mortis " dices " huic ego causa fui . 
" Scilicet interitus offenderis omine nostri , litteraque inuisa est hac mea parte tibi . 
Desino ; parce queri . 
sed uti mare finiat iram , accedant , quaeso , fac tua uota meis . 
Pace breui nobis opus est , dum transferor isto ; cum tua contigero litora , perstet hiemps . 
Istic est aptum nostrae nauale carinae et melius nulla stat mea puppis aqua . 
Illic me claudat Boreas , ubi dulce morari est . 
Tunc piger ad nandum , tunc ego cautus ero nec faciam surdis conuicia fluctibus ulla triste nataturo nec querar esse fretum . 
Me pariter uenti teneant tenerique lacerti , per causas istic impediarque duas . 
Cum patietur hiemps , remis ego corporis utar ; lumen in aspectu tu modo semper habe . 
Interea pro me pernoctet epistula tecum , quam precor ut minima prosequar ipse mora . 
Quam mihi misisti uerbis , Leandre , salutem , ut possim missam rebus habere , ueni . 
Longa mora est nobis omnis , quae gaudia differt ; da ueniam fassae ; non patienter amo . 
Urimur igne pari , sed sum tibi uiribus impar ; fortius ingenium suspicor esse uiris ; ut corpus , teneris ita mens infirma puellis ; deficiam , parui temporis adde moram . 
Uos modo uenando , modo rus geniale colendo , ponitis in uaria tempora longa mora ; aut fora uos retinent aut unctae dona palaestrae , flectitis aut freno colla sequacis equi ; nunc uolucrem laqueo , nunc piscem ducitis hamo ; diluitur posito serior hora mero . 
At mihi summotae , uel si minus acriter urar , quod faciam , superest praeter amare nihil . 
Quod superest , facio , teque , o mea sola uoluptas , plus quoque , quam reddi quod mihi possit , amo . 
Aut ego cum cara de te nutrice susurro , quaeque tuum , miror , causa moretur iter , aut mare prospiciens odioso concita uento corripio uerbis aequora paene tuis , aut , ubi saeuitiae paulum grauis unda remisit , posse quidem , sed te nolle uenire , queror , dumque queror , lacrimae per amantia lumina manant , pollice quas tremulo conscia siccat anus . 
Saepe tui specto si sint in litore passus , impositas tamquam seruet harena notas , utque rogem de te et scribam tibi , siquis Abydo uenerit , aut , quaero , siquis Abydon eat ; quid referam , quotiens dem uestibus oscula , quas tu Hellespontiaca ponis iturus aqua ? 
Sic ubi lux acta est et noctis amicior hora exhibuit pulso sidera clara die , protinus in summo uigilantia lumina tecto ponimus , adsuetae signa notamque uiae , tortaque uersato ducentes stamina fuso feminea tardas fallimus arte moras . 
Quid loquar interea tam longo tempore , quaeris . 
Nil nisi Leandri nomen in ore meo est . 
" Iamne putas exisse domo mea gaudia , nutrix , an uigilant omnes et timet ille suos ? 
Iamne suas umeris illum deponere uestes , Pallade iam pingui tinguere membra putas ? 
" Adnuit illa fere , non nostra quod oscula curet , sed mouet obrepens somnus anile caput ; postque morae minimum : " Iam certe nauigat " inquit " lentaque dimotis bracchia iactat aquis " paucaque cum tacta perfeci stamina terra , an medio possis , quaerimus , esse freto , et modo prospicimus , timida modo uoce precamur , ut tibi det faciles utilis aura uias . 
Auribus intentis uoces captamus et omnem aduentus strepitum credimus esse tui . 
Sic ubi deceptae pars est mihi maxima noctis acta , subit furtim lumina fessa sopor . 
Forsitan inuitus , mecum tamen , improbe , dormis , et , quamquam non uis ipse uenire , uenis ; nam modo te uideor prope iam spectare natantem , bracchia nunc umeris umida ferre meis , nunc dare , quae soleo , madidis uelamina membris , pectora nunc iuncto nostra fouere sinu multaque praeterea lingua reticenda modesta , quae fecisse iuuat , facta referre pudet . 
Me miseram ! 
breuis est haec et non uera uoluptas ; nam tu cum somno semper abire soles . 
Firmius o cupidi tandem coeamus amantes , nec careant uera gaudia nostra fide ! 
Cur ego tot uiduas exegi frigida noctes ? 
Cur totiens a me , lente natator , abes ? 
Est mare , confiteor , nondum tractabile nanti ; nocte sed hesterna lenior aura fuit . 
Cur ea praeterita est ? 
cur non uentura timebas ? 
Tam bona cur periit , nec tibi rapta uia est ? 
Protinus ut similis detur tibi copia cursus , hoc melior certe , quo prior , illa fuit . 
At cito mutata est iactati forma profundi ; tempore , cum properas , saepe minore uenis . 
Hic , puto , deprensus , nil , quod querereris , haberes , meque tibi amplexo nulla noceret hiemps . 
Certe ego tum uentos audirem laeta sonantis et numquam placidas esse precarer aquas . 
Quid tamen euenit cur sis metuentior undae contemptumque prius nunc uereare fretum ? 
Nam memini , cum te saeuum ueniente minaxque non minus , aut multo non minus , aequor erat , cum tibi clamabam : " sic tu temerarius esto , ne miserae uirtus sit tua flenda mihi ! 
" Unde nouus timor hic , quoque illa audacia fugit ? 
Magnus ubi est spretis ille natator aquis ? 
Sis tamen hoc potius , quam quod prius esse solebas , et facias placidum per mare cautus iter , dummodo sis idem , dum sic ut scribis amemur , flammaque non fiat frigidus illa cinis . 
Non ego tam uentos timeo mea uota morantes , quam similis uento ne tuus erret amor , ne non sim tanti , superentque pericula causam , et uidear merces esse labore minor . 
Interdum metuo patria ne laedar et impar dicar Abydeno Thressa puella toro ; ferre tamen possum patientius omnia , quam si otia nescio qua paelice captus agis , in tua si ueniunt alieni colla lacerti , fitque nouus nostri finis amoris amor . 
A ! 
potius peream quam crimine uulnerer isto , fataque sint culpa nostra priora tua ! 
Nec quia uenturi dederis mihi signa doloris haec loquor aut fama sollicitata noua ; omnia sed uereor . 
quis enim securus amauit ? 
Cogit et absentes plura timere locus . 
Felices illas , sua quas praesentia nosse crimina uera iubet , falsa timere uetat . 
Nos tam uana mouet quam facta iniuria fallit , incitat et morsus error uterque pares . 
O ! 
utinam uenias , aut ut uentusue paterue causaque sit certe femina nulla morae . 
Quodsi quam sciero , moriar , mihi crede , dolendo ; iamdudum pecca , si mea fata petis . 
Sed neque peccabis , frustraque ego terreor istis , quoque minus uenias , inuida pugnat hiemps . 
Me miseram ! 
quanto planguntur litora fluctu , et latet obscura condita nube dies ! 
Forsitan ad pontum mater pia uenerit Helles mersaque roratis nata fleatur aquis , an mare ab inuiso priuignae nomine dictum uexat in aequoream uersa nouerca deam ? 
Non fauet , ut nunc est , teneris locus iste puellis ; hac Helle periit , hac ego laedor aqua . 
At tibi flammarum memori , Neptune , tuarum nullus erat uentis impediendus amor , si neque Amymone nec laudatissima forma criminis est Tyro fabula uana tui lucidaque Alcyone Calyceque Hecataeone nata et nondum nexis angue Medusa comis flauaque Laodice caeloque recepta Celaeno , et quarum memini nomina lecta mihi , has certe pluresque canunt , Neptune , poetae molle latus lateri composuisse tuo . 
Cur igitur , totiens uires expertus amoris , adsuetum nobis turbine claudis iter ? 
Parce , ferox , latoque mari tua proelia misce . 
Seducit terras haec breuis unda duas . 
Te decet aut magnas magnum iactare carinas aut etiam totis classibus esse trucem ; turpe deo pelagi iuuenem terrere natantem , gloriaque est stagno quolibet ista minor . 
Nobilis ille quidem est et clarus origine , sed non a tibi suspecto ducit Ulixe genus . 
Da ueniam seruaque duos ; natat ille , sed isdem corpus Leandri , spes mea pendet aquis . 
Sternuit en lumen ( posito nam scribimus illo ) , sternuit et nobis prospera signa dedit . 
Ecce merum nutrix fastos instillat in ignes , " crasque erimus plures " inquit et ipsa bibit . 
Effice nos plures , euicta per aequora lapsus , o penitus toto corde recepte mihi ! 
In tua castra redi , socii desertor amoris . 
Ponuntur medio cur mea membra toro ? 
Quod timeas , non est ; auso Uenus ipsa fauebit sternet et aequoreas aequore nata uias . 
Ire libet medias ipsi mihi saepe per undas , sed solet hoc maribus tutius esse fretum . 
Nam cur hac uectis Phrixo Phrixique sorore sola dedit uastis femina nomen aquis ? 
Forsitan ad reditum metuas ne tempora desint , aut gemini nequeas ferre laboris onus ; at nos diuersi medium coeamus in aequor obuiaque in summis oscula demus aquis , atque ita quisque suas iterum redeamus ad urbes . 
Exiguum sed plus quam nihil illud erit . 
Uel pudor hic utinam , qui nos clam cogit amare , uel timidus famae cedere uellet amor ! 
Nunc male res iunctae , calor et reuerentia , pugnant . 
Quid sequar , in dubio est ; haec decet , ille iuuat . 
Ut semel intrauit Colchos Pagasaeus Iason , impositam celeri Phasida puppe tulit ; ut semel Idaeus Lacedaemona uenit adulter , cum praeda rediit protinus ille sua ; tu quam saepe petis , quod amas , tam saepe relinquis , et quotiens graue fit puppibus ire , natas . 
Sic tamen , o iuuenis tumidarum uictor aquarum , sic facito spernas , ut uereare , fretum . 
Arte laboratae merguntur ad aequore naues ; tu tua plus remis bracchia posse putas ? 
Quod cupis , hoc nautae metuunt , Leandre , natare ; exitus hic fractis puppibus esse solet . 
Me miseram ! 
cupio non persuadere quod hortor , sisque , precor , monitis fortior ipse meis , dummodo peruenias excussaque saepe per undas inicias umeris bracchia lassa meis . 
Sed mihi , caeruleas quotiens obuertor ad undas , nescio quod pauidum pectora frigus habet . 
Nec minus hesternae confundor imagine noctis , quamuis est sacris illa piata meis . 
Namque sub aurora , iam dormitante lucerna , somnia quo cerni tempore uera solent , stamina de digitis cecidere sopore remissis , collaque puluino nostra ferenda dedi . 
Hic ego uentosas nantem delphina per undas cernere non dubia sum mihi uisa fide , quem postquam bibulis illisit fluctus harenis , unda simul miserum uitaque deseruit . 
Quidquid id est , timeo ; nec tu mea somnia ride nec nisi tranquillo bracchia crede mari . 
Si tibi non parcis , dilectae parce puellae , quae numquam nisi te sospite sospes ero . 
Spes tamen est fractis uicinae pacis in undis ; tum placidas tuto pectore finde uias . 
Interea quoniam nanti freta peruia non sunt , leniat inuisas littera missa moras . 
Pone metum ; nihil hic iterum iurabis amanti ; promissam satis est te semel esse mihi . 
Perlege . 
discedat sic corpore languor ab isto , quod meus est ulla parte dolere dolor . 
Quid pudor ora subit ? 
nam , sicut in aede Dianae , suspicor ingenuas erubuisse genas . 
Coniugium pactamque fidem , non crimina posco ; debitus ut coniunx , non ut adulter amo . 
Uerba licet repetas , quae demptus ab arbore fetus pertulit ad castas me iaciente manus ; inuenies illic id te spondere quod opto te potius , uirgo , quam meminisse deam . 
Nunc quoque idem studeo ; studium tamen acrius illud adsumpsit uires auctaque flamma mora est , quique fuit numquam paruus , nunc tempore longo et spe , quam dederas tu mihi , creuit amor . 
Spem mihi tu dederas ; meus hic tibi credidit ardor ; non potes hoc factum teste negare dea . 
affuit et , praesens , ut erant , tua uerba notauit et uisa est mota dicta probasse coma . 
Deceptam dicas nostra te fraude licebit , dum fraudis nostrae causa feratur amor . 
Fraus mea quid petiit , nisi uti tibi iungerer uni ? 
Id te , quod quereris , conciliare potest . 
Non ego natura nec sum tam callidus usu sollertem tu me , crede , puella , facis . 
Te mihi compositis , siquid tamen egimus , a me astrinxit uerbis ingeniosus Amor ; dictatis ab eo feci sponsalia uerbis consultoque fui iuris Amore uafer . 
Sit fraus huic facto nomen dicarque dolosus , si tamen est , quod ames , uelle tenere dolus . 
En , iterum scribo mittoque rogantia uerba ; altera fraus haec est , quodque queraris habes . 
Si noceo quod amo , fateor , sine fine nocebo teque petam , caueas tu licet , usque petam . 
Per gladios alii placitas rapuere puellas ; scripta mihi caute littera crimen erit ? 
Di faciant possim plures imponere nodos , ut tua sit nulla libera parte fides . 
Mille doli restant ; cliuo sudamus in imo ; ardor inexpertum nil sinet esse meus . 
Sit dubium , possisne capi , captabere certe ; exitus in dis est , sed capiere tamen . 
Ut partem effugias , non omnia retia falles , quae tibi , quam credis , plura tetendit Amor . 
Si non proficient artes , ueniemus ad arma , uique tui cupido rapta ferere sinu . 
Non sum , qui soleam Paridis reprehendere factum , nec quemquam , qui uir , posset ut esse , fuit ; nos quoque sed taceo . 
mors huius poena rapinae ut sit , erit , quam te non habuisse , minor . 
Aut esses formosa minus , peterere modeste . 
Audaces facie cogimur esse tua . 
Tu facis hoc oculique tui , quibus ignea cedunt sidera , qui flammae causa fuere meae ; hoc faciunt flaui crines et eburnea ceruix , quaeque , precor , ueniant in mea colla manus , et decor et motus sine rusticitate pudentes , et , Thetidis qualis uix rear esse , pedes . 
Cetera si possem laudare , beatior essem , nec dubito totum quin sibi par sit opus . 
Hac ego compulsus , non est mirabile , forma Si pignus uolui uocis habere tuae . 
Denique , dum captam tu te cogare fateri , insidiis esto capta puella meis . 
Inuidiam patiar ; passo sua praemia dentur . 
Cur suus a tanto crimine fructus abest ? 
Hesionen Telamon , Briseida cepit Achilles ; utraque uictorem nempe secuta uirum . 
Quamlibet accuses et sis irata licebit , irata liceat dum mihi posse frui . 
Idem , qui facimus , factam tenuabimus iram , copia placandi sit modo parta tui . 
Ante tuos liceat flentes consistere uultus et liceat lacrimis addere uerba sua , utque solent famuli , cum uerbera saeua uerentur , tendere summissas ad tua crura manus . 
Ignoras tua iura ; uoca . 
cur arguor absens ? 
Iamdudum dominae more uenire iube . 
Ipsa meos scindas licet imperiosa capillos , oraque sint digitis liuida nostra tuis , omnia perpetiar ; tantum fortasse timebo corpore laedatur ne manus ista meo . 
Sed neque compedibus nec me compesce catenis ; seruabor firmo uinctus amore tui . 
Cum bene se quantumque uolet satiauerit ira , ipsa tibi dices : " quam patienter amat ! 
" Ipsa tibi dices , ubi uideris omnia ferre : " Tam bene qui seruit , seruiat iste mihi ! 
" Nunc reus infelix absens agor , et mea , cum sit optima , non ullo causa tuente perit . 
Hoc quoque , quod tu uis , sit scriptum iniuria nostrum ; quod de me solo nempe queraris , habes ; non meruit falli mecum quoque Delia ; si non uis mihi promissum reddere , redde deae . 
affuit et uidit , cum tu decepta rubebas et uocem memori condidit aure tuam . 
Omina re careant ; nihil est uiolentius illa , cum sua , quod nolim , numina laesa uidet . 
Testis erit Calydonis aper sic saeuus ut illo sit magis in natum saeua reperta parens ; testis et Actaeon , quondam fera creditus illis , ipse dedit leto cum quibus ante feras , quaeque superba parens saxo per corpus oborto nunc quoque Mygdonia flebilis astat humo . 
Ei mihi ! 
Cydippe , timeo tibi dicere uerum , ne uidear causa falsa monere mea ; dicendum tamen est . 
hoc , tu , mihi crede , quod aegra ipso nubendi tempori saepe iaces , consulit ipsa tibi , neu sis periura laborat et saluam salua te cupit esse fide . 
Inde fit ut , quotiens exsistere perfida temptas , peccatum totiens corrigat illa tuum . 
Parce mouere feros animosae uirginis arcus ; mitis adhuc fieri , si patiare , potest ; parce , precor , teneros corrumpere febribus artus ; seruetur facies ista fruenda mihi ; seruentur uultus ad nostra incendia nati , quique subest niueo leuis in ore rubor . 
Hostibus et siquis , ne fias nostra , repugnat , sic sit ut inualida te solet esse mihi . 
Torqueor ex aequo uel te nubente uel aegra , dicere nec possum quid minus ipse uelim . 
Maceror interdum quod sim tibi causa dolendi , teque mea laedi calliditate puto . 
In caput o ! 
nostrum dominae periuria quaeso eueniant ; poena tuta sit illa mea . 
Ne tamen ignorem quid agas , ad limina crebro anxius hac illac dissimulanter eo ; subsequor ancillam furtim famulumque requirens profuerint somni quid tibi quidue cibi . 
Me miserum , quod non medicorum iussa ministro effingoque manus insideoque toro . 
Et rursus miserum , quod me procul inde remoto , quem minime uellem , forsitan alter adest . 
Ille manus istas effingit et adsidet aegrae inuisus superis cum superisque mihi , dumque suo temptat salientem pollice uenam , candida per causam bracchia saepe tenet contrectatque sinus et forsitan oscula iungit ; officio merces plenior ista suo est . 
Quis tibi permisit nostras praecerpere messes ? 
Ad segetem alterius quis tibi fecit iter ? 
Iste sinus meus est ; mea turpiter oscula sumis ; a mihi promisso corpore tolle manus . 
Improbe , tolle manus . 
quam tangis , nostra futura est ; postmodo si facies istud , adulter eris . 
Elige de uacuis , quam non sibi uindicet alter ; si nescis , dominum res habet ista suum . 
Nec mihi credideris ; recitetur formula pacti ; neu falsam dicas esse , fac ipse legas . 
Alterius thalamo ( tibi nos , tibi dicimus ) exi . 
Quid facis hic ? 
exi , non uacat iste torus . 
Nam quod habes et tu scripti uerba altera pacti , non erit idcirco par tua causa meae . 
Haec mihi se pepigit , pater hanc tibi , primus ab illa ; sed propior certe quam pater ipsa sibi est . 
Promisit pater hanc , haec et iurauit amanti ; ille homines , haec est testificata deam ; ille timet mendax , haec et periura uocari ; num dubitas , hic sit maior an ille metus ? 
Denique , ut amborum conferre pericula possis , respice ad euentus ; haec cubat , ille ualet . 
Nos quoque dissimili certamina mente subimus , nec spes par nobis nec timor aequus adest ; tu petis ex tuto , grauior mihi morte repulsa est , idque ego iam , quod tu forsan amabis , amo . 
Si tibi iustitiae , si recti cura fuisset , cedere debueras ignibus ipse meis . 
Nunc , quoniam ferus hic pro causa pugnat iniqua , ad te , Cydippe , littera nostra redit . 
Hic facit ut iaceas et sis suspecta Dianae ; hunc tu , si sapias , limen adire uetes . 
Siste metum , uirgo ; stabili potiere salute ; fac modo polliciti conscia templa colas . 
Non boue mactato caelestia numina gaudent , sed quae praestanda est et sine teste fide . 
Ut ualeant , aliae ferrum patiuntur et ignes ; fert aliis tristem sucus amarus opem ; nil opus est istis ; tantum periuria uita teque simul serua meque datamque fidem . 
Praeteritae ueniam dabit ignorantia culpae ; exciderant animo foedera lecta tuo ; at monita es modo uoce mea cum casibus istis quos , quotiens temptas fallere , ferre soles . 
His quoque uitatis , in partu nempe rogabis . 
Ut tibi luciferas afferat illa manus ? 
Audiet haec ; repetens quae sunt audita , requiret iste tibi de quo coniuge partus eat ; promittes uotum ; scit te promittere falso . 
Iurabis ; scit te fallere posse deos . 
Non agitur de me ; cura maiore laboro ; anxia sunt uitae pectora nostra tuae . 
Cur modo te dubiam pauidi fleuere parentes ignaros culpae quos facis esse tuae ? 
Et cur ignorent ? 
matri licet omnia narres ; nil tua , Cydippe , facta pudoris habent . 
Ordine fac referas ut sis mihi cognita primum , sacra pharetratae dum facis ipsa deae , ut te conspecta subito , si forte notasti , restiterim fixis in tua membra genis , et , te dum nimium miror , nota certa furoris , deciderint umeris pallia lapsa meis ; postmodo nescio qua uenisse uolubile malum , uerba ferens doctis insidiosa notis , quod quia sit lectum sancta praesente Diana , esse tuam uinctam numine teste fidem . 
Ne tamen ignoret scripti sententia quae sit , lecta tibi quondam nunc quoque uerba refer . 
" Nube , precor , dicet , cui te bona numina iungunt ; quem fore iurasti , sit gener ille mihi . 
Quisquis is est , placeat , quoniam placet ante Dianae . 
" Talis erit mater , si modo mater erit . 
Sed tamen ut quaerat quis sim qualisque uideto ; inueniet uobis consuluisse deam . 
Insula , Carthaeis quondam celeberrima nymphis , cingitur Aegaeo , nomine Cea , mari . 
Illa mihi patria est , nec , si generosa probatis nomina , despectis arguor ortus auis ; sunt et opes nobis , sunt et sine crimine mores ; amplius utque nihil , me tibi iungit amor . 
Appeteres talem uel non iurata maritum ; iuratae uel non talis habendus erat . 
Haec tibi me in somnis iaculatrix scribere Phoebe , haec tibi me uigilem scribere iussit Amor . 
E quibus alterius mihi iam nocuere sagittae ; alterius noceant ne tibi tela , caue Iuncta salus nostra est ; miserere meique tuique . 
Quid dubitas unam ferre duobus opem ? 
Quod si contigerit , cum iam data signa sonabunt tinctaque uotiuo sanguine Delos erit , aurea ponetur mali felicis imago , causaque uersiculis scripta duobus erit : " Effigie pomi testatur Acontius huius , quae fuerint in eo scripta , fuisse rata . 
" Longior infirmum ne lasset epistula corpus clausaque consueto sit sibi fine , uale . 
Pertimui scriptumque tuum sine murmure legi , iuraret ne quos inscia lingua deos ; et , puto , captasses iterum , nisi , ut ipse fateris , promissam scires me satis esse semel . 
Nec lectura fui , sed , si tibi dura fuissem , aucta foret saeuae forsitan ira deae ; omnia cum faciam , cum dem pia tura Dianae , illa tamen iusta plus tibi parte fauet . 
At melius uirgo fauisset uirginis annis , quos uereor paucos ne uelit esse mihi . 
Languor enim causis non apparentibus haeret , adiuuor et nulla fessa medentis ope . 
Quam tibi nunc gracilem uix haec rescribere quamque pallida uix cubito membra leuare putas ? 
Huc timor accedit , ne quis nisi conscia nutrix colloquii nobis sentiat esse uices . 
Ante fores sedet haec quid agamque rogantibus intus , ut possim tuto scribere , " dormit " ait ; mox , ubi , secreti longi causa optima , somnus credibilis tarda desinit esse mora , iamque uenire uidet quos non admittere durum est , excreat et pacta dat mihi signa nota . 
Sicut eram , properans uerba imperfecta relinquo , et tegitur trepido littera coepta sinu . 
Inde meos digitos iterum repetita fatigat . 
Quantus sit nobis aspicis ipse labor , quo peream , si dignus eras , ut uera loquamur ; sed melior iusto quamque mereris ego . 
Ergo te propter totiens incerta salutis commentis poenas doque dedique tuis ? 
Haec nobis formae te laudatore superbae contingit merces et placuisse nocet ? 
Si , tibi deformis , quod mallem , uisa fuissem , culpatum nulla corpus egeret ope ; nunc laudata gemo , nunc me certamine uestro perditis et proprio uulneror ipsa bono . 
Dum neque tu cedis , nec se putat ille secundum , tu uotis obstas illius , ille tuis , ipsa uelut nauis iactor ; quam certus in altum propellit Boreas , aestus et unda refert , cumque dies caris optata parentibus instat , immodicus pariter corporis ardor inest . 
Ei mihi ! 
coniugii tempus crudelis ad ipsum Persephone nostras pulsat acerba fores . 
Iam pudet , et timeo , quamuis mihi conscia non sim , offensos uidear ne meruisse deos . 
Accidere haec aliquis casu contendit , at alter acceptum Superis hunc negat esse uirum , neue nihil credas in te quoque dicere famam , facta ueneficiis pars putat ista tuis . 
Causa latet , mala nostra patent ; uos pace mouetis aspera summota proelia , plector ego . 
Dic a nunc solitoque tibi me decipe more ; quid facies odio , sic ubi amore noces ? 
Si laedis quod amas , hostem sapienter amabis ; me , precor , ut serues , perdere uelle uelis ! 
Aut tibi iam nulla est speratae cura puellae , quam ferus indigna tabe perire sinis , aut , dea si frustra pro me tibi saeua rogatur , qua mihi te iactes , gratia nulla tua est . 
Elige quid fingas . 
non uis placare Dianam ; immemor es nostris . 
non potes ; illa tuist . 
Uel numquam mallem uel non mihi tempore in illo esset in Aegaeis cognita Delos aquis . 
Tunc mea difficili deducta est aequore nauis et fuit ad coeptas hora sinistra uias . 
Quo pede processi ? 
quo me pede limine moui ? 
Picta citae tetigi quo pede texta ratis ? 
Bis tamen aduerso redierunt carbasa uento . 
Mentior a demens ! 
ille secundus erat ; ille secundus erat , qui me referebat euntem quique parum felix impediebat iter . 
Atque utinam constans contra mea uela fuisset ! 
Sed stultum est uenti de leuitate queri . 
Mota loci fama properabam uisere Delon et facere ignaua puppe uidebar iter ; quam saepe ut tardis feci conuicia remis questaque sum uento lintea parca dari . 
Et iam transieram Myconon , iam Tenon et Andron , inque meis oculis candida Delos erat ; quam procul ut uidi : " Quid me fugis , insula , dixi ? 
Laberis in magno numquid , ut ante , mari ? 
Institeram terrae , cum iam prope luce peracta demere purpureis Sol iuga uellet equis ; quos idem solitos postquam reuocauit ad ortus , comuntur nostrae matre iubente comae ; ipsa dedit gemmas digitis et crinibus aurum et uestes umeris induit ipsa meis . 
Protinus egressae Superis , quibus insula sacra est , flaua salutatis tura merumque damus , dumque parens aras uotiuo sanguine tingit sectaque fumosis ingerit exta focis , sedula me nutrix alias quoque ducit in aedes , erramusque uago per loca sacra pede , et modo porticibus spatior , modo munera regum miror et in cunctis stantia signa locis ; miror et innumeris structam de cornibus aram et de qua pariens arbore nixa dea est , et quae praeterea ( neque enim meminiue libetue quidquid ibi uidi dicere ) Delos habet . 
Forsitan haec spectans a te spectabar , Aconti , uisaque simplicitas est mea posse capi . 
In templum redeo gradibus sublime Dianae ; tutior hoc ecquis debuit esse locus ? 
Mittitur ante pedes malum cum carmine tali . 
Ei mihi ! 
iuraui nunc quoque paene tibi . 
Sustulit hoc nutrix mirataque , " perlege " dixit . 
Insidias legi , magne poeta , tuas . 
Nomine coniugii dicto confusa pudore sensi me totis erubuisse genis luminaque in gremio ueluti defixa tenebam , lumina propositi facta ministra tui . 
Improbe , quid gaudes aut quae tibi gloria parta est , quidue uir elusa uirgine laudis habes ? 
Non ego constiteram sumpta peltata securi , qualis in Iliaco Penthesilea solo ; nullus Amazonio caelatus balteus auro , sicut ab Hippolyte , praeda relata tibi est . 
Uerba quid exultas tua si mihi uerba dederunt , sumque parum prudens apta puella dolis ? 
Cydippen pomum , pomum Schoeneida cepit ; tu nunc Hippomenes scilicet alter eris ? 
At fuerat melius , si te puer iste tenebat , quem tu nescio quas dicis habere faces , more bonis solito spem non corrumpere fraude ; exoranda tibi , non capienda fui . 
Cur , me cum peteres , ea non profitenda putabas , propter quae nobis ipse petendus eras ? 
Cogere cur potius quam persuadere uolebas , si poteram audita condicione capi ? 
Quid tibi nunc prodest iurandi formula iuris linguaque praesentem testificata deam ? 
Quae iurat , mens est ; nil coniurauimus illa ; illa fidem dictis addere sola potest . 
Consilium prudensque animi sententia iurat , et nisi iudicii uincula nulla ualent . 
Si tibi coniugium uolui promittere nostrum , exige polliciti debita iura tori , sed si nil dedimus praeter sine pectore uocem , uerba suis frustra uiribus orba tenes . 
Non ego iuraui ; legi iurantia uerba ; uir mihi non isto more legendus eras . 
Decipe sic alias , succedat epistula pomo . 
Si ualet hoc , magnas ditibus aufer opes ; fac iurent reges sua se tibi regna daturos , sitque tuum , toto quidquid in orbe placet . 
Maior es hoc ipsa multo , mihi crede , Diana , si tua tam praesens littera numen habet . 
Cum tamen haec dixi , cum me tibi firma negaui , cum bene promissi causa peracta mei est , confiteor , timeo saeuae Latoidos iram et corpus laedi suspicor inde meum . 
Nam quare , quotiens socialia sacra parantur , nupturae totiens languida membra cadunt ? 
Ter mihi iam ueniens positas Hymenaeus ad aras fugit et e thalami limine terga dedit , uixque manu pigra totiens infusa resurgunt lumina , uix moto corripit igne faces ; saepe coronatis stillant unguenta capillis et trahitur multo splendida palla croco . 
Cum tetigit limen , lacrimas mortisque timorem cernit et a cultu multa remota suo , et pudet in tristi laetum consurgere turba quique erat in palla , transit in ora rubor ; proicit ipse sua deductas fronte coronas spissaque de nitidis tergit amoma comis . 
At mihi uae ! 
miserae torrentur febribus artus et grauius iusto pallia pondus habent , nostraque plorantes uideo super ora parentes et face pro thalami fax mihi mortis adest . 
Parce laboranti , picta dea laeta pharetra , daque salutiferam iam mihi fratris opem . 
Turpe tibi est , illum causas depellere leti , te contra titulum mortis habere meae . 
Numquid , in umbroso cum uelles fonte lauari imprudens uultus ad tua labra tuli ? 
Praeteriine tuas de tot caelestibus aras , aque tua est nostra spreta parente parens ? 
Nil ego peccaui , nisi quod periuria legi inque parum fausto carmine docta fui . 
Tu quoque pro nobis , si non mentiris amorem , tura feras ; prosint , quae nocuere , manus . 
Cur , quae succenset quod adhuc tibi pacta puella non tua sit , fieri ne tua possit agit ? 
Omnia de uiua tibi sunt speranda ; quid aufert saeua mihi uitam , spem tibi diua mei ? 
Nec tu credideris illum , cui destinor uxor , aegra superposita membra fouere manu . 
Adsidet ille quidem , quantum permittitur , ipse , sed meminit nostrum uirginis esse torum . 
Iam quoque nescio quid de se sensisse uidetur ; nam lacrimae causa saepe latente cadunt , et minus audacter blanditur et oscula rara appetit et timido me uocat ore suam . 
Nec miror sensisse , notis cum prodar apertis ; in dextrum uersor , cum uenit ille , latus nec loquor et tecto simulatur lumine somnus , captantem tactus reicioque manum . 
Ingemit et tacito suspirat pectore , me quod infensam , quamuis non mereatur , habet . 
Ei mihi , quod gaudes et te iuuat ista uoluptas ! 
Ei mihi , quod sensus sum tibi fassa meos ! 
Si mihi lingua foret tu nostra iustius ira , qui mihi tendebas retia , dignus eras . 
Scribis ut inualidum liceat tibi uisere corpus . 
Es procul a nobis , et tamen inde noces . 
Mirabar quare tibi nomen Acontius esset ; quod faciat longe uulnus , acumen habes ; certe ego conualui nondum de uulnere tali , ut iaculo scriptis eminus icta tuis . 
Quid tamen huc uenias ? 
sane miserabile corpus ingenii uideas magna tropaea tui ! 
Concidimus macie ; color est sine sanguine , qualem in pomo refero mente fuisse tuo ; candida nec mixto sublucent ora rubore ; forma noui talis marmoris esse solet ; argenti color est inter conuiuia talis , quod tactum gelidae frigore pallet aquae . 
Si me nunc uideas , uisam prius esse negabis , " Arte nec est , dices , ista petenda mea " , promissique fidem , ne sim tibi iuncta , remittes et cupies illud non meminisse deam . 
Forsitan et facies iurem ut contraria rursus , quaeque legam mittes altera uerba mihi . 
Sed tamen aspiceres uellem , prout ipse rogabas , et discas sponsae languida membra tuae . 
Durius et ferro cum sit tibi pectus , Aconti , tu ueniam nostris uocibus ipse petas . 
Ne tamen ignores , ope qua reualescere possim , quaeritur a Delphis fata canente deo ; is quoque nescio quam , nunc ut uaga fama susurrat , neclectam queritur testis habere fidem . 
Hoc deus et uates , hoc et mea carmina dicunt . 
A ! 
desunt uoto carmina nulla tuo . 
Unde tibi fauor hic ? 
nisi si noua forte reperta est . 
Quae capiat magnos littera lecta deos ; teque tenente deos numen sequor ipsa deorum doque libens uictas in tua uota manus fassaque sum matri deceptae foedera linguae lumina fixa tenens plena pudoris humo . 
Cetera cura tua est ; plus hoc quoque uirgine factum , non timuit tecum quod mea charta loqui . 
Iam satis inualidos calamo lassauimus artus , et manus officium longius aegra negat . 
Quid , nisi si cupio me iam coniungere tecum , restat ? 
ut ascribat littera nostra " uale " . 
