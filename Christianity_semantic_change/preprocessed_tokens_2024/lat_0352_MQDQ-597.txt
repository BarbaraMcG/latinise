Phoebe potens numeris , praeses Tritonia bellis , tu quoque ab aerio praepes Victoria lapsu , come serenatam duplici diademate frontem serta ferens quae dona togae , quae praemia pugnae . 
bellandi fandique potens Augustus honorem bis meret , ut geminet titulos qui proelia Musis temperat et Geticum moderatur Apolline Martem . 
arma inter Chunosque truces furtoque nocentes Sauromatas , quantum cessat de tempore belli , indulget Clariis tantum inter castra Camenis . 
vix posuit volucres , stridentia tela , sagittas , Musarum ad calamos fertur manus , otia nescit et commutata meditatur harundine carmen , sed carmen non molle modis : bella horrida Martis Odrysii Thressaeque viraginis arma retractat . 
exulta , Aeacide , celebraris vate superbo rursum Romanusque tibi contingit Homerus . 
Iane veni , novus anne , veni , renovate veni Sol , consulis Ausonii Latiam visure curulem . 
ecquid ab Augusta nunc maiestate secundum quod mireris habes ? 
Roma illa domusque Quirini et toga purpurei rutilans praetexta senati hoc capite aeternis signat sua tempora fastis . 
Iane veni , novus anne , veni , renovate veni Sol . 
anne , bonis coepte auspiciis , da vere salubri apricas ventorum animas , da roscida Cancro solstitia et gelidum Borean Septembribus horis . 
mordeat autumna frigus subtile pruina et tenuata modis cesset mediocribus aestas . 
Iane veni , novus anne , veni , renovate veni Sol . 
sementem notus umificet , sit bruma nivalis , dum pater antiqui renovatur Martius anni . 
spiret odorato florum nova gratia Maio , Iulius et segetes coquat et mare temperet euris , Sirius ardentem non augeat igne Leonem ; discolor arboreos variet Pomona sapores , mitiget autumnus , quod maturaverit aestas , et genialis hiems parta sibi dote fruatur . 
Iane veni , novus anne , veni , renovate veni Sol . 
pacem mundus agat nec turbida sidera regnent : nulla tuos , Gradive , offendat stella penates quae non aequa tibi , non Cynthia , non celer Arcas finitimus terris , non tu , Saturne , supremo ultime circuitu ; procul a Pyroente remotus tranquillum properabis iter . 
vos comminus ite , stella salutigeri Iovis et Cythereie Vesper ; nonnumquam hospitibus facilis Cyllenius adsit . 
Iane veni , novus anne , veni , renovate veni Sol . 
hostibus edomitis , qua Francia mixta Suebis certat ad obsequium Latiis ut militet armis , qua vaga Sauromates sibi iunxerat agmina Chuni , quaque Getes sociis Histrum assultabat Alanis ( hoc mihi praepetibus Victoria nuntiat alis ) , iam venit Augustus , nostros ut comat honores , officio exornans quos participare cupisset . 
Iane veni , novus anne , veni , renovate veni Sol . 
aurea venturo , Sol , porrige gaudia Iano : fascibus Ausonii succedet Caesar in annum , quintam Romulei praetextam habiturus honoris . 
ecce ubi se cumulat mea purpura ( mitibus audi auribus hoc , Nemesis ) post me dignatur oriri Augustus consul ; plus quam conferre videtur me sibi , qui iussit nostros praecedere fasces . 
Iane veni , novus anne veni , renovate veni Sol , coge secuturos bis sena per ostia menses . 
tu tropicum solido da cedere , rursus et illum terga dare , ut duplex tropico varietur ab astro et quater a ternis properet mutatio signis . 
aestivos impelle dies brumamque morantem noctibus acceleret promissus Caesaris annus . 
illum ego si cernam , tum terque quaterque beatus , tunc ero bis consul , tunc tangam vertice caelum . 
Anne , bonis coepte auspiciis , felicia cernis consulis Ausonii primordia ; prome coruscum , Sol aeterne , caput solitoque illustrior almo lumine purpureum iubar exsere lucis eoae . 
Anne , pater rerum quas Iani mense bifrontis volvis in hibernum glaciali fine Decembrem , Anne , veni et festum veteri novus adice Ianum . 
sollemnes pervade vias bissenaque mundo curricula aequatis varians per tempora signis praecipitem aeterna perfer vertigine cursum , sic prono raptate polo , contraria Phoebus ut momenta ferat servata parte dierum et novus hiberno reparet sua lumina pulsu . 
menstrua terdecies redeunt dum cornua lunae , exortus obitusque manu volvente rotabis , legitimum Phoebi cohibens per signa meatum . 
