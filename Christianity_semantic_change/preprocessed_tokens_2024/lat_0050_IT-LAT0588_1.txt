Cum ad instruendam rei militaris scientiam unus ex numero studiosorum eius accesserim eique destinato , quantum cura nostra valuit , satisfecisse visus sim , deberi adhuc institutae arbitror operae , ut sollertia ducum facta , quae a Graecis una GREEK_WORD appellatione comprehensa sunt , expeditis amplectar commentariis . 
Ita enim consilii quoque et providentiae exemplis succincti duces erunt , unde illis excogitandi generandique similia facultas nutriatur ; praeterea continget , ne de eventu trepidet inventionis suae , qui probatis eam experimentis comparabit . 
Illud neque ignoro neque infitior , et rerum gestarum scriptores indagine operis sui hanc quoque partem esse complexos et ab auctoribus exemplorum , quidquid insigne aliquo modo fuit , traditum . 
Sed , ut opinor , occupatis velocitate consuli debet . 
Longum est enim singula et sparsa per immensum corpus historiarum persequi , et hi , qui notabilia excerpserunt , ipso velut acervo rerum confuderunt legentem . 
Nostra sedulitas impendet operam , ut , quemadmodum res poscet , ipsum quod exigitur quasi ad interrogatum exhibeat . 
Circumspectis enim generibus , praeparavi opportuna exemplorum veluti consilia . 
Quo magis autem discreta ad rerum varietatem apte conlocarentur , in tres libros ea diduximus . 
In primo erunt exempla , quae competant proelio nondum commisso ; in secundo , quae ad proelium et confectam pacationem pertineant ; tertius inferendae solvendaeque obsidioni habebit GREEK_WORD ; quibus deinceps generibus suas species attribui . 
Huic labori non iniuste veniam paciscar , ne me pro incurioso reprehendat , qui praeteritum aliquod a nobis reppererit exemplum . 
Quis enim ad percensenda omnia monumenta , quae utraque lingua tradita sunt , sufficiat ? 
at multa et transire mihi ipse permisi . 
Quod me non sine causa fecisse scient , qui aliorum libros eadem promittentium legerint . 
Verum facile erit sub quaque specie suggerere . 
Nam cum hoc opus , sicut cetera , usus potius aliorum quam meae commendationis causa adgressus sim , adiuvari me ab his , qui aliquid illi astruent , non argui credam . 
Si qui erunt , quibus volumina haec cordi sint , meminerint GREEK_WORD GREEK_WORD GREEK_WORD et GREEK_WORD perquam similem naturam discernere . 
Namque omnia , quae a duce provide , utiliter , magnifice , constanter fiunt , GREEK_WORD GREEK_WORD habebuntur , si in specie eorum sunt , GREEK_WORD . 
Horum propria vis in arte sollertiaque posita proficit tam ubi cavendus quam opprimendus hostis sit . 
Qua in re cum verborum quoque inlustris exstiterit effectus , ut factorum ita dictorum exempla posuimus . 
Species eorum , quae instruant ducem in his , quae ante proelium gerenda sunt : De occultandis consiliis . 
De explorandis consiliis hostium . 
De constituendo statu belli . 
De transducendo exercitu per loca hosti infesta . 
De evadendo ex locis difficillimis . 
De insidiis in itinere factis . 
Quemadmodum ea , quibus deficiemur , videantur non deesse aut usus eorum expleatur . 
De distringendis hostibus . 
De seditione militum compescenda . 
Quemadmodum intempestiva postulatio pugnae inhibeatur . 
Quemadmodum incitandus sit ad proelium exercitus . 
De dissolvendo metu , quem milites ex adversis conceperint ominibus . 
M. Porcius Cato devictas a se Hispaniae civitates existimabat in tempore rebellaturas fiducia murorum . 
Scripsit itaque singulis , ut diruerent munimenta , minatus bellum , nisi confestim obtemperassent , epistulasque universis civitatibus eodem die reddi iussit . 
Unaquaeque urbium sibi soli credidit imperatum ; contumaces conspiratio potuit facere , si omnibus idem denuntiari notum fuisset . 
Himilco dux Poenorum , ut in Siciliam inopinatus appelleret classem , non pronuntiavit , quo proficisceretur , sed tabellas , in quibus scriptum erat , quam partem peti vellet , universis gubernatoribus dedit signatas praecepitque , ne quis legeret nisi vi tempestatis a cursu praetoriae navis abductus . 
C. Laelius , ad Syphacem profectus legatus , quosdam ex tribunis et centurionibus per speciem servitutis ac ministerii exploratores se cum duxit . 
Ex quibus L. Statorium , quem , quia saepius in isdem castris fuerat , quidam ex hostibus videbantur agnoscere , occultandae condicionis eius causa baculo ut servum castigavit . 
Tarquinius Superbus pater , principes Gabinorum interficiendos arbitratus , quia hoc nemini volebat commissum , nihil nuntio respondit , qui ad eum a filio erat missus ; tantum virga eminentia papaverum capita , cum forte in horto ambularet , decussit . 
Nuntius sine responso reversus renuntiavit adulescenti Tarquinio , quid agentem patrem vidisset ; ille intellexit idem esse eminentibus faciendum . 
C. Caesar , quod suspectam habebat Aegyptiorum fidem , per speciem securitatis inspectioni urbis atque operum ac simul licentioribus conviviis deditus , videri voluit captum se gratia locorum ad mores Alexandrinos vitamque deficere ; atque inter eam dissimulationem praeparatis subsidiis occupavit Aegyptum . 
Ventidius Parthico bello adversus Pacorum regem , non ignarus Pharnaeum quendam , natione Cyrrhestem , ex his qui socii videbantur , omnia quae apud ipsos agerentur nuntiare Parthis , perfidiam barbari ad utilitates suas convertit . 
Nam quae maxime fieri cupiebat , ea vereri se ne acciderent , quae timebat , ea ut evenirent optare simulabat . 
Sollicitus itaque , ne Parthi ante transirent Euphraten , quam sibi supervenirent legiones , quas in Cappadocia trans Taurum habebat , studiose cum proditore egit , uti sollemni perfidia Parthis suaderet , per Zeugma traicerent exercitum , qua et brevissimum iter est et demisso alveo Euphrates decurrit ; namque si illa venirent , asseverabat se opportunitate collium usurum ad eludendos sagittarios , omnia autem vereri , si se infra per patentis campos proiecissent . 
Inducti hac affirmatione barbari inferiore itinere per circuitum adduxerunt exercitum dumque fusiores ripas et ob hoc operosiores ponte [ s ] iungunt instrumentaque moliuntur , quadraginta amplius dies impenderunt . 
Quo spatio Ventidius ad contrahendas usus est copias eisque triduo , antequam Parthus adveniret , receptis acie commissa vicit Pacorum et interfecit . 
Mithridates , circumvallante Pompeio , fugam in proximum diem moliens , huius consilii obscurandi causa latius et usque ad applicitas hosti valles pabulatus , colloquia quoque cum pluribus avertendae suspicionis causa in posterum constituit , ignes etiam frequentiores per tota castra fieri iussit ; secunda deinde vigilia praeter ipsa hostium castra agmen eduxit . 
Imperator Caesar Domitianus Augustus Germanicus , cum Germanos , qui in armis erant , vellet opprimere nec ignoraret maiore bellum molitione inituros , si adventum tanti ducis praesensissent , profectioni [ s ] suae census obtexuit Galliarum ; sub quibus inopinato bello affusus contusa immanium ferocia nationum provinciis consuluit . 
Claudius Nero , cum e re publica esset Hasdrubalem copiasque eius , antequam Hannibali fratri iungerentur , excidi idcircoque festinaret se Livio Salinatori collegae suo , cui bellum mandatum fuerat , parum fidenti viribus quae sub ipso erant , adiungere neque tamen discessum suum ab Hannibale , cui oppositus erat , sentiri vellet , decem milia fortissimorum militum elegit praecepitque legatis , quos relinquebat , ut eaedem stationes vigiliaeque agerentur , totidem ignes arderent , eadem facies castrorum servaretur , ne quid Hannibal suspicatus auderet adversus paucitatem relictorum . 
cum deinde in Umbria occultatis itineribus collegae se iunxisset , vetuit castra ampliari , ne quod signum adventus sui Poeno daret , detractaturo pugnam , si consulum iunctas vires intellexisset . 
Igitur inscium duplicatis adgressus copiis superavit et velocius omni nuntio rediit ad Hannibalem . 
Ita ex duobus callidissimis ducibus Poenorum eodem consilio alterum celavit , alterum oppressit . 
Themistocles exhortans suos ad suscitandos festinanter muros , quos iussu Lacedaemoniorum deiecerant , legatis Lacedaemone missis , qui interpellarent , respondit , venturum se ad diluendam hanc existimationem ; et pervenit Lacedaemonem . 
Ibi simulato morbo aliquantum temporis extraxit ; et postquam intellexit suspectam esse tergiversationem suam , contendit falsum ad eos rumorem et rogavit , mitterent aliquos ex principibus , quibus crederent de munitione Athenarum . 
Suis deinde clam scripsit , ut eos qui venissent retinerent , donec refectis operibus confiteretur Lacedaemoniis , munitas esse Athenas neque aliter principes eorum redire posse , quam si ipse remissus foret . 
Quod facile praestiterunt Lacedaemonii , ne unius interitum multorum morte pensarent . 
L. Furius , exercitu perducto in locum iniquum , cum constituisset occultare sollicitudinem suam , ne reliqui trepidarent , paulatim se inflectens , tamquam circuitu maiore hostem adgressurus , converso agmine ignarum rei quae agebatur exercitum incolumem reduxit . 
Metellus Pius in Hispania interrogatus , quid postera die facturus esset , ; tunicam meam , si eloqui posset ; , inquit , ; comburerem . 
M. Licinius Crassus percunctanti , quo tempore castra moturus esset , respondit : ; vereris , ne tubam non exaudias ? 
Scipio Africanus , capta occasione mittendae ad Syphacem legationis , cum Laelio servorum habitu tribunos et centuriones electissimos ire iussit , quibus curae esset perspicere regias vires . 
Hi , quo liberius castrorum positionem scrutarentur , equum de industria dimissum tamquam fugientem persectati maximam partem munimentorum circumierunt . 
Quae cum nuntiassent , incendio confectum bellum est . 
Q. Fabius Maximus bello Etrusco , cum adhuc incognitae forent Romanis ducibus sagaciores explorandi viae , fratrem Fabium Caesonem , peritum linguae Etruscae , iussit Tusco habitu penetrare Ciminiam silvam , intemptatam ante militi nostro . 
Quod is adeo prudenter atque industrie fecit , ut transgressus silvam Umbros Camertes , cum animadvertisset non alienos nomini Romano , ad societatem compulerit . 
Carthaginienses , cum animadvertissent Alexandri ita magnas opes , ut Africae quoque immineret , unum ex civibus , virum acrem nomine Hamilcarem Rhodinum , iusserunt simulato exsilio ire ad regem omnique studio in amicitiam eius pervenire . 
Qua is potitus consilia eius nota civibus suis faciebat . 
Idem Carthaginienses miserunt , qui per speciem legatorum longo tempore Romae morarentur exciperentque consilia nostrorum . 
M. Cato in Hispania , quia ad hostium consilia alia via pervenire non potuerat , iussit trecentos milites simul impetum facere in stationem hostium raptumque unum ex his in castra perferre incolumem . 
Tortus ille omnia suorum arcana confessus est . 
C. Marius consul bello Cimbrico et Teutonico ad excutiendam Gallorum et Ligurum fidem litteras eis misit , quarum pars prior praeceperat , ne interiores , quae praesignatae erant , ante certum tempus aperirentur . 
Easdem postea ante praestitutum diem repetiit et , quia resignatas reppererat , intellexit hostilia agitari . 
Aemilius Paulus consul , bello Etrusco apud oppidum Vetuloniam demissurus exercitum in planitiem , contemplatus procul avium multitudinem citatiore volatu ex silva consurrexisse , intellexit aliquid illic insidiarum latere , quod et turbatae aves et plures simul evolaverant . 
Praemissis igitur exploratoribus comperit decem milia Boiorum excipiendo ibi Romanorum agmini imminere , eaque alio quam exspectabatur latere missis legionibus circumfudit . 
Similiter Tisamenus , Orestis filius , cum audisset iugum ab hostibus natura munitum teneri , praemisit sciscitaturos , quid rei foret ; ac referentibus eis non esse verum , quod opinaretur , ingressus iter , ubi vidit ex suspecto iugo magnam vim avium simul evolasse neque omnino residere , arbitratus latere illic agmen hostium . 
Itaque circumducto exercitu elusit insidiatores . 
Hasdrubal , frater Hannibalis , iunctum Livii et Neronis exercitum , quamquam hoc illi non duplicatis castris dissimularent , intellexit , quod ab itinere strigosiores notabat equos et coloratiora hominum , ut ex via , corpora . 
Alexander Macedo , cum haberet vehementem exercitum , semper eum statum belli elegit , ut acie confligeret . 
C. Caesar bello civili , cum veteranum exercitum haberet , hostium autem tironem esse sciret , acie semper decertare studuit . 
Fabius Maximus adversus Hannibalem , successibus proeliorum insolentem , recedere ab ancipiti discrimine et tueri tantummodo Italiam constituit Cunctatorisque nomen et per hoc summi ducis meruit . 
Byzantii adversus Philippum omne proeliandi discrimen evitantes , omissa etiam finium tutela , intra munitiones oppidi se receperunt assecutique sunt , ut Philippus obsidionalis morae impatiens recederet . 
Hasdrubal , Gisgonis filius , secundo Punico bello in Hispania victum exercitum , cum P. Scipio instaret , per urbes divisit . 
Ita factum est , ut Scipio , ne oppugnatione plurium oppidorum distringeretur , in hiberna suos reduceret . 
Themistocles adventante Xerxe , quia neque proelio pedestri neque tutelae finium neque obsidioni credebat sufficere Athenienses , auctor fuit eis liberos et coniuges in Troezena et in alias amendandi relictoque oppido statum belli ad navale proelium transferendi . 
Idem fecit in eadem civitate Pericles adversum Lacedaemonios . 
Scipio , manente in Italia Hannibale , transmisso in Africam exercitu necessitatem Carthaginiensibus imposuit revocandi Hannibalem . 
Sic a domesticis finibus in hostiles transtulit bellum . 
Athenienses , cum Deceliam castellum ipsorum Lacedaemonii communissent et frequentius vexarentur , classem , quae Peloponensum infestare [ n ] t , miserunt consecutique sunt , ut exercitus Lacedaemoniorum , qui Deceliae erat , revocaretur . 
Imperator Caesar Domitianus Augustus , cum Germani more suo e saltibus et obscuris latebris subinde impugnarent nostros tutumque regressum in profunda silvarum haberent , limitibus per centum viginti milia passuum actis non mutavit tantum statum belli , sed et subiecit dicioni suae hostes , quorum refugia nudaverat . 
Aemilius Paulus consul , cum in Lucanis iuxta litus angusto itinere exercitum duceret et Tarentini ei classe insidiati agmen eius scorpionibus agressi essent , captivos lateri euntium praetexuit , quorum respectu hostes inhibuere tela . 
Agesilaus Lacedaemonius , cum praeda onustus ex Phrygia rediret insequerenturque hostes et ad locorum opportunitatem lacesserent agmen eius , ordinem captivorum ab utroque latere exercitus sui explicuit ; quibus dum parcitur ab hoste , spatium transeundi habuerunt Lacedaemonii . 
Idem , tenentibus angustias Thebanis , per quas transeundum habebat , flexit iter , quasi Thebas contenderet . 
Exterritis Thebanis digressisque ad tutanda moenia repetitum iter , quo destinaverat , emensus est nullo obsistente . 
Nicostratus , dux Aetolorum , adversus Epirotas , cum ei aditus in fines eorum angusti fierent , per alterum locum irrupturum se ostendens , omni illa ad prohibendum occurrente Epirotarum multitudine , reliquit suos paucos , qui speciem remanentis exercitus praeberent ; ipse cum cetera manu , quo non exspectabatur aditu , intravit . 
Autophradates Perses , cum in Pisidiam exercitum duceret et angustias quasdam Pisidae occuparent , simulata vexatione traiciendi instituit reducere . 
Quod cum Pisidae credidissent , ille nocte validissimam manum ad eundem locum occupandum praemisit ac postero die totum traiecit exercitum . 
Philippus Macedonum rex Graeciam petens , cum Thermopylas occupatas audiret et ad eum legati Aetolorum venissent acturi de pace , retentis eis ipse magnis itineribus ad angustias pertendit securisque custodibus et legatorum reditus exspectantibus inopinatus Thermopylas traiecit . 
Iphicrates , dux Atheniensium , adversus Anaxibium Lacedaemonium in Hellesponto circa Abydon , cum transducendum exercitum haberet per loca , quae stationibus hostium tenebantur , alterum autem latus eius transitus abscisi montes premerent , alterum mare allueret , aliquamdiu moratus , cum incidisset frigidior solito dies et ob hoc nemini suspectus , delegit firmissimos quosque , quibus oleo ac mero calefactis praecepit , ipsam oram maris legerent , abruptiora tranarent , atque ita custodes angustiarum inopinatos oppressit a tergo . 
Cn. Pompeius , cum flumen transire propter oppositum hostium exercitum non posset , adsidue producere et reducere in castra instituit ; deinde , in eam demum persuasionem hoste perducto , ne ullam viam ad progressum Romanorum teneret , repente impetu facto transitum rapuit . 
Alexander Macedo , prohibente rege Indorum Poro traici exercitum per flumen Hydaspen , adversus aquam adsidue procurrere iussit suos ; et ubi eo more exercitationis assecutus est , ne quid a Poro adversa ripa caveretur , per superiorem partem subitum transmisit exercitum . 
a Idem , uia Indi fluminis traiectu prohibebatur ab hoste , diversis locis in flumen equites instituit immittere et transitum minari ; cumque exspectatione barbaros intentos teneret , insulam paulo remotiorem primum exiguo , deinde maiore praesidio occupavit atque inde in ulteriorem ripam transmisit . 
Ad quam manum opprimendam cum universi se hostes effudissent , ipse libero vado transgressus omnes copias coniunxit . 
Xenophon , ulteriorem ripam Armeniis tenentibus , duos iussit quaeri aditus ; et cum a vado inferiore repulsus esset , transiit ad superius , inde quoque prohibitus hostium occursu repetit vadum inferius , iussa quidem militum parte subsistere , quae , cum Armenii ad inferioris vadi tutelam redissent , per superius transgrederetur . 
Armenii , credentes decursuros omnes , decepti sunt a remanentibus ; hi cum resistente nullo vadum superassent , transeuntium suorum fuere propugnatores . 
Appius Claudius consul primo bello Punico , cum a Regio Messanam traicere militem nequiret , custodientibus fretum Poenis , sparsit rumorem , quasi bellum iniussu populi inceptum gerere non posset , classemque in Italiam versus se agere simulavit . 
Digressis deinde Poenis , qui profectioni eius habuerant fidem , circumactas naves appulit Siciliae . 
Lacedaemoniorum duces , cum Syracusas navigare destinassent et Poenorum dispositam per litus classem timerent , decem Punicas naves , quas captivas habebant , veluti victrices primas iusserunt agi , aut a latere iunctis aut puppe religatis suis . 
Qua specie deceptis Poenis transierunt . 
Philippus , cum angustias maris , quae GREEK_WORD GREEK_WORD GREEK_WORD appellantur , transnavigare propter Atheniensium classem , quae opportunitatem loci custodiebat , non posset , scripsit Antipatro Thraciam rebellare , praesidiis quae ibi reliquerat interceptis ; sequeretur omnibus omissis . 
Quae ut epistulae interciperentur ab hoste , curavit . 
Athenienses , arcana Macedonum excepisse visi , classem abduxerunt ; Philippus nullo prohibente angustias freti liberavit . 
a Idem , uia Cherronessum , quae iuris Atheniensium erat , occupare prohibebatur , tenentibus transitum non Byzantiorum tantum , sed Rhodiorum quoque et Chiorum navibus , conciliavit animos eorum reddendo naves , quas ceperat , quasi sequestres futuros ordinandae pacis inter se atque Byzantios , qui causa belli erant . 
Tractaque per magnum tempus postulatione , cum de industria subinde aliquid in condicionibus retexeret , classem per id tempus praeparavit eaque in angustias freti imparato hoste subitus evasit . 
Chabrias Atheniensis , cum adire portum Samiorum obstante navali hostium praesidio non posset , paucas e suis navibus praeter portum missas iussit transire , arbitratus , qui in statione erant , persecuturos ; hisque per hoc consilium avocatis , nullo obstante portum cum reliqua adeptus est classe . 
Q. Sertorius in Hispania , cum a tergo instante hoste flumen traicere haberet , vallum in ripa eius in modum cavae lunae duxit et oneratum materiis incendit ; atque ita exclusis hostibus flumen libere transgressus est . 
Similiter Pelopidas Thebanus bello Thessalico transitum quaesivit . 
Namque castris ampliorem locum supra ripam complexus , vallum cervolis et alio materiae genere constructum incendit , dumque ignibus submoventur hostes , ipse fluvium superavit . 
Q. Lutatius Catulus , cum a Cimbris pulsus unam spem salutis haberet , si flumen liberasset , cuius ripam hostes tenebant , in proximo monte copias ostendit , tamquam ibi castra positurus . 
Ac praecepit suis , ne sarcinas solverent aut onera deponerent neve quis ab ordinibus signisque discederet ; et quo magis persuasionem hostium confirmaret , pauca tabernacula in conspectu erigi iussit ignesque fieri et quosdam vallum struere , quosdam in lignationem , ut conspicerentur , exire . 
Quod Cimbri vere agi existimantes et ipsi castris delegerunt locum dispersique in proximos agros ad comparanda ea , quae mansuris necessaria sunt , occasionem dederunt Catulo non solum flumen traiciendi , sed etiam castra eorum infestandi . 
Croesus , cum Halyn vado transire non posset neque navium aut pontis faciendi copiam haberet , fossa superiore parte post castra deducta alveum fluminis a tergo exercitus sui reddidit . 
Cn. Pompeius Brundisii , cum excedere [ t ] Italia et transferre bellum proposuisset , instante a tergo Caesare conscensurus classem quasdam obstruxit vias , alias parietibus intersaepsit , alias intercidit fossis easque sudibus erectis praeclusas operuit cratibus , humo aggesta , quosdam aditus , qui ad portum ferebant , trabibus transmissis et in densum ordinem structis , ingenti mole tutatus . 
Quibus perpetratis ad speciem retinendae urbis raros pro moenibus sagittarios reliquit , ceteras copias sine tumultu ad naves deduxit . 
Navigantem eum mox sagittarii quoque per itinera nota degressi parvis navigiis consecuti sunt . 
C. Duellius consul in portu Syracusano , quem temere intraverat , obiecta ad ingressum catena clausus universos in puppem rettulit milites atque ita resupina navigia magna remigantium vi concitavi And ; levatae prorae super catenam processerunt . 
Qua parte superata transgressi rursus milites proras presserunt , in quas versum pondus decursum super catenam dedit navibus . 
Lysander Lacedaemonius , cum in portu Atheniensium cum tota classe obsideretur , obrutis hostium navibus ab ea parte , qua faucibus angustissimis influit mare , milites suos clam in litus egredi iussit et subiectis rotis naves ad proximum portum Munychiam traiecit . 
Hirtuleius legatus Q. Sertorii , cum in Hispania inter duos montes abruptos longum et angustum iter ingressus paucas duceret cohortes comperissetque ingentem manum hostium adventare , fossam transversam inter montes pressit vallumque materia exstructum incendit atque ita intercluso hoste evasit . 
C. Caesar bello civili , cum adversus Afranium copias educeret et recipiendi se sine periculo facultatem non haberet , sicut constiterat , prima et secunda acie in armis permanente , tertia autem acie furtim a tergo ad opus applicata , quindecim pedum fossam fecit , intra quam sub occasum solis armati se milites eius receperunt . 
Pericles Atheniensis , a Peloponnensiis in eum locum compulsus , qui undique abruptis cinctus duos tantum exitus habebat , ab altera parte fossam ingentis latitudinis duxit velut hostis excludendi causa , ab altera limitem agere coepit , tamquam per eum erupturus . 
Hi qui obsidebant , cum per fossam , quam ipse fecerat , exercitum Periclis non crederent evasurum , universi a limite obstiterunt . 
Pericles , pontibus , quos praeparaverat , fossae iniectis , suos , quis non resistebatur , emisit . 
Lysimachus , ex his unus in quos opes Alexandri transierunt , cum editum collem castris destinasset , imprudentia autem suorum in inferiorem deductus vereretur ex superiore hostium incursum , triplices fossas intra vallum obiecit ; deinde simplicibus fossis circa omnia tentoria ductis tota castra confodit et intersaepto hostium aditu , simul humo quoque et frondibus , quas fossis superiecerat , fallentibus , eruptione facta in superiora evasit . 
C. Fonteius Crassus in Hispania cum tribus milibus hominum praedatum profectus locoque iniquo circumventus ab Hasdrubale , ad primos tantum ordines relato consilio , incipiente nocte , quo tempore minime exspectabatur , per stationes hostium perrupit . 
L. Furius exercitu perducto in locum iniquum , cum constituisset occultare sollicitudinem suam , ne reliqui trepidarent , paulatim inflectit iter , tamquam circuitu maiore hostem adgressurus ; converso agmine ignarum rei quae agebatur exercitum incolumem reduxit . 
P. Decius tribunus bello Samnitico Cornelio Cosso consuli iniquis locis deprehenso ab hostibus suasit , ut ad occupandum collem , qui erat in propinquo , modicam manum mitteret , seque ducem his qui mittebantur obtulit . 
Avocatus in diversum hostis dimisit consulem , Decium autem cinxit obseditque . 
Illas quoque angustias noctu eruptione facta cum frustratus esset Decius , incolumis cum militibus consuli accessit . 
Idem fecit sub Atilio Calatino consule is , cuius varie traditur nomen : alii Laberium , nonnulli Q. Caedicium , plurimi Calpurnium Flammam vocitatum scripserunt . 
Is cum demissum in eam vallem videret exercitum , cuius latera omniaque superiora hostis insederat , depoposcit et accepit trecentos milites , quos adhortatus , ut virtute sua exercitum servarent , in mediam vallem decucurrit ; et ad opprimendos eos undique descendit hostis longoque et aspero proelio retentus occasionem consuli ad extrahendum exercitum dedit . 
Q. Minucius consul in Liguria , demisso in angustias exercitu , cum iam omnibus obversaretur Caudinae cladis exemplum , Numidas auxiliares , tam propter ipsorum quam propter equorum deformitatem despiciendos , iussit adequitare faucibus , quae tenebantur . 
Primo intenti hostes , ne lacesserentur , stationem obiecerunt . 
De industria Numidae ad augendum sui contemptum labi equis et per ludibrium spectaculo esse affectaverunt . 
Ad novitatem rei laxatis ordinibus barbari in spectaculum usque resoluti sunt . 
Quod ubi animadverterunt Numidae , paulatim succedentes additis calcaribus per intermissas hostium stationes eruperunt ; quorum deinde cum proximos in [ cen ] derent agros , necesse Liguribus fuit avocari ad defendenda sua inclusosque Romanos emittere . 
L. Sulla , bello sociali apud Aeserniam inter angustias deprehensus ab exercitu hostium , cui Duillius praeerat , colloquio petito de condicionibus pacis agitabat sine effectu . 
Hostem tamen propter indutias neglegentia resolutum animadvertens , nocte profectus relicto bucinatore , qui vigilias ad fidem remanentium divideret et quarta vigilia commissa consequeretur , incolumes suos cum omnibus impedimentis tormentisque in tuta perduxit . 
Idem adversus Archelaum praefectum Mithridatis in Cappadocia , iniquitate locorum et multitudine hostium pressus , fecit pacis mentionem interpositoque tempore etiam indutiarum et per haec avocata intentione adversari [ or ] um evasit . 
Hasdrubal , frater Hannibalis , cum saltum non posset evadere , faucibus eius obsessis , egit cum Claudio Nerone recepitque dimissum Hispania excessurum . 
Cavillatus deinde condicionibus dies aliquot extraxit , quibus omnibus non omisit per angustos tramites et ob id neglectos dimittere per partes exercitu Have ; ipse deinde cum reliquis expeditis facile effugit . 
Spartacus fossam , qua erat a M. Crasso circumdatus , caesis captivorum pecorumque corporibus noctu replevit et supergressus est . 
Idem , in Vesuvio obsessus ea parte , qua mons asperrimus erat ideoque incustoditus , ex vimine silvestri catenas conseruit ; quibus demissus non solum evasit , verum etiam ex alio latere Clodium ita terruit , ut aliquot cohortes gladiatoribus quattuor et septuaginta cesserint . 
Idem , cum ab L. Varinio proconsule praeclusus esset , palis per modica intervalla fixis ante portam erecta cadavera , adornata veste atque armis , alligavit , ut procul intuentibus stationis species esset , ignibus per tota castra factis . 
Imagine vana deluso hoste copias silentio noctis eduxit . 
Brasidas dux Lacedaemoniorum , circa Amphipolim ab Atheniensium multitudine numero impar deprehensus , claudendum se praestitit , ut per longum coronae ambitum extenuaret hostilem frequentiam , quaque rarissimi obstabant , erupit . 
Iphicrates in Thracia , cum depresso loco castra posuisset , explorasset autem ab hoste proximum teneri collem , ex quo unus ad opprimendos ipsos descensus erat , nocte paucis intra castra relictis imperavit , multos ignes facerent , eductoque exercitu et disposito circa latera praedictae viae passus est transire barbaros ; locorumque iniquitate , in qua ipse fuerat , in illos conversa , parte exercitus terga eorum cecidit , parte castra cepit . 
Darius , ut falleret Scythas discessu , canes atque asinos in castris reliquit . 
Quos cum latrantes rudentesque hostis audiret , remanere Darium credidit . 
Eundem errorem obiecturi nostris Ligures per diversa loca buculos laqueis ad arbores alligaverunt , qui diducti frequentiore mugitu speciem remanentium praebebant hostium . 
Hanno , ab hostibus clausus , locum eruptioni maxime aptum aggestis levibus materiis incendit ; tum hoste ad ceteros exitus custodiendos avocato milites per ipsam flammam eduxit , admonitos ora scutis , crura veste contegere . 
Hannibal , ut iniquitatem locorum et inopiam instante Fabio Maximo effugeret , noctu boves , quibus ad cornua fasciculos alligaverat sarmentorum , subiecto igne dimisit ; cumque ipso motu adulescente flamma turbaretur pecus , magna discursatione montes , in quos actum erat , collustravit . 
Romani , qui ad speculandum concurrerant , primo prodigium opinati sunt ; dein cum certa Fabio renuntiassent , ille insidiarum metu suos castris continuit . 
Varbari obsistente nullo profecti sunt . 
Fulvius Nobilior , cum ex Samnio in Lucanos exercitum duceret et cognovisset a perfugis hostes novissimum agmen eius adgressuros , fortissimam legionem primo ire , ultima sequi iussit impedimenta . 
Ita factum pro occasione amplexi hostes diripere sarcinas coeperunt . 
Fulvius legionem , de qua supra dictum est , quinque cohortes in dextram viae partem direxit , quinque ad sinistram , atque ita praedationi intentos hostes explicato per utraque latera milite clausit ceciditque . 
Idem , hostibus tergum eius in itinere prementibus , flumine interveniente non ita magno , ut transitum prohiberet , moraretur tamen rapididate , alteram legionem in occulto citra flumen conlocavit , ut hostes paucitate contempta audacius sequerentur . 
Quod ubi factum est , legio , quae ob hoc disposita erat , ex insidiis hostem adgressa vastavit . 
Iphicrates in Thracia [ m ] , cum propter condicionem locorum longum agmen deduceret et nuntiatum esset ei hostes summum id adgressuros , cohortes in utraque latera secedere et consistere iussit , ceteros suffugere et iter maturare ; transeunte autem toto agmine lectissimos quosque retinuit et ita passim circa praedam occupatos hostes , iam etiam fatigatos , ipse requietis et ordinatis suis adgressus fudit exuitque praeda . 
Boii in silva Litana , quam transiturus erat noster exercitus , succiderunt arbores ita , ut parte exigua sustentatae starent , donec impellerentur ; delituerunt deinde ad extremas ipsi ingressoque silvam hoste per proximas ulteriores impulerunt . 
Eo modo propagata pariter supra Romanos ruina magnam manum eliserunt . 
L. Caecilius Metellus , quia usu navium , quibus elephantos transportaret , deficiebatur , iunxit dolia constravitque tabulatis ac super ea positos per Siculum fretum transmisit . 
Hannibal , cum in praealti fluminis transitum elephantos non posset compellere nec navium aut materiarum , quibus rates construerentur , copiam haberet , iussit ferocissimum elephantum sub aure vulnerari et eum , qui vulnerasset , tranato statim flumine procurrere . 
Elephantus exasperatus ad persequendum doloris sui auctorem tranavit amnem et reliquis idem audendi fecit exemplum . 
Carthaginiensium duces instructuri classem , quia sparto deficiebantur , crinibus tonsarum mulierum ad funes efficiendos usi sunt . 
Idem Massilienses et Rhodii fecerunt . 
M. Antonius a Mutina profugus cortices pro scutis militibus suis dedit . 
Spartaco copiisque eius scuta ex vimine fuerunt , quae coriis tegebantur . 
[ Non alienus , ut arbitror , hic locus est referendi factum Alexandri Macedonis illud nobile , qui per deserta Africae itinera gravissima siti cum exercitu affectus oblatam sibi a milite in galea aquam spectantibus universis effudit , utilior exemplo temperantiae , quam si communicare potuisset . 
Coriolanus , cum ignominiam damnationis suae bello ulcisceretur , populationem patriciorum agrorum inhibuit , deustis vastatisque plebeiorum , ut discordiam moveret , qua consensus Romanorum distringeretur . 
Hannibal Fabium , cui neque virtute neque artibus bellandi par erat , ut infamia distringeret , agris eius abstinuit , ceteros populatus . 
Contra ille , ne suspecta civibus fides esset , magnitudine animi effecit , publicatis possessionibus suis . 
Fabius Maximus quinto consul , cum Gallorum et Umbrorum , Etruscorum , Samnitium adversus populum Romanum exercitus coissent , contra quos et ipse trans Appenninum in Sentinate castra communiebat , scripsit Fulvio et Postumio , qui in praesidio urbi erant , copias ad Clusium moverent . 
quibus assecutis ad sua defendenda Etrusci Umbrique deverterunt ; relictos Samnites Gallosque Fabius et collega Decius adgressi vicerunt . 
M ' . 
Curius adversus Sabinos , qui ingenti exercitu conscripto relictis finibus suis nostros occupaverant , occultis itineribus manum misit , quae desolatos agros eorum vicosque per diversa incenderunt . 
Sabini ad arcendam domesticam vastitatem recesserunt ; Curio contigit et vacuos infestare hostium fines et exercitum sine proelio avertere sparsumque caedere . 
T. Didius , paucitate suorum diffidens , cum in adventum earum legionum , quas exspectabat , traheret bellum et occurrere eis hostem comperisset , contione advocata aptari iussit milites ad pugnam ac de industria neglegentius custodiri captivos . 
Ex quibus pauci , qui profugerant , nuntiaverunt suis pugnam imminere ; et illi , ne sub exspectatione proelii diducerent viris , omiserunt occurrere eis , quibus insidiabantur ; legiones tutissime nullo excipiente ad Didium pervenerunt . 
Bello Punico quaedam civitates , quae a Romanis deficere ad Poenos destinaverant , cum obsides dedissent , quos recipere , antequam desciscerent , studebant , simulaverunt seditionem inter finitimos ortam , quam Romanorum legati dirimere deberent , missosque eos velut contraria pignora retinuerunt nec ante reddiderunt , quam ipsi reciperarent suos . 
Legati Romanorum , cum missi essent ad Antiochum regem , qui se cum Hannibalem victis iam Carthaginiensibus habebat consiliumque eius adversus Romanos instruebat , crebris cum Hannibale colloquiis effecerunt , ut is regi fieret suspectus , cui gratissimus alioquin et utilis erat propter calliditatem et peritiam bellandi . 
Q. Metellus adversus Iugurtham bellum gerens missos ad se legatos eius corrupit , ut sibi proderent regem ; cum et alii venissent , idem fecit ; eodem consilio usus est et adversus tertios . 
Sed de captivitate Iugurthae res parum processit ; vivum enim tradi sibi volebat . 
Plurimum tamen consecutus est , nam cum interceptae fuissent epistulae eius ad regios amicos scriptae , in omnis eos rex animadvertit spoliatusque consiliis amicos postea parare non potuit . 
C. Caesar , per exceptum quendam aquatorem cum comperisset Afranium Petreiumque castra noctu moturos , ut citra vexationem suorum hostilia impediret consilia , initio statim noctis vasa conclamare milites et praeter adversariorum castra agi mulos cum fremitu et sono iussit ; continuere se , quos retentos volebat , arbitrati castra Caesarem movere . 
Scipio Africanus ad excipienda auxilia cum commeatibus Hannibali venientia Minucium Thermum dimisit , ipse subventurus . 
Dionysius , Syracusanorum tyrannus , cum Afri ingenti multitudine traiecturi essent in Siciliam ad eum oppugnandum , castella pluribus locis communiit custodibusque praecepit , ut ea advenienti hosti dederent dimissique Syracusas occulte redirent . 
Afris necesse fuit capta castella praesidio obtinere ; quos Dionysius , redactos ad quam voluerat paucitatem , paene iam par numero adgressus vicit , cum suos contraxisset et adversarios sparsisset . 
Agesilaus Lacedaemonius , cum inferret bellum Tissaphernae , Cariam se petere simulavit , quasi aptius locis montuosis adversus hostem equitatu praevalentem pugnaturus . 
Per hanc consilii ostentationem avocato in Cariam Tissapherne , ipse Lydiam , ubi caput hostium regni erat , irrupit oppressisque , qui illic agebant , pecunia regia potitus est . 
Aulus Manlius consul , cum comperisset coniurasse milites in hibernis Campaniae , ut iugulatis hospitibus ipsi res invaderent eorum , rumorem sparsit , eodem loco hibernaturos ; atque ita dilato coniuratorum consilio Campaniam periculo liberavit et ex occasione nocentes puniit . 
L. Sulla , cum legiones civium Romanorum perniciosa seditione furerent , consilio restituit sanitatem efferatis . 
Propere enim annuntiari iussit , hostem adesse , et ad arma vocantium clamorem tolli , signa canere . 
Discussa seditio est universis adversus hostem consentientibus . 
Cn. Pompeius , trucidato ab exercitu Mediolani senatu , ne tumultum moveret , si solos evocasset nocentes , mixtos eis , qui extra delictum erant , venire iussit . 
Ita et noxii minore cum metu , quia non segregati ideoque non ex causa culpae videbantur arcessiri , paruerunt et illi , quibus integra erat conscientia , custodiendis quoque nocentibus attenderunt , ne illorum fuga inquinarentur . 
C. Caesar , cum quaedam legiones eius seditionem movissent , adeo ut in perniciem quoque ducis viderentur consurrecturae , dissimulato metu processit ad milites postulantibusque missionem ultro minaci vultu dedit . 
Exauctoratos paenitentia coegit satisfacere imperatori obsequentioresque in reliqua opera se dare . 
Q. Sertorius , quod experimento didicerat imparem se universo Romanorum exercitui , ut barbaros quoque inconsulte pugnam exposcentes doceret , adductis in conspectum duobus equis , praevalido alteri , alteri admodum exili duos admovit iuvenes similiter affectos , robustum et gracilem . 
Ac robustiori imperavit equo exili universam caudam abrumpere , gracili autem valentiorem per singulos pilos vellere . 
Cumque gracilis fecisset , quod imperatum erat , validissimus cum infirmis equi cauda sine effectu luctaretur , ; naturam ; , inquit Sertorius , ; Romanarum cohortium per hoc vobis exemplum ostendi , milites ; insuperabiles sunt universas adgredienti ; easdem lacerabit et carpet , qui per partes attemptaverit . 
Idem , cum videret suos pugnae signum inconsulte flagitantes crederetque rupturos imperium , nisi congrederentur , permisit turmae equitum ad lacessendos hostes ire laborantique submisit alias et sic recepit omnes tutiusque et sine noxa ostendit , quis exitus flagitatam pugnam mansisset . 
Obsequentissimis inde eis usus est . 
Agesilaus Lacedaemonius , cum adversus Thebanos castra super ripam posuisset multoque maiorem hostium manum esse intellegeret et ideo suos arcere a cupiditate decernendi vellet , dixit responso deum se ex collibus pugnare iussum et ita exiguo praesidio ad ripam posito accessit in colles . 
Quod Thebani pro metu interpretati transierunt flumen et , cum facile depulissent praesidium , ceteros insecuti avidius iniquitate locorum a paucioribus victi sunt . 
Scorylo , dux Dacorum , cum sciret dissociatum armis civilibus populum Romanum neque tamen sibi temptandum arbitraretur , quia externo bello posset concordia inter cives coalescere , duos canes in conspectu popularium commisit iisque acerrime inter ipsos pugnantibus lupum ostendit , quem protinus canes omissa inter se ira adgressi sunt . 
Quo exemplo prohibuit barbaros ab impetu Romanis profuturo . 
M. Fabius et Cn. Manlius consules adversus Etruscos propter seditiones detractante proelium exercitu ultro simulaverunt cunctationem , donec milites probris hostium coacti pugnam deposcerent iurarentque se ex ea victores redituros . 
Fulvius Nobilior , cum adversus Samnitium numerosum exercitum et successibus tumidum parvis copiis necesse haberet decertare , simulavit unam legionem hostium corruptam a se ad proditionem imperavitque ad eius rei fidem tribunis et primis ordinibus et centurionibus , quantum quisque numeratae pecuniae aut auri argentique haberet , conferret , ut repraesentari merces proditoribus posset ; se autem his qui contulissent pollicitus est consummata victoria ampla insuper praemia daturum . 
Quae persuasio Romanis alacritatem attulit et fiduciam , unde etiam praeclara victoria commisso statim bello parata est . 
C. Caesar adversus Germanos et Ariovistum pugnaturus confusis suorum animis pro contione dixit , nullius se eo die opera nisi decimae legionis usurum . 
Quo consecutus est , ut decimani tamquam praecipuae fortitudinis testimonio cogerentur et ceteri pudore , ne penes alios gloria virtutis esset . 
Q. Fabius , quia egregie sciebat et Romanos eius esse libertatis , quae contumelia exasperaretur , et a Poenis nihil iustum aut moderatum exspectabat , misit legatos Carthaginem de condicionibus pacis . 
Quas cum illi iniquitatis et insolentiae plenas rettulissent , exercitus Romanorum ad pugnandum concitatus est . 
Agesilaus , Lacedaemoniorum dux , cum prope ab Orchomeno , socia civitate , castra haberet comperissetque plerosque ex militibus pretiosissima rerum deponere intra munimenta , praecepit oppidanis , ne quid ad exercitum suum pertinens reciperetur , quo ardentius dimicaret miles , qui sciret sibi pro omnibus suis pugnandum . 
Epaminondas dux Thebanorum adversus Lacedaemonios dimicaturus , ut non solum viribus milites sui , verum etiam affectibus adiuvarentur , pronuntiavit in contione destinatum Lacedaemoniis , si victoria poterentur , omnes virilis sexus interficere , uxoribus autem eorum et liberis in servitutem abductis Thebas diruere . 
Qua denuntiatione concitati primo impetu Thebani Lacedaemonios expugnaverunt . 
Leotychidas , dux Lacedaemoniorum , classe pugnaturus eodem die , quo vicerant socii , quamvis ignarus actae rei vulgavit nuntiatam sibi victoriam partium , quo constantiores ad pugnam milites haberet . 
Aulus Postumius proelio , quo cum Latinis conflixit , oblata specie duorum in equis iuvenum animos suorum erexit , Pollucem et Castorem adesse dicens , ac sic proelium restituit . 
Archidamus Lacedaemonius adversus Arcades bellum gerens arma in castris statuit et circa ea duci equos noctu clam imperavit . 
Quorum vestigia mane , tamquam Castor et Pollux perequitassent , ostendens affuturos eosdem ipsis proeliantibus persuasit . 
Pericles , dux Atheniensium , initurus proelium , cum animadvertisset lucum , ex quo utraque acies conspici poterat , densissimae opacitatis , vastum alioquin et Diti patri sacrum , ingentis illic staturae hominem , altissimis coturnis et veste purpurea et coma venerabilem , in curru candidorum equorum sublimem constituit , qui dato signo pugnae proveheretur et voce Periclem nomine appellans cohortaretur eum diceretque deos Atheniensibus adesse . 
Quo paene ante coniectum teli hostes terga verterunt . 
L. Sulla , quo paratiorem militem ad pugnandum haberet , praedici sibi a diis futura simulavit , postremo etiam in conspectu exercitus , priusquam in aciem descenderet , signum modicae amplitudinis , quod Delphis sustulerat , orabat petebatque , promissam victoriam maturaret . 
C. Marius sagam quandam ex Syria habuit , a qua se dimicationum eventus praediscere simulabat . 
Q. Sertorius , cum barbaro et rationis indocili milite uteretur , cervam candidam insignis formae per Lusitaniam ducebat et ab ea se , quae agenda aut vitanda essent , praenoscere asseverabat , ut barbari ad omnia tamquam divinitus imperata oboedirent . 
[ Hoc genere strategematon non tantum ea parte utendum est , qua imperitos existimabimus esse , apud quos his utemur , sed multo magis ea , qua talia erunt , quae excogitabuntur , ut a diis monstrata credantur . 
Alexander Macedo sacrificaturus inscripsit medicamento haruspicis manum , quam ille extis erat suppositurus . 
Litterae significabant victoriam Alexandro dari . 
Quas cum iecur calidum rapuisset et a rege militi esset ostensum , auxit animum tamquam deo spondente victoriam . 
Idem fecit Sudines haruspex proelium Eumene cum Gallis commissuro . 
Epaminondas Thebanus adversus Lacedaemonios , fiduciam suorum religione adiuvandam ratus , arma , quae ornamentis affixa in templis erant , nocte subtraxit persuasitque militibus deos iter suum sequi , ut proeliantibus ipsis adessent . 
Agesilaus Lacedaemonius , cum quosdam Persarum cepisset , quorum habitus multum terroris praefert , quotiens veste tegitur , nudatos militibus suis ostendit , ut alba corpora et umbratica contemnerentur . 
Gelo , Syracusarum tyrannus , bello adversum Poenos suscepto , cum multos cepisset , infirmissimum quemque praecipue ex auxiliaribus , qui nigerrimi erant , nudatum in conspectum suorum produxit , ut persuaderet contemnendos . 
Cyrus , rex Persarum , ut concitaret animos popularium , tota die in excidenda silva quadam eos fatigavit ; deinde postridie praestitit eis liberalissimas epulas et interrogavit , utro magis gauderent . 
Cumque ei praesentia probassent , ; atqui per haec ; , inquit , ; ad illa perveniendum es Of ; nam liberi beatique esse , nisi Medos viceritis , non potestis ; , atque ita eos ad cupiditatem proelii concitavit . 
L. Sulla , quia adversus Archelaum praefectum Mithridatis apud Pirea pigrioribus ad proelium militibus utebatur , opere eos fatigando compulit ad poscendum ultro pugnae signum . 
Fabius Maximus veritus , ne qua fiducia navium , ad quas refugium erat , minus constanter pugnaret exercitus , incendi eas , priusquam iniret proelium , iussit . 
Scipio , ex Italia in Africam transportato exercitu , cum egrediens nave prolapsus esset et ob hoc attonitos milites cerneret , id quod trepidationem afferebat , constantia et magnitudine animi in hortationem convertit et ; plaudite ; , inquit , ; milites , Africam oppressi . 
C. Caesar , cum forte conscendens navem lapsus esset , ; teneo te , terra mater ; , inquit . 
Qua interpretatione effecit , ut repetiturus illas a quibus proficiscebatur terras videretur . 
T. Sempronius Gracchus consul , acie adversus Picentes directa , cum subitus terrae motus utrasque partis confudisset , exhortatione confirmavit suos et impulit , consternatum superstitione invaderent hostem , adortusque devicit . 
Sertorius , cum equitum scuta extrinsecus equorumque pecora cruenta subito prodigio apparuissent , victoriam portendi interpretatus est , quoniam illae partes solerent hostili cruore respergi . 
Epaminondas Thebanus contristatis militibus , quod ex hasta eius ornamentum infulae more dependens ventus ablatum in sepulchrum Lacedaemonii cuiusdam depulerat , ; nolite ; , inquit , ; milites , trepidare ; Lacedaemoniis significatur interitus ; sepulchra enim funeribus ornantur . 
Idem , cum fax de caelo nocte delapsa eos qui animadverterunt terruisset , ; lumen ; , inquit , ; hoc numina ostendunt . 
Idem , instante adversus Lacedaemonios pugna , cum sedile in quo resederat succubuisset et id vulgo pro tristi [ exciperetur ] significatione confusi milites interpretarentur , ; immo ; , inquit , ; vetamur sedere . 
C. Sulpicius Gallus defectum lunae imminentem , ne pro ostento exciperent milites , praedixit futurum , additis rationibus causisque defectionis . 
Agathocles Syracusanus adversus Poenos , simili eiusdem sideris deminutione quia sub diem pugnae ut prodigio milites sui consternati erant , ratione qua id accideret exposita docuit , quidquid illud foret , ad rerum naturam , non ad ipsorum propositum pertinere . 
Pericles , cum in castra eius fulmen decidisset terruissetque milites , advocata contione lapidibus in conspectu omnium collisis ignem excussit sedavitque conturbationem , cum docuisset similiter nubium attritu excuti fulmen . 
Timotheus Atheniensis adversus Corcyraeos navali proelio decertaturus gubernatori suo , qui proficiscenti iam classi signum receptui coeperat dare , quia ex remigibus quendam sternutantem audierat , ; miraris ; , inquit , ; ex tot milibus unum perfrixisse ? 
Chabris Atheniensis classe dimicaturus , excusso ante navem ipsius fulmine , exterritis per tale prodigium militibus , ; nunc ; , inquit , ; potissimum ineunda pugna est , cum deorum maximus Iuppiter adesse numen suum classi nostrae ostendit . 
Dispositis primo libro exemplis instructuris , ut mea fert opinio , ducem in his , quae ante commissum proelium agenda sunt , deinceps reddemus pertinentia ad ea , quae in ipso proelio agi solent , et deinde ea , quae post proelium . 
Eorum , quae ad proelium pertinent , species sunt : De tempore ad pugnam eligendo . 
De loco ad pugnam eligendo . 
De acie ordinanda . 
De acie hostium turbanda . 
De insidiis . 
De emittendo hoste , ne clausus proelium ex desperatione redintegret . 
De dissimulandis adversis . 
De restituenda per constantiam acie . 
Eorum deinde , quae post proelium agenda sunt , has esse species existimaverim : Si res prospere cesserit , de consummandis reliquiis belli . 
Si res durius cesserit , de adversis emendandis . 
De dubiorum animis in fide retinendis . 
Quae facienda sint pro castris , si satis fiduciae in praesentibus copiis non habemus . 
De effugiendo . 
P. Scipio in Hispania , cum comperisset Hasdrubalem Poenorum ducem ieiuno exercitu mane processisse in aciem , continuit in horam septimam suos , quibus praeceperat , ut quiescerent et cibum caperent ; cumque hostes inedia , siti , mora sub armis fatigati repetere castra coepissent , subito copias eduxit et commisso proelio vicit . 
Metellus Pius in Hispania adversus Hirtuleium , cum ille oriente protinus die instructam aciem vallo eius admovisset , fervidissimo tunc tempore anni intra castra continuit suos in horam diei sextam . 
Atque ita fatigatos aestu facile integris et recentibus suorum viribus vicit . 
Idem , iunctis cum Pompeio castris adversus Sertorium in Hispania , cum saepe instruxisset aciem , hoste qui imparem se duobus credebat , pugnam detrectante , quodam deinde tempore Sertorianos milites animadvertisset magno impetu instinctos , deposcentes pugnam umerosque exserentes et lanceas vibrantes , existimavit ardori cedendum in tempore recepitque exercitum et Pompeio idem faciendi auctor fuit . 
Postumius consul in Sicilia , cum castra eius a Punicis trium milium passuum spatio distarent et dictatores Carthaginiensium cotidie ante ipsa munimenta Romanorum dirigerent aciem , exigua manu levibus adsidue proeliis pro vallo resistebat . 
Quam consuetudinem contemnente iam Poeno , reliquis omnibus per quietem intra vallum praeparatis , ex more pristino cum paucis sustentavit incursum adversariorum ac solito diutius detinuit . 
Quibus fatigatis post sextam horam et iam se recipientibus , cum inedia quoque laborarent , per recentes suos hostem , quem praedicta profligaverant incommoda , fugavit . 
Iphicrates Atheniensis , quia exploraverat eodem adsidue tempore hostes cibum capere , maturius vesci suos iussit et eduxit in aciem egressumque hostem ita detinuit , ut ei neque confligendi neque abeundi daret facultatem . 
Inclinato deinde iam die reduxit suos et nihilominus in armis retinuit . 
Fatigati hostes non statione magis quam inedia statim ad curam corporis et cibum capiendum festinaverunt . 
Iphicrates rursus eduxit et incompositi hostis adgressus est castra . 
Idem , cum adversus Lacedaemonios pluribus diebus castra comminus haberet et utraque pars certis temporibus adsidue pabulatum lignatumque procederet , quodam die militum habitu servos lixasque dimisit ad munera , milites retinuit ; et cum hostes dispersi essent ad similia munera , expugnavit castra eorum inermesque cum fasciculis passim ad tumultum recurrentes facile aut occidit aut cepit . 
Verginius consul in Volscis , cum procurrere hostes effuse ex longinquo vidisset , quiescere suos ac defixa tenere pila iussit . 
Tum anhelantes integris viribus exercitus sui adgressus avertit . 
Fabius Maximus non ignarus , Gallos et Samnites primo impetu praevalere , suorum autem infatigabiles spiritus inter moras decertandi etiam incalescere , imperavit militibus , contenti primo congressu sustinere hostem mora fatigarent . 
Quod ubi successit , admoto etiam subsidio suis in prima acie , universis viribus oppressum fudit hostem . 
Philippus ad Chaeroneam memor , sibi esse militem longo usu duratum , Atheniensibus acrem quidem , sed inexercitatum et in impetu tantum violentum , ex industria proelium traxit , moxque languentibus iam Atheniensibus concitatius intulit signa et ipsos cecidit . 
Lacedaemonii certiores ab exploratoribus facti , Messenios in eam exarsisse rabiem , ut in proelium cum coniugibus ac liberis descenderent , pugnam distulerunt . 
C. Caesar bello civili , cum exercitum Afranii et Petrei circumvallatum siti angeret isque ob hoc exasperatus interfectis omnibus impedimentis ad pugnam descendisset , continuit suos , arbitratus alienum dimicationi tempus , quod adversarios ira et desperatio incenderet . 
Cn. Pompeius , fugientem Mithridatem cupiens ad proelium compellere , elegit tempus dimicationi nocturnum , ut abeunti se opponeret . 
Atque ita praeparatus subitam hostibus necessitatem decernendi iniecit . 
Praeterea sic constituit aciem , ut Ponticorum quidem oculos adversa luna praestringeret , suis autem inlustrem et conspicuum praeberet hostem . 
Iugurtham constat , memorem virtutis Romanorum , semper inclinato die committere proelia solitum , ut , si fugarentur sui , opportunam noctem haberent ad delitiscendum . 
Lucullus adversus Mithridatem et Tigranem in Armenia Maiore apud Tigranocertam , cum ipse non amplius quindecim milia armatorum haberet , hostis autem innumerabilem multitudinem eoque ipso inhabilem , usus hoc eius incommodo nondum ordinatam hostium aciem invasit atque ita protinus dissipavit , ut ipsi quoque reges abiectis insignibus fugerent . 
Ti. Nero adversus Pannonios , cum barbari feroces in aciem oriente statim die processissent , continuit suos passusque est hostem nebula et imbribus , qui forte illo die crebri erant , Verari . 
Ac deinde , ubi fessum stando et pluvia non solum sed et lassitudine deficere animadvertit , signo dato adortus superavit . 
C. Caesar in Gallia , quia compererat Ariovisto Germanorum regi institutum et quasi legem esse non pugnandi decrescente luna , tum potissimum acie commissa impeditos religione hostes vicit . 
Divus Augustus Vespasianus Iudaeos Saturni die , quo eis nefas est quicquam seriae rei agere , adortus superavit . 
Lysander Lacedaemonius adversus Athenienses apud Aegospotamos instituit certo tempore infestare naves Atheniensium , dein revocare classem . 
Ea re in consuetudinem perducta , cum Athenienses post digressum eius ad contrahendas copias dispergerentur , extendit ex consuetudine classem et recepit . 
Tum hostium maxima parte ex more dilapsa , reliquos adortus occidit et universas naves cepit . 
M ' . 
Curius , quia phalangi regis Pyrrhi explicitae resisti non posse animadvertebat , dedit operam , ut in angustiis confligeret , ubi conferta sibi ipsa esset impedimento . 
Cn. Pompeius in Cappadocia elegit castris locum editum . 
Unde adiuvante proclivi impetum militum facile ipso decursu Mithridatem superavit . 
C. Caesar adversus Pharnacem Mithridatis filium dimicaturus in colle instruxit aciem ; quae res expeditam ei victoriam fecit , nam pila ex edito in subeuntis barbaros emissa protinus eos averterunt . 
Lucullus adversus Mithridatem et Tigranem in Armenia Maiore apud Tigranocertam dimicaturus , collis proximi planum verticem raptim cum parte copiarum adeptus , in subiectos hostes decucurrit et equitatum eorum a latere invasit ; aversumque et eorundem protinus pedites proturbantem insecutus clarissimam victoriam rettulit . 
Ventidius adversus Parthos non ante militem eduxit , quam illi quingentis non amplius passibus abessent , atque ita procursione subita adeo se admovit , ut sagittas , quibus ex longinquo usus est , comminus applicitus eluderet . 
Quo consilio , quia quandam etiam fiduciae speciem ostentaverat , celeriter barbaros debellavit . 
Hannibal apud Numistronem contra Marcellum pugnaturus cavas et praeruptas vias obiecit a latere , ipsaque loci natura pro munimentis usus clarissimum ducem vicit . 
Idem apud Cannas , cum comperisset Volturnum amnem ultra reliquorum naturam fluminum ingentis auras mane proflare , quae arenarum et pulveris vertices agerent , sic direxit aciem , ut tota vis a tergo suis , Romanis in ora et oculos incideret . 
Quibus incommodis mire hosti adversantibus illam memorabilem adeptus est victoriam . 
Marius adversus Cimbros ac Teutonos constituta die pugnaturus firmatum cibo militem ante castra conlocavit , ut per aliquantum spatii , quo adversarii dirimebantur , exercitus hostium potius labore itineris profligaretur . 
Fatigationi deinde eorum incommodum aliud obiecit , ita ordinata suorum acie , ut adverso sole et vento et pulvere barbarorum occuparetur exercitus . 
Cleomenes Lacedaemonius adversus Hippiam Atheniensem , qui equitatu praevalebat , planitiem , in qua dimicaturus erat , arboribus prostratis impediit et inviam fecit equiti . 
Hiberi in Africa ingenti hostium multitudine excepti timentesque , ne circumirentur , applicuerunt se flumini , quod altis in ea regione ripis praefluebat . 
Ita a tergo amne defensi et subinde , cum virtute praestarent , incursando in proximos omnem hostium exercitum straverunt . 
Xanthippus Lacedaemonius sola loci commutatione fortunam Punici belli convertit . 
Nam cum a desperantibus iam Carthaginiensibus mercede sollicitatus animadvertisset Afros quidem , qui equitatu et elephantis praestabant , colles sectari , a Romanis autem , quorum robur in pedite erat , campestria teneri , Poenos in plana deduxit ; ubi per elephantos dissipatis ordinibus Romanorum sparsos milites per Numidas persecutus eorum exercitum fudit , in illam diem terra marique victorem . 
Epaminondas dux Thebanorum adversus Lacedaemonios directurus aciem , pro fronte eius decurrere equitibus iussis , cum ingentem pulverem hostium oculis obiecisset exspectationemque equestris certaminis praetendisset , circumducto pedite ab ea parte , ex qua decursus in aversam hostium aciem ferebat , inopinantium terga adortus cecidit . 
Lacedaemonii CCC contra innumerabilem multitudinem Persarum Thermopylas occupaverunt , quarum angustiae non amplius quam parem numerum comminus pugnaturum poterant admittere . 
Eaque ratione , quantum ad congressus facultatem , aequati numero barbarorum , virtute autem praestantes , magnam eorum partem ceciderunt nec superati forent , nisi per proditorem Ephialten Trachinium circumductus hostis a tergo eos oppressisset . 
Themistocles dux Atheniensium , cum videret utilissimum Graeciae adversus multitudinem Xerxis navium in angustiis Salaminis decernere idque persuadere civibus non posset , sollertia effecit , ut a barbaris ad utilitates suas Graeci compellerentur . 
Simulata namque proditione misit ad Xerxen , qui indicaret populares suos de fuga cogitare difficilioremque ei rem futuram , si singulas civitates obsidione adgrederetur . 
Qua ratione effecit , ut exercitus barbarorum primum inquietaretur , dum tota nocte in statione custodiae est ; deinde , ut sui mane integris viribus cum barbaris vigilia marcentibus confligerent , loco ut voluerat arto , in quo Xerxes multitudine qua praestabat uti non posset . 
Cn. Scipio in Hispania adversus Hannonem ad oppidum Indibile , cum animadvertisset Punicam aciem ita directam , ut in dextro cornu Hispani constituerentur , robustus quidem miles , sed qui alienum negotium ageret , in sinistro autem Afri , minus viribus firmi , sed animi constantiores , reducto sinistro latere suorum , dextro cornu , quod validissimis militibus exstruxerat , obliqua acie cum hoste conflixit . 
Deinde fusis fugatisque Afris Hispanos , qui in recessu spectantium more steterant , facile in deditionem compulit . 
Philippus Macedonum rex adversus Hyllios gerens bellum , ut animadvertit frontem hostium stipatam electis de toto exercitu viris , latera autem infirmiora , fortissimis suorum in dextro cornu conlocatis , sinistrum latus hostium invasit turbataque tota acie victoriam profligavit . 
Pammenes Thebanus , conspecta Persarum acie , quae robustissimas copias in dextro cornu conlocatas habebat , simili ratione et ipse suos ordinavit omnemque equitatum et fortissimum quemque peditum in dextro cornu , infirmissimos autem contra fortissimos hostium posuit praecepitque , ut ad primum impetum eorum fuga sibi consulerent et in silvestria confragosaque loca se reciperent . 
Ita frustrato robore exercitus , ipse optuma parte virium suarum dextro cornu totam circumiit aciem hostium et avertit . 
P. Cornelius Scipio , cui postea Africano cognomen fuit , adversus Hasdrubalem Poenorum ducem in Hispania gerens bellum ita per continuos dies ordinatum produxit exercitum , ut media acies fortissimis fundaretur . 
Sed cum hostes quoque eadem ratione adsidue ordinati procederent , Scipio eo die , quo statuerat decernere , commutavit instructionis ordinem et firmissimos in cornibus conlocavit ac levem armaturam in media acie , sed retractam . 
Ita cornibus , quibus ipse praevalebat , infirmissimas hostium partes lunata acie adgressus facile fudit . 
Metellus in Hispania , eo proelio quo Hirtuleium devicit , cum comperisset cohortes eius , quae validissimae vocabantur , in media acie locatas , ipse mediam suorum aciem reduxit , ne ea parte ante cum hoste confligeret , quam cornibus complicatis medios undique circumvenisset . 
Artaxerxes adversus Graecos , qui Persida intraverant , cum multitudine superaret , latius quam hostes acie instructa in fronte peditem , equitem levemque armaturam in cornibus conlocavit . 
Atque ita ex industria lentius procedente media acie copias hostium cinxit ceciditque . 
Contra Hannibal ad Cannas reductis cornibus productaque media acie nostros primo impetu protrusit . 
Idem conserto proelio , paulatim invicem sinuantibus procedentibusque ad praeceptum cornibus , avide insequentem hostem in mediam aciem suam recepit et ex utraque parte compressum cecidit . 
Veterano et diu edocto usus exercitu , hoc enim genus ordinationis exsequi nisi peritus et ad omne momentum respondens miles vix potest . 
Livius Salinator et Claudius Nero , cum Hasdrubal bello Punico secundo decernendi necessitatem evitans in colle confragoso post vineas aciem direxisset , ipsi diductis in latera viribus vacua fronte ex utraque parte circumvenerunt eum atque ita adgressi superarunt . 
Hannibal , cum frequentibus proeliis a Claudio Marcello superaretur , novissime sic castra metabatur , ut aut montibus aut paludibus aut simili locorum aliqua opportunitate adiutus aciem eo modo conlocaret , ut vincentibus quidem Romanis paene indemnem recipere posset intra munimenta exercitum , cedentibus autem instandi liberum haberet arbitrium . 
Xanthippus Lacedaemonius in Africa adversus M. Atilium Regulum levem armaturam in prima acie conlocavit , in subsidio autem robur exercitus praecepitque auxiliaribus , ut emissis telis cederent hosti et , cum se intra suorum ordines recepissent , confestim in latera discurrerent et a cornibus rursus erumperent ; exceptumque iam hostem a robustioribus et ipsi circumierunt . 
Sertorius idem in Hispania adversus Pompeium fecit . 
Cleandridas Lacedaemonius adversus Lucanos densam instruxit aciem , ut longe minoris exercitus speciem praeberet . 
Securis deinde hostibus in ipso certamine diduxit ordines et a lateribus circumventos eos fudit . 
Gastron Lacedaemonius , cum auxilio Aegyptiis adversus Persas venisset et sciret , firmiorem esse Graecum militem magisque a Persis timeri , commutatis armis Graecos in prima posuit acie et , cum illi aequo Marte pugnarent , submisit Aegyptiorum manum . 
Persae cum Graecis , quos Aegyptios opinabantur , restitissent , superveniente multitudine , quam ut Graecorum expaverant , cesserunt . 
Cn. Pompeius in Albania , quia hostes et numero et equitatu praevalebant , iuxta collem in angustiis protegere galeas , ne fulgore earum conspicui fierent , iussit pedites , equites deinde in aequum procedere ac velut praetendere peditibus , praecepitque eis , ut ad primum impetum hostium refugerent et , simul ad pedites ventum esset , in latera discederent . 
Quod ubi explicitum est , patefacto loco subita peditum consurrexit acies invectosque temere hostes inopinato interfusa proelio cecidit . 
M. Antonius adversus Parthos , qui infinita multitudine sagittarum exercitum eius obruebant , subsidere suos et testudinem facere iussit , supra quam transmissis sagittis sine militum noxa exhaustus est hostis . 
Hannibal adversus Scipionem in Africa , cum haberet exercitum ex Poenis et auxiliaribus , quorum pars non solum ex diversis gentibus , sed etiam ex Italicis constabat , post elephantos LXXX , qui in prima fronte positi hostium turbarent aciem , auxiliares Gallos et Ligures et Baliares Maurosque posuit , ut neque fugere possent Poenis a tergo stantibus et hostem oppositi , si non infestarent , at certe fatigarent . 
Tum suis et Macedonibus , qui iam fessos Romanos integri exciperent , in secunda acie conlocatis , novissimos Italicos constituit , quorum et timebat fidem et segnitiam verebatur , quoniam plerosque eorum ab Italia invitos extraxerat . 
Scipio adversus hanc formam robur legionis triplici acie in fronte ordinatum per hastatos et principes et triarios opposuit ; nec continuas construxit cohortes , sed manipulis inter se distantibus spatium dedit , per quod elephanti ab hostibus act i facile transmitti sine perturbatione ordinum possent . 
Ea ipsa intervalla expeditis velitibus implevit , ne interluceret acies , dato his praecepto , ut ad impetum elephantorum vel retro vel in latera concederent . 
Equitatum deinde in cornua divisit et dextro Romanis equitibus Laelium , sinistro Numidis Masinissam praeposuit . 
Quae tam prudens ordinatio non dubie causa victoriae fuit . 
Archelaus adversus L. Sullam in fronte ad perturbandum hostem falcatas quadrigas locavit , in secunda acie phalangem Macedonicam , in tertia Romanorum more armatos auxiliares , mixtis fugitivis Italicae gentis , quorum pervicaciae fidebat ; levem armaturam in ultimo statuit ; in utroque deinde latere equitatum , cuius amplum numerum habebat , circumeundi hostis causa posuit . 
Contra haec Sulla fossas amplae latitudinis utroque latere duxit et capitibus earum castella communiit . 
Qua ratione , ne circumiretur ab hoste et peditum numero et maxime equitatu superante , consecutus est . 
Triplicem deinde peditum aciem ordinavit relictis intervallis , per quae levem armaturam et equitem , quem in novissimo conlocaverat , cum res exegisset , emitteret . 
Tum postsignanis qui in secunda acie erant imperavit , ut densos numerososque palos firme in terram defigerent , intraque eos appropinquantibus quadrigis antesignanorum aciem recepit . 
Tum demum sublato universorum clamore velites et levem armaturam ingerere tela iussit . 
Quibus factis quadrigae hostium aut implicitae palis aut exterritae clamore telisque in suos conversae sunt turbaveruntque Macedonum structuram . 
Qua cedente , cum Sulla instaret et Archelaus equitem opposuisset , Romani equites subito emissi averterunt eos consummaveruntque victoriam . 
C. Caesar Gallorum falcatas quadrigas eadem ratione palis defixis excepit inhibuitque . 
Alexander ad Arbela , cum hostium multitudinem vereretur , virtuti autem suorum fideret , aciem in omnem partem spectantem ordinavit , ut circumventi undique pugnare possent . 
Paulus adversus Persen Macedonum regem , cum is phalangem suorum duplicem mediam in partem direxisset eamque levi armatura cinxisset et equitem utroque cornu conlocasset , triplicem aciem cuneis instruxit , inter quos velites subinde emisit . 
Quo genere cum profligari nihil videret , cedere instituit , ut hac simulatione perduceret hostes in confragosa loca , quae ex industria captaverat . 
Cum sic quoque , suspecta calliditate recedentium , ordinata sequeretur phalanx , equites a sinistro cornu praeter oram phalangis iussit transcurrere citatis equis , tectos , ut obiectis armis ipso impetu praefringerent hostium spicula . 
Quo genere telorum exarmati Macedones solverunt aciem et terga verterunt . 
Pyrrhus pro Tarentinis apud Asculum , secundum Homericum versum quo pessimi in medium recipiuntur , dextro cornu Samnites Epirotasque , sinistro Bruttios atque Lucanos cum Sallentinis , in media acie Tarentinos conlocavit , equitatum et elephantos in subsidiis esse iussit . 
Contra consules , aptissime divisis in cornua equitibus , legiones in prima acie et in subsidiis conlocaverunt et his immiscuerunt auxilia . 
XL milia utrimque fuisse constat . 
Pyrrhi dimidia pars exercitus amissa , apud Romanos V milia desiderata sunt . 
Cn. Pompeius adversus C. Caesarem Palaepharsali triplicem instruxit aciem , quarum singulae denos ordines in latitudinem habuerunt . 
Legiones secundum virtutem cuiusque firmissimas in cornibus et in medio conlocavit , spatia his interposita tironibus supplevit . 
Dextro latere DC equites propter flumen Enipea , qui et alveo suo et alluvie regionem impedierat , reliquum equitatum in sinistro cornu cum auxiliis omnibus locavit , ut inde Iulianum exercitum circumiret . 
Adversus hanc ordinationem C. Caesar et ipse triplici acie dispositis in fronte legionibus sinistrum latus , ne circumiri posset , admovit paludibus . 
In dextro cornu equitem posuit , cui velocissimos miscuit peditum , ad morem equestris pugnae exercitatos . 
Sex deinde cohortes in subsidio retinuit ad res subitas et dextro latere conversas in obliquum , unde equitatum hostium exspectabat , conlocavit . 
Nec ulla res eo die plus ad victoriam Caesari contulit ; effusum namque Pompei equitatum inopinato excursu averterunt caedendumque tradiderunt . 
Imperator Caesar Augustus Germanicus , cum subinde Chatti equestre proelium in silvas refugiendo deducerent , iussit suos equites , simulatque ad impedita ventum esset , equis desilire pedestrique pugna confligere ; quo genere consecutus , ne quis iam locus victoriam eius moraretur . 
C. Duellius , cum videret graves suas naves mobilitate Punicae classis eludi irritamque virtutem militum fieri , excogitavit manus ferreas . 
Quae ubi hostilem apprenderant navem , superiecto ponte transgrediebatur Romanus et in ipsorum ratibus comminus eos trucidabant . 
Papirius Cursor filius consul , cum aequo Marte adversus obstinatos Samnites concurreret , ignorantibus suis praecepit Spurio Nautio , ut pauci alares et agasones mulis insidentes ramosque per terram trahentes a colle transverso magno tumultu decurrerent . 
Quibus prospectis proclamavit victorem adesse collegam , occuparent ipsi praesentis proelii gloriam . 
Quo facto et Romani fiducia concitati proruere et hostes pulvere perculsi terga verterunt . 
Fabius Rullius Maximus quarto consulatu in Samnio , omni modo frustra conatus aciem hostium perrumpere , novissime hastatos subduxit ordinibus et cum Scipione legato suo circummisit iussitque collem capere , ex quo decurri poterat in hostium terga . 
Quod ubi factum est , Romanis crevit animus et Samnites perterriti fugam molientes caesi sunt . 
Minucius Rufus imperator , cum a Scordiscis Dacisque premeretur , quibus impar erat numero , praemisit fratrem et paucos una equites cum aeneatoribus praecepitque , ut , cum vidisset contractum proelium , subitus ex diverso se ostenderet iuberetque concinere aeneatores ; resonantibus montium iugis species ingentis multitudinis offusa est hostibus , qua perterriti dedere terga . 
Acilius Glabrio consul adversus Antiochi regis aciem , quam is in Achaia pro angustiis Thermopylarum direxerat , iniquitatibus loci non irritus tantum , sed cum iactura quoque repulsus esset , nisi circummissus ab eo Porcius Cato , qui tum , iam consularis , tribunus militum a populo factus in exercitu erat , deiectis iugis Callidromi montis Aetolis , qui praesidio ea tenebant , super imminentem castris regiis collem a tergo subitus apparuisset . 
Quo facto perturbatis Antiochi copiis utrimque irrupere Romani et fusis fugatisque castra ceperunt . 
C. Sulpicius Peticus consul contra Gallos dimicaturus iussit muliones clam in montes proximos cum mulis abire et indidem conserto iam proelio velut equis insidentes ostentare se pugnantibus ; quare Galli existimantes adventare auxilia Romanis cessere iam paene victores . 
Marius circa Aquas Sextias , cum in animo haberet postera die depugnare adversus Teutonos , Marcellum cum parva manu equitum peditumque nocte post terga hostium misit et ad implendam multitudinis speciem agasones lixasque armatos simul ire iussit iumentorumque magnam partem instratorum centunculis , ut per hoc facies equitatus obiceretur , praecepitque , ut , cum animadvertissent committi proelium , ipsi in terga hostium descenderent . 
Qui apparatus tantum terroris intulit , ut asperrimi hostes in fugam versi sint . 
Licinius Crassus fugitivorum bello apud Camalatrum educturus militem adversus Castum et Cannicum duces Gallorum XII cohortes cum C. Pomptinio et Q. Marcio Rufo legatis post montem circummisit ; quae cum commisso iam proelio a tergo clamore sublato decucurrissent , ita fuderunt hostes , ut ubique fuga , nusquam pugna capesseretur . 
M. Marcellus , cum vereretur , ne paucitatem militum eius clamor detegeret , simul lixas calonesque et omnis generis sequellas conclamare iussit atque hostem magni exercitus specie exterruit . 
Valerius Laevinus adversus Pyrrhum , occiso quodam gregali tenens gladium cruentum , utrique exercitui persuasit Pyrrhum interemptum ; quamobrem hostes destitutos se ducis morte credentes , consternati a mendacio in castra se pavidi receperunt . 
Iugurtha in Numidia adversus C. Marium , cum Latinae quoque linguae usum ei conversatio pristina castrorum dedisset , in primam aciem procucurrit et occisum a se C. Marium clare praedicavit atque ita multos nostrorum avertit . 
Myronides Atheniensis dubio proelio adversus Thebanos rem gerens repente in dextrum suorum cornu prosiluit et exclamavit sinistro iam se vicisse ; qua re et suis alacritate et hostibus iniecto metu vicit . 
Croesus praevalido hostium equitatui camelorum gregem opposuit , quorum novitate et odore consternati equi non solum insidentes praecipitaverunt , sed peditum quoque suorum ordines protriverunt vincendosque hosti praebuerunt . 
Pyrrhus , Epirotarum rex , pro Tarentinis adversus Romanos eodem modo elephantis ad perturbandam aciem usus est . 
Poeni quoque adversus Romanos frequenter idem fecerunt . 
Volscorum castra cum prope a virgultis silvaque posita essent , Camillus ea omnia , quae conceptum ignem usque in vallum perferre poterant , incendit et sic adversarios exuit castris . 
P. Crassus bello sociali eodem modo prope cum copiis omnibus interceptus est . 
Hispani contra Hamilcarem boves vehiculis adiunctos in prima fronte constituerunt vehiculaque tedae et sebi et sulphuris plena , signo pugnae dato , incenderunt ; actis deinde in hostem bubus consternatam aciem perruperunt . 
Falisci et Tarquinienses , compluribus suorum in habitum sacerdotum subornatis , faces et angues furiali habitu praeferentibus , aciem Romanorum turbaverunt . 
Idem Veientes et Fidenates facibus arreptis fecerunt . 
Atheas , rex Scytharum , cum adversus ampliorem Triballorum exercitum confligeret , iussit a feminis puerisque et omni imbelli turba greges asinorum ac boum ad postremam hostium aciem admoveri et erectas hastas praeferri ; famam deinde diffudit , tamquam auxilia sibi ab ulterioribus Scythis adventarent . 
Qua asseveratione avertit hostem . 
Romulus , per latebras copiarum parte disposita , cum ad Fidenas accessisset , simulata fuga temere hostes insecutos eo perduxit , ubi occultos milites habebat , qui undique adorti effusos et incautos ceciderunt . 
Q. Fabius Maximus consul , auxilio Sutrinis missus adversus Etruscos , omnes hostium copias in se convertit ; deinde simulato timore in superiora loca velut fugiens recessit effuseque subeuntes adgressus non acie tantum superavit , sed etiam castris exuit . 
Sempronius Gracchus adversus Celtiberos metu simulato continuit exercitum ; emissa deinde armatura levi , quae hostem lacesseret ac statim pedem referret , evocavit hostes . 
Deinde inordinatos adgressus usque eo cecidit , ut etiam castra caperet . 
L. Metellus consul in Sicilia bellum adversus Hasdrubalem gerens , ob ingentem eius exercitum et CXXX elephantos intentior , simulata diffidentia intra Panhormum copias tenuit fossamque ingentis magnitudinis ante se duxit . 
Conspecto deinde exercitu Hasdrubalis , qui in prima acie elephantos habebat , praecepit hastatis , tela in beluas iacerent protinusque se intra munimenta reciperent . 
Ea ludificatione rectores elephantorum concitati in ipsam fossam elephantos egerunt . 
Quo ut primum illati sunt , partim magnitudine telorum confecti , partim retro in suos act i totam aciem turbaverunt . 
Tunc Metellus , hanc opperiens occasionem , cum toto exercitu erupit et adgressus a latere Poenos cecidit ipsisque [ ut ] elephantis potitus est . 
Thamyris , Scytharum regina , Cyrum Persarum ducem aequo Marte certantem simulato metu elicuit ad notas militi suo angustias atque ibi , repente converso agmine , natura loci adiuta devicit . 
Aegyptii conflicturi acie in eis campis , quibus iunctae paludes erant , alga eas contexerunt commissoque proelio fugam simulantes in insidias hostes evocaverunt , qui rapidius per ignota invecti loca limo inhaeserunt circumventique sunt . 
Viriathus , ex latrone dux Celtiberorum , cedere se Romanis equitibus simulans usque ad locum voraginosum et praealtum eos perduxit et , cum ipse per solidos ac notos sibi transitus evaderet , Romanos ignaros locorum immersosque limo cecidit . 
Fulvius imperator Cimbrico bello collatis cum hoste castris equites suos iussit succedere ad munitiones eorum lacessitisque barbaris simulata fuga regredi . 
Hoc cum per aliquot dies fecisset , avide insequentibus Cimbris , animadvertit castra eorum solita nudari . 
Itaque per partem exercitus custodita consuetudine ipse cum expeditis post castra hostium consedit occultus effusisque eis ex more repente adortus et desertum proruit vallum et castra cepit . 
Cn. Fulvius , cum in finibus nostris exercitus Faliscorum longe nostro maior castra posuisset , per suos milites quaedam procul a castris aedificia succendit , ut Falisci suos id fecisse credentes spe praedae diffunderentur . 
Alexander Epirotes adversus Illyrios conlocata in insidiis manu quosdam ex suis habitu Illyriorum instruxit et iussit vastare suam [ id est Epiroticam ] regionem . 
Quod cum Illyrii viderent fieri , ipsi passim praedari coeperunt eo securius , quod praecedentes veluti pro exploratoribus habebant ; a quibus ex industria in loca iniqua deducti caesi fugatique sunt . 
Leptines quoque Syracusanus adversus Carthaginienses vastari suos agros et incendi villas castellaque quaedam imperavit . 
Carthaginienses , a suis id fieri rati , et ipsi tamquam in adiutorium exierunt exceptique ab insidiatoribus fusi sunt . 
Maharbal , missus a Carthaginiensibus adversus Afros rebellantes , cum sciret gentem avidam esse vini , magnum eius modum mandragora permiscuit , cuius inter venenum ac soporem media vis est . 
Tum proelio levi commisso ex industria cessit . 
Nocte deinde intempesta relictis intra castra quibusdam sarcinis et omni vino infecto fugam simulavit ; cumque barbari occupatis castris in gaudium effusi avide medicatum merum hausissent et in modum defunctorum strati iacerent , reversus aut cepit eos aut trucidavit . 
Hannibal , cum sciret sua et Romanorum castra in eis locis esse , quae lignis deficiebantur , ex industria in regione deserta plurimos armentorum greges intra vallum reliquit , qua velut praeda Romani potiti in summis lignationis angustiis insalubribus se cibis oneraverunt . 
Hannibal , reducto nocte exercitu , securos eos et semicruda graves carne maiorem in modum vexavit . 
Ti. Gracchus in Hispania , certior factus hostem inopem commercio laborare , instructissima castra omnibus esculentis deseruit ; quae adeptum hostem et repertis intemperanter repletum gravemque reducto exercitu subito oppressit . 
Chii , qui adversus Erythraeos bellum gerebant , speculatorem eorum in loco edito deprehensum occiderunt et vestem eius suo militi dederunt , qui ex eodem iugo Erythraeos signo dato in insidias evocavit . 
Arabes , cum esset nota consuetudo eorum , qua de adventu hostium interdiu fumo , nocte igne significare instituerant , ut sine intermissione ea fierent , praeceperunt , adventantibus autem adversariis intermitterentur ; qui cum cessantibus luminibus existimarent ignorari adventum suum , avidius ingressi oppressique sunt . 
Alexander Macedo , cum hostis in saltu editiore castra communisset , subducta parte copiarum praecepit his , quos relinquebat , ut ex more ignes excitarent speciemque praeberent totius exercitus ; ipse per avias regiones circumducta manu hostem superiore adgressus loco depulit . 
Memnon Rhodius [ rex ] , cum equitatu praevaleret et hostem in collibus se continentem in campos vellet deducere , quosdam ex militibus suis sub specie perfugarum misit in hostium castra , qui affirmarent exercitum Memnonis tam perniciosa seditione furere , ut subinde aliqua pars eius dilaberetur . 
Huic affirmationi ut fidem faceret , passim in conspectu hostium iussit parva castella muniri , velut in ea se recepturi essent qui dissidebant . 
Hac persuasione sollicitati , qui in montibus se continuerant , in plana descenderunt et , dum castella temptant , ab equitatu circumventi sunt . 
Harrybas , rex Molossorum , bello petitus a Bardyli Illyrio , maiorem aliquanto exercitum habente , amolitus imbelles suorum in vicinam regionem Aetoliae famam sparsit , tamquam urbes ac res suas Aetolis concederet . 
Ipse cum his , qui arma ferre poterant , insidias in montibus et locis confragosis distribuit . 
Illyrii timentes , ne quae Molossorum erant ab Aetolis occuparentur , velut ad praedam festinantes neglectis ordinibus accelerare coeperunt ; quos dissipatos , nihil tale exspectantes , Harrybas ex insidiis fudit fugavitque . 
T. Labienus C. Caesaris legatus adversus Gallos ante adventum Germanorum , quos auxilio his venturos sciebat , confligere cupiens diffidentiam simulavit positisque in diversa ripa castris profectionem edixit in posterum diem . 
Galli , credentes eum fugere , flumen , quod medium erat , instituerunt transmittere . 
Labienus circumacto exercitu inter ipsas superandi amnis difficultates eos cecidit . 
Hannibal , cum explorasset neglegenter castra Fulvi , Romani ducis , munita , ipsum praeterea multa temere audere , prima luce , cum densiores nebulae praestarent obscuritatem , paucos equites munitionum nostrarum vigilibus ostendit ; quo Fulvius repente movit exercitum . 
Hannibal per a [ d ] versam partem castra eius occupavit et illa in tergum Romanorum effusus octo milia fortissimorum militum cum ipso duce trucidavit . 
Idem Hannibal , cum inter Fabium dictatorem et Minucium magistrum equitum divisus esset exercitus et Fabius occasionibus immineret , Minucius pugnandi cupiditate flagraret , castra in campo , qui medius inter hostes erat , posuit et , cum partem peditum in confragosis rupibus celasset , ipse ad evocandum hostem misit , qui proximum tumulum occuparent . 
Ad quos opprimendos cum eduxisset copias Minucius , insidiatores ab Hannibale dispositi subito consurrexerunt et delessent Minuci exercitum , nisi Fabius periclitantibus subvenisset . 
Idem Hannibal , cum ad Trebiam in conspectu haberet Semproni Longi consulis castra , medio amne interfluente , saevissima hieme Magonem et electos in insidiis posuit . 
Deinde Numidas equites ad eliciendam Semproni credulitatem adequitare vallo eius iussit , quibus praeceperat , ut ad primum nostrorum incursum per nota refugerent vada . 
Hos consul et adortus temere et secutus ieiunum exercitum in maximo frigore transitu fluminis rigefecit . 
Mox torpore et inedia affectis Hannibal suum militem opposuit , quem ad id ignibus oleoque et cibo foverat ; nec defuit partibus Mago , quin terga hostium in hoc ordinatus caederet . 
Idem ad Trasumennum , cum arta quaedam via inter lacum et radices montis in campos patentes duceret , simulata fuga per angustias ad patentia evasit ibique castra posuit ac nocte dispositis militibus et per collem , qui imminebat , et in lateribus angustiarum prima luce , nebula quoque adiutus , aciem direxit . 
Flaminius velut fugientem insequens , cum angustias esset ingressus , non ante providit insidias , quam simul a fronte , lateribus , tergo circumfusus ad internicionem cum exercitu caederetur . 
Idem Hannibal adversus Iunium dictatorem nocte intempesta DC equitibus imperavit , ut in plures turmas segregati per vices sine intermissione circa castra hostium se ostentarent . 
Ita tota nocte Romanis in vallo statione ac pluvia , quae forte continua fuerat , inquietatis confectisque , cum receptui signum mane Iunius dedisset , Hannibal suos requietos eduxit et castra eius invasit . 
Epaminondas Thebanus in eundem modum , cum Lacedaemonii ad Isthmon vallo ducto Peloponeson tuerentur , paucorum opera levis armaturae tota nocte inquietavit hostem . 
Ac deinde prima luce revocatis suis , cum Lacedaemonii se recepissent , subito universum exercitum , quem quietum habuerat , admovit et per ipsa munimenta destituta propugnatoribus irrupit . 
Hannibal directa acie ad Cannas DC equites Numidas transfugere iussit , qui ad fidem faciendam gladios et scuta nostris tradiderunt et in ultimum agmen recepti , ubi primum concurri coepit , strictis minoribus quos occultaverant gladiis , scutis iacentium assumptis , Romanorum aciem ceciderunt . 
Iapydes P. Licinio proconsuli paganos quoque sub specie deditionis obtulerunt , qui recepti et in postrema acie conlocati terga Romanorum ceciderunt . 
Scipio Africanus , cum adversa haberet bina hostium castra , Syphacis et Carthaginiensium , statuit Syphacis , ubi multa incendii alimenta erant , adgredi nocte ignemque inicere , ut ea re Numidas quidem ex suis castris trepidantes caederet , Poenos autem , quos certum erat ad succurrendum sociis procursuros , insidiis dispositis exciperet . 
Utrumque ex sententia cessit , nam tamquam ad fortuitum incendium sine armis procurrentis adortus cecidit . 
Mithridates , a Lucullo virtute frequenter superatus , insidiis eum appetiit , Adathante quodam eminente viribus subornato , ut transfugeret et fide parta hosti facinus perpetraret ; quod is strenue quidem , sed sine eventu conatus est . 
Receptus enim a Lucullo in gregem equitum non sine tacita custodia habitus est , quia nec credi subito transfugae nec inhiberi reliquos oportebat . 
Cum deinde frequentibus excursionibus promptam et enixam operam exhiberet , fide acquisita tempus elegit , quo missa principia quietem omnibus castrensibus dabant praetoriumque secretius praestabant . 
Casus adiuvit Lucullum . 
Nam qui ad vigilantem usque admitteretur , fatigatum nocturnis cogitationibus illo tempore quiescentem invenit . 
Cum deinde , tamquam nuntiaturus subitum aliquid ac necessarium , intrare vellet et pertinaciter a servis valetudini domini consulentibus excluderetur , veritus , ne suspectus esset , equis quos ante portam paratos habebat ad Mithridatem refugit irritus . 
Sertorius in Hispania , cum apud Lauronem oppidum vicina castra Pompei castris haberet et duae tantummodo regiones essent , ex quibus pabulum peti posset , una in propinquo , altera longius sita , eam quae in propinquo erat subinde a levi armatura infestari , ulteriorem autem vetuit ab ullo armato adiri , donec persuasit adversariis , tutiorem esse quae erat remotior . 
Quam cum petissent Pompeiani , Octavium Graecinium cum decem cohortibus in morem Romanorum armatis et decem Hispanorum levis armaturae et Tarquitium Priscum cum duobus milibus equitum ire iubet ad insidias tendendas pabulatoribus . 
Illi strenue imperata faciunt . 
Explorata enim locorum natura , in vicina silva nocte praedictas copias abscondunt ita , ut in prima parte leves Hispanos , aptissimos ad furta bellorum , ponerent , paulo interius scutatos , in remotissimo equites , ne fremitu eorum cogitata proderentur ; quiescere omnes silentio servato in horam tertiam diei iubent . 
Cum deinde Pompeiani securi oneratique pabulo de reditu cogitarent et hi quoque , qui in statione fuerant , quiete invitati ad pabulum colligendum dilaberentur , emissi primum Hispani velocitate gentili in palantes effunduntur et convulnerant confunduntque nihil tale exspectantes . 
Prius deinde quam resisti his inciperet , scutati erumpunt e saltu et redeuntes in ordinem consternant avertuntque ; fugientibus equites immissi toto eos spatio , quo rediebatur in castra , persecuti caedunt . 
Curatum quoque , ne quis effugeret , nam reliqui CCL equites praemissi facile per compendia itinerum effusis habenis , antequam ad castra Pompei perveniretur , conversi occurrerunt eis , qui primi fugerant . 
Ad cuius rei sensum Pompeio emittente legionem cum D. Laelio in praesidium suorum , subducti in dextrum latus velut cesserunt equites , deinde circumita legione hanc quoque a tergo infestaverunt , cum iam et a fronte qui pabulatores persecuti erant incursarent ; sic legio quoque inter duas acies hostium cum legato suo elisa est . 
Ad cuius praesidium Pompeio totum educente exercitum , Sertorius quoque e collibus suos instructos ostendit effecitque , ne Pompeius expediret ; ita praeter duplex damnum , eadem sollertia illatum , spectatorem quoque eum cladis suorum continuit . 
Hoc primum proelium inter Sertorium et Pompeium fuit ; X milia hominum de Pompei exercitu amissa et omnia impedimenta Livius auctor est . 
Pompeius in Hispania , dispositis ante qui ex occulto adgrederentur , simulato metu deduxit instantem hostem in loca insessa ; deinde , ubi res poposcit , conversus et in fronte et utrisque lateribus ad internicionem cecidit , capto etiam duce eorum Perperna . 
Idem adversus Mithridatem in Armenia , numero et genere equitum praevalentem , tria milia levis armaturae et D equites nocte in valle sub virgultis , quae inter bina castra erant , disposuit , prima deinde luce in stationem hostium emisit equites ita formatos , ut , cum universus cum exercitu hostium equitatus proelium inisset , servatis ordinibus paulatim cederent , donec spatium darent consurgendi a tergo ob hoc dispositis . 
Quod postquam ex sententia contigit , conversis qui terga dedisse videbantur , medium hostem trepidantem cecidit , ipsos etiam equos pedite comminus accedente confodit . 
Eoque proelio fiduciam regi , quam in equestribus copiis habebat , detraxit . 
Crassus bello fugitivorum apud Cantennam bina castra comminus cum hostium castris vallavit . 
Nocte deinde commotis copiis , manente praetorio in maioribus castris , ut fallerentur hostes , ipse omnes copias eduxit et in radicibus praedicti montis constituit ; divisoque equitatu praecepit L. Quintio , partem Spartaco obiceret pugnaque eum frustraretur , parte alia Gallos Germanosque ex factione Casti et Cannici eliceret ad pugnam et fuga simulata deduceret , ubi ipse aciem instruxerat . 
Quos cum barbari insecuti essent , equite recedente in cornua , subito acies Romana adaperta cum clamore procurrit . 
XXXV milia armatorum eo proelio interfecta cum ipsis ducibus Livius tradit , receptas quinque Romanas aquilas , signa sex et XX , multa spolia , inter quae quinque fasces cum securibus . 
C. Cassius in Syria adversus Parthos ducemque Osacen equitem ostendit a fronte , cum a tergo peditem in confragoso loco occultasset . 
Dein cedente equitatu et per nota se recipiente , in praeparatas insidias perduxit exercitum Parthorum et cecidit . 
Ventidius Parthos et Labienum , alacres successibus victoriarum , dum suos ipse per simulationem metus continet , evocavit et in loca iniqua deductos adgressus per obreptionem adeo debellavit , ut destituto Labieno provincia excederent Parthi . 
Idem adversus Pharnastanis Parthos , cum ipse exiguum numerum militum haberet , illis autem fiduciam ex multitudine videret increscere , ad latus castrorum XVIII cohortes in obscura valle posuit , equitatu post terga peditum conlocato . 
Tum paucos admodum milites in hostem misit ; qui ubi simulata fuga hostem effuse sequentem ultra locum insidiarum perduxere , coorta a latere acie praecipitatos in fugam , in his Pharnastanem , interfecit . 
C. Caesar , suis et Afranii castris contrarias tenentibus planitias , cum utriusque partis plurimum interesset colles proximos occupare idque propter saxorum asperitatem esset difficile , tamquam Ilerdam repetiturum retro agmen ordinavit , faciente inopia fidem destinationi . 
Intra brevissimum deinde spatium exiguo circuitu flexit repente ad montis occupandos . 
Quo visu perturbati Afraniani velut captis castris et ipsi effuso cursu eosdem montes petiere . 
Quod futurum cum praedivinasset Caesar , partim peditatu quem praemiserat , partim a tergo summissis equitibus inordinatos est adortus . 
Antonius apud Forum Gallorum , cum Pansam consulem adventare comperisset , insidiis per silvestria Aemiliae viae dispositis agmen eius excepit fuditque et ipsum eo vulnere affecit , quo intra paucos dies exanimaretur . 
Iuba rex in Africa bello civili Curionis animum simulato regressu impulit in vanam alacritatem ; cuius spei vanitate deceptus Curio , dum tamquam fugientem Sabboram regium praefectum persequitur , devenit in patentes campos , ubi Numidarum circumventus equitatu , perdito exercitu , cecidit . 
Melanthus , dux Atheniensium , cum provocatus a rege hostium Xantho Boeotio descendisset ad pugnam , ut primum comminus stetit , ; inique ; , inquit , ; Xanthe , et contra pactum facis ; adversus solum enim cum altero processisti . 
; Cumque admiratus ille , quisnam se comitaretur , respexisset , aversum uno ictu confecit . 
Iphicrates Atheniensis ad Cherronessum , cum sciret Lacedaemoniorum ducem Anaxibium exercitum pedestri itinere ducere , firmissimam manum militum eduxit e navibus et in insidiis conlocavit , naves autem omni [ um ] tamquam onustas milite palam transnavigare iussit ; ita securos et nihil exspectantes Lacedaemonios a tergo ingressus itinere oppressit fuditque . 
Liburni , cum vadosa loca obsedissent , capitibus tantum eminentibus fidem fecerunt hosti alti maris ac triremem , quae eos persequebatur , implicatam vado ceperunt . 
Alcibiades , dux Atheniensium , in Hellesponto adversus Mindarum , Lacedaemoniorum ducem , cum amplum exercitum et plures naves haberet , nocte expositis in terram quibusdam militum suorum , parte quoque navium post quaedam promunturia occultata , ipse cum paucis profectus ita , ut contemptu sui hostem invitaret , eundem insequentem fugit , donec in praeparatas insidias perduceret . 
Aversum deinde et egredientem in terram per eos , quos ad hoc ipsum exposuerat , cecidit . 
Idem , navali proelio decertaturus , constituit malos quosdam in promunturio praecepitque his quos ibi relinquebat , ut , cum commissum proelium sensissent , panderent vela . 
Quo facto consecutus est , ut hostes aliam classem in auxilium ei supervenire arbitrati verterentur . 
Memnon Rhodius navali proelio , cum haberet ducentarum navium classem et hostium naves elicere ad proelium vellet , ita ordinavit suos , ut paucarum navium malos erigeret easque primas agi iuberet ; hostes procul conspicati numerum arborum et ex eo navium quoque coniectantes obtulerunt se certamini et a pluribus occupati superatique sunt . 
Timotheus , dux Atheniensium , adversus Lacedaemonios navali acie decertaturus , cum instructa classis eorum ad pugnam processisset , ex velocissimis navibus viginti praemisit , quae omni arte varioque flexu eluderent hostem ; ut primum deinde sensit minus agiliter moveri adversam partem , progressus praelassatos facile superavit . 
Gallos eo proelio , quod Camilli ductu gestum est , desiderantes navigia , quibus Tiberim transirent , senatus censuit transvehendos et commeatibus quoque prosequendos . 
Eiusdem generis hominibus postea per Pomptinum agrum fugientibus via data est , quae Gallica appellatur . 
T. Marcius , eques Romanus , cui duobus Scipionibus occisis exercitus imperium detulit , cum circumventi ab eo Poeni , ne inulti morerentur , acrius pugnarent , laxatis manipulis et concesso fugae spatio dissipatos sine periculo suorum trucidavit . 
C. Caesar Germanos inclusos , ex desperatione fortius pugnantis , emitti iussit fugientisque adgressus est . 
Hannibal , cum ad Trasumennum inclusi Romani acerrime pugnarent , diductis ordinibus fecit eis abeundi potestatem euntesque sine suorum sanguine stravit . 
Antigonus , rex Macedonum , Aetolis , qui in obsidionem ab eo compulsi fame urguebantur statuerantque eruptione facta commori , viam fugae dedit ; atque ita infracto impetu eorum insecutus aversos cecidit . 
Agesilaus Lacedaemonius adversus Thebanos , cum acie confligeret intellexissetque hostes locorum condicione clausos ob desperationem fortius dimicare , laxatis suorum ordinibus apertaque Thebanis ad evadendum via , rursus in abeuntis contraxit aciem et sine iactura suorum cecidit aversos . 
Cn. Manlius consul , cum ex acie reversus capta ab Etruscis Romanorum castra invenisset , omnibus portis statione circumdatis inclusos hostes in eam rabiem efferavit , ut ipse in proelio caderet . 
Quod ut animadverterunt legati eius , ab una porta remota statione exitum Etruscis dederunt et effusos persecuti , occurrente altero consule Fabio , ceciderunt . 
Themistocles victo Xerxe volentes suos pontem rumpere prohibuit , cum docuisset aptius esse eum expelli Europa , quam cogi ex desperatione pugnare . 
Idem misit ad eum , qui indicaret , in quo periculo esset , nisi fugam maturaret . 
Pyrrhus , Epirotarum rex , cum quandam civitatem cepisset clausisque portis ex ultima necessitate fortiter dimicantes eos , qui inclusi erant , animadvertisset , locum illis ad fugam dedit . 
Idem inter praecepta imperatoria memoriae tradidit , non esse pertinaciter instandum hosti fugienti , ne non solum ea re fortius ex necessitate resisteret , sed ut postea quoque facilius acie cederet , cum sciret non usque ad perniciem fugientibus instaturos victores . 
Tullus Hostilius , rex Romanorum , commisso adversus Veientes proelio , cum Albani deserto exercitu Romanorum proximos peterent tumulos eaque res turbasset nostrorum animos , clare pronuntiavit iussu suo Albanos id fecisse , ut hostem circumveniret . 
Quae res et terrorem Veientibus et Romanis fiduciam attulit remque inclinatam consilio restituit . 
L. Sulla , cum praefectus eius , comitante non exigua equitum manu , commisso iam proelio ad hostis transfugisset , pronuntiavit iussu suo id factum ; eaque ratione militum animos non tantum a confusione retraxit , sed quadam etiam spe utilitatis , quae id consilium secutura esset , confirmavit . 
Idem , cum auxiliares eius missi ab ipso circumventi ab hostibus et interfecti essent verereturque , ne propter hoc damnum universus trepidaret exercitus , pronuntiavit auxiliaris , qui ad defectionem conspirassent , consilio a se in loca iniqua deductos . 
Ita manifestissimam cladem ultionis simulatione velavit et militum animos hac persuasione confirmavit . 
Scipio , cum Syphacis legati nuntiarent ei regis sui nomine , ne fiducia societatis eius ex Sicilia in Africam transiret , veritus , ne confunderentur animi suorum abscisa spe peregrinae societatis , dimisit propere legatos et famam diffudit , tamquam ultro a Syphace accerseretur . 
Q. Sertorius , cum acie decertaret , barbarum , qui ei nuntiaverat Hirtuleium perisse , pugione traiecit , ne et in aliorum id notitiam perferret et ob hoc animi suorum infirmarentur . 
Alcibiades Atheniensis , cum ab Abydenis proelio urgueretur subitoque magno cursu tristem adventare animadvertisset tabellarium , prohibuit palam dicere , quid afferret . 
Dehinc secreto sciscitatus , a Pharnabazo regio praefecto classem suam oppugnari , celatis et hostibus et militibus proelium finit ac protinus ad eripiendam classem ducto exercitu opem tulit suis . 
Hannibalem venientem in Italiam tria milia Carpetanorum reliquerunt ; quos ille , exemplo ne et ceteri moverentur , edixit a se esse dimissos et insuper in fidem eius rei paucos levissimae operae domos remisit . 
L. Lucullus , cum animadvertisset Macedonas equites , quos in auxilio habebat , subito consensu ad hostem transfugere , signa canere iussit et turmas , quae eos sequerentur , immisit . 
Hostis committi proelium ratus transfugientes telis excepit . 
Macedones , qui viderent neque recipi se ab adversariis et premi ab his , quos deserebant , necessario ad iustum proelium conversi hostem invaserunt . 
Datames , dux Persarum , adversum Autophradaten in Cappadocia , cum partem equitum suorum transfugere comperisset , ceteros omnes venire se cum iussit assecutusque transfugas collaudavit , quod eum alacriter praecessissent , hortatusque est eos etiam , ut fortiter hostem adorerentur . 
Pudor transfugis attulit paenitentiam et consilium suum , quia non putabant deprehensum , mutaverunt . 
T. Quintius Capitolinus consul cedentibus Romanis ementitus est in altero cornu hostes fugatos et ita confirmatis suis victoriam rettulit . 
Cn. Man [ i ] lius adversus Etruscos , vulnerato collega M. Fabio , qui sinistrum cornu ducebat , et ob id ea parte cedente , quod etiam occisum crederent consulem , cum turmis equitum occurrit , clamitans et collegam vivere et se dextro cornu vicisse ; qua constantia redintegratis animis suorum vicit . 
Marius adversus Cimbros et Teutonos , cum metatores eius per imprudentiam ita castris locum cepissent , ut sub potestate barbarorum esset aqua , flagitantibus eam suis , digito hostem ostendens ; illinc ; , inquit , ; petenda est ; ; quo instinctu assecutus est , ut protinus barbari tollerentur . 
T. Labienus post Pharsalicam pugnam , cum victis partibus Dyrrhachium refugisset , miscuit vera falsis et , non celato exitu pugnae , aequatam partium fortunam gravi vulnere Caesaris finxit ; et hac assimulatione reliquiis Pompeianarum partium fiduciam fecit . 
M. Cato , cum Ambraciam eo tempore , quo sociae naves ab Aetolis oppugnabantur , imprudens uno lembo appulisset , quamquam nihil se cum praesidii haberet , coepit signum voce gestuque dare , quo videretur subsequentis suorum navis vocare , eaque asseveratione hostem terruit , tamquam plane appropinquarent , qui quasi ex proximo citabantur . 
Aetoli , ne adventu Romanae classis opprimerentur , reliquerunt oppugnationem . 
Servius Tullius adulescens proelio , quo rex Tarquinius adversus Sabinos conflixit , signiferis segnius dimicantibus raptum signum in hostem misit ; cuius recuperandi gratia Romani ita ardenter pugnaverunt , ut et signum et victoriam rettulerint . 
Furius Agrippa consul cedente cornu signum militare ereptum signifero in hostes Hernicos et Aequos misit . 
Quo facto eius proelium restitutum est ; summa enim alacritate Romani ad recipiendum signum incubuerunt . 
T. Quintius Capitolinus consul signum in hostes Faliscos eiecit militesque id repetere iussit . 
M. Furius Camillus tribunus militum consulari potestate , cunctante exercitu , arreptum manu signiferum in hostes Volscos et Latinos traxit ; ceteros puduit non sequi . 
Salvius Pelignus bello Persico idem fecit . 
M. Furius averso exercitu , cum occurrisset , affirmavit non recepturum se in castra quemquam nisi victorem , reductisque in aciem victoria potitus est . 
Scipio apud Numantiam , cum aversum suum videret exercitum , pronuntiavit pro hoste sibi futurum , quisquis in castra redisset . 
Servilius Priscus dictator , cum signa legionum ferri in hostis Faliscos iussisset , signiferum cunctantem occidi imperavit ; quo exemplo perterriti hostem invaserunt . 
Cossus Cornelius magister equitum adversus Fidenates idem fecit . 
Tarquinius adversus Sabinos cunctantes equites detractis frenis concitatisque equis perrumpere aciem iussit . 
M. Atilius consul bello Samnitico ex acie refugientibus in castra militibus aciem suorum opposuit , affirmans se cum et bonis civibus dimicaturos eos , nisi cum hostibus maluissent ; ea ratione universos in aciem reduxit . 
L. Sulla , cedentibus iam legionibus exercitui Mithridatico ductu Archelai , stricto gladio in primam aciem procucurrit appellansque milites dixit , si quis quaesisset , ubi imperatorem reliquissent , responderent pugnantem in Boeotia ; cuius rei pudore universi eum secuti sunt . 
Divus Iulius ad Mundam referentibus suis pedem equum suum abduci a conspectu iussit et in primam aciem pedes prosiluit ; milites , dum destituere imperatorem erubescunt , redintegraverunt proelium . 
Philippus veritus , ne impetum Scytharum sui non sustinerent , fidelissimos equitum a tergo posuit praecepitque , ne quem commilitonum ex acie fugere paterentur , perseverantius abeuntes trucidarent . 
Qua denuntiatione cum effecisset , ut etiam timidissimi mallent ab hostibus quam ab suis interfici , victoriam acquisivit . 
C. Marius , victis proelio Teutonis , reliquias eorum , quia nox intervenerat , circumsedens , sublatis subinde clamoribus per paucos suorum territavit insomnemque hostem detinuit , ex eo assecutus , ut postero die irrequietum facilius debellaret . 
Claudius Nero , victis Poenis , quos Hasdrubale duce in Italiam ex Hispania traicientes exceperat , caput Hasdrubalis in castra Hannibalis eiecit ; quo factum est , ut et Hannibal luctu [ nam frater occisus erat ] et exercitus desperatione adventantis praesidii affligerentur . 
L. Sulla his , qui Praeneste obsidebantur , occisorum in proelio ducum capita hastis praefixa ostendit atque ita obstinatorum pervicaciam fregit . 
Arminius , dux Germanorum , capita eorum , quos occiderat , similiter praefixa ad vallum hostium admoveri iussit . 
Domitius Corbulo , cum Tigranocertam obsideret et Armenii pertinaciter viderentur toleraturi obsidionem , in Vadandum ex megistanis , quos ceperat , animadvertit caputque eius ballista excussum intra munimenta hostium misit . 
Id forte decidit in medium concilium , quod cum maxime habebant barbari ; ad cuius conspectum velut ostento consternati ad deditionem festinaverunt . 
Hermocrates Syracusanus superatis acie Carthaginiensibus veritus , ne captivi , quorum ingentem manum in potestatem redegerat , parum diligenter custodirentur , quia eventus dimicationis in epulas et securitatem compellere victores poterat , finxit proxima nocte equitatum hostilem venturum . 
Qua exspectatione assecutus , ut solito attentius vigiliae agerentur . 
Idem , rebus prospere gestis et ob id resolutis suis in nimiam securitatem somnoque et mero pressis , in castra hostium transfugam misit , qui praemoneret de fuga : dispositas enim ubique a Syracusanis insidias . 
Quarum metu illi continuerunt se intra castra . 
Hermocrates detentos eos postero die habilioribus iam suis tradidit bellumque confecit . 
Miltiades , cum ingentem Persarum multitudinem apud Marathona fudisset , Athenienses circa gratulationem morantis compulit , ut festinarent ad opem urbi ferendam , quam classis Persarum petebat ; cumque praecucurrisset implessetque moenia armatis , Persae , rati ingentem numerum esse Atheniensium et alio milite apud Marathona pugnatum , alium pro muris suis opponi , circumactis extemplo navibus Asiam repetierunt . 
Pisistratus Atheniensis , cum excepisset Megarensium classem , qua illi ad Eleusin noctu applicuerant , ut operatas Cereris sacro feminas Atheniensium raperent , magnaque edita caede eorum ultus esset suos , eadem quae ceperat navigia Atheniensi milite complevit , quibusdam matronis habitu captivarum in conspectu locatis . 
Qua facie decepti Megarenses tamquam suis et cum successu renavigantibus effuse obvii inermesque rursus oppressi sunt . 
Cimon , dux Atheniensium , victa classe Persarum apud insulam Cypron , milites suos captivis armis induit et eisdem barbarorum navibus ad hostem navigavit in Pamphyliam apud flumen Eurymedonta . 
Persae , qui et navigia et habitum superstantium agnoscerent , nihil caverunt . 
Subito itaque oppressi eodem die et navali et pedestri proelio victi sunt . 
T. Didius in Hispania , cum acerrimo proelio conflixisset , quod nox diremerat , magno numero utrimque caeso complura suorum corpora intra noctem sepelienda curavit . 
Hispani postero die ad simile officium progressi , quia plures ex ipsorum numero quam ex Romanis caesos reppererant , victos se esse secundum eam dinumerationem argumentati , ad condiciones imperatoris descenderunt . 
T. Marcius , eques Romanus , qui reliquiis exercitus praefuit , cum in propinquo bina castra Poenorum paucis milibus pas suum distarent , cohortatus milites proxima castra intempesta nocte adortus est , et cum hostem victoriae fiducia incompositum adgressus ne nuntios quidem cladis reliquisset , brevissimo tempore militi ad requiem dato , eadem nocte raptim famam rei gestae praegressus altera eorundem castra invasit . 
Ita bis simili usus eventu , deletis utrubique Poenis , amissas populo Romano Hispanias restituit . 
P. Valerius Epidauri timens oppidanorum perfidiam , quia parum praesidii habebat , gymnicos ludos procul ab urbe apparavit . 
Quo cum omnis fere multitudo spectandi causa exisset , clausit portas nec ante admisit Epidaurios , quam obsides a principibus acciperet . 
Cn. Pompeius , cum suspectos haberet Chaucenses et vereretur , ne praesidium non reciperent , petit ab eis , ut aegros interim apud se refici paterentur ; fortissimis deinde habitu languentium missis civitatem occupavit continuitque . 
Alexander devicta perdomitaque Thracia petens Asiam , veritus , ne post ipsius discessum sumerent arma , reges eorum praefectosque et omnis , quibus videbatur inesse cura detractae libertatis , se cum velut honoris causa traxit , ignobilis autem relictis plebeiosque praefecit , consecutus , uti principes beneficiis eius obstricti nihil novare vellent , plebs vero ne posset quidem , spoliata principibus . 
Antipater , conspecto Peloponesiorum exercitu , qui audita morte Alexandri ad infestandum imperium eius confluxerant , dissimulans scire se , qua mente venissent , gratias his egit , quod ad auxilium ferendum Alexandro adversus Lacedaemonios convenissent , adiecitque id se regi scripturum , ceterum ipsos , quia sibi opera eorum in praesentia non esset necessaria , abirent domos , hortatus est , et hac adseveratione periculum , quod ex novitate rerum imminebat , discussit . 
Scipio Africanus in Hispania , cum inter captivas eximiae formae virgo nubilis [ alias et nobilis ] ad eum perducta esset omniumque oculos in se converteret , summa custodia habitam sponso nomine Alicio reddidit insuperque aurum , quod parentes eius redempturi captivam donum Scipioni attulerant , eidem sponso pro nuptiali munere dedit . 
Qua multiplici magnificentia universa gens victa imperio populi Romani accessit . 
Alexandrum quoque Macedonem traditum est eximiae pulchritudinis virgini captivae , cum finitimae gentis principi fuisset desponsa , summa abstinentia ita pepercisse , ut illam ne aspexerit quidem . 
Qua mox ad sponsum remissa , universae gentis per hoc beneficium animos conciliavit sibi . 
Imperator Caesar Augustus Germanicus eo bello , quo victis hostibus cognomen Germanici meruit , cum in finibus Cubiorum castella poneret , pro fructibus locorum , quae vallo comprehendebat , pretium solvi iussit ; atque ita iustitiae fama omnium fidem astrinxit . 
T. Quintius consul , cum Volsci castra eius adgressuri forent , cohortem tantummodo in statione detinuit , reliquum exercitum ad quiescendum dimisit . 
Aeneatoribus praecepit , ut vallum insidentes equis circumirent concinerentque . 
Qua facie et simulatione cum et propulsasset et detinuisset per totam noctem hostes , ad lucis exortum fessos vigilia repente facta eruptione facile superavit . 
Q. Sertorius in Hispania hostium equitatui maxime impar , qui usque ad ipsas munitiones nimia fiducia succedebat , nocte scrobes aperuit et ante eos aciem direxit . 
Cum deinde turmales secundum consuetudinem adventarent , recepit aciem ; persecuti aciem in fossas deciderunt et eo modo victi sunt . 
Chares , dux Atheniensium , cum exspectaret auxilia et vereretur , ne interea contemptu praesentis paucitatis hostes castra eius oppugnarent , complures ex eis quos habebat per aversam partem nocte emissos iussit , qua praecipue conspicui forent hostibus , redire in castra et accedentium novarum virium speciem praebere ; atque ita simulatis auxiliis tutus est , donec instrueretur exspectatis . 
Iphicrates Atheniensis , cum campestribus locis castra haberet explorassetque Thracas ex collibus , per quos unus erat descensus , nocte ad diripienda castra venturos , clam eduxit exercitum et in utraque viae latera , per quam transituri Thraces erant , distributum conlocavit ; hostemque decurrentem in castra , in quibus multi ignes per paucorum curam instituti speciem manentis ibi multitudinis servabant , a lateribus adortus oppressit . 
Galli pugnaturi cum Attalo aurum omne et argentum certis custodibus tradiderunt , a quibus , si acie fusi essent , spargeretur , quo facilius colligenda praeda hostem impeditum effugerent . 
Tryphon Syriae rex victus per totum iter fugiens pecuniam sparsit et sectanda ea Antiochi equites moratus effugit . 
Q. Sertorius , pulsus acie a Q. Metello Pio , ne fugam quidem sibi tutam arbitratus , abire dispersos milites iussit , admonitos in quem locum vellet convenire . 
Viriathus , dux Lusitanorum , copias nostras locorumque iniquitatem evasit eadem qua Sertorius ratione , sparso exercitu , dein recollecto . 
Horatius Cocles , urguente Porsennae exercitu , iussit suos per pontem redire in urbem eumque , ne eos insequeretur hostis , intercidere . 
Quod dum efficitur , in capite eius propugnator ipse insequentes detinuit . 
Audito deinde fragore pontis abrupti , deiecit se in alveum eumque et armis et vulneribus oneratus tranavit . 
Afranius in Hispania ad Ilerdam , cum Caesarem fugeret , instante eo castra posuit ; cum idem Caesar fecisset et pabulatum suos dimisisset , ille signum repente itineri dedit . 
Antonius , cum ex Parthis instantibus reciperet exercitum et , quotiens prima luce moveret , totiens urguentibus barbarorum sagittis infestaretur abeuntium agmen , in quintam horam continuit suos fidemque stativorum fecit . 
Qua persuasione digressis inde Parthis , iustum iter reliquo die sine interpellatione confecit . 
Philippus in Epiro victus , ne fugientem eum Romani premerent , indutias ad sepeliendos qui caesi erant impetravit et ob id remissioribus custodibus evasit . 
P. Claudius , navali proelio superatus a Poenis , cum per hostium praesidia necesse haberet erumpere , reliquas viginti naves tamquam victrices iussit ornari ; atque ita Poenis existimantibus superiores fuisse acie nostros terribilis excessit . 
Poeni classe superati , quia instantem avertere Romanum studebant , simulaverunt in vada naves suas incidisse haerentisque imitati effecerunt , ut victor eorum timens casum spatium ad evadendum daret . 
Commius Atrabas , cum victus a Divo Iulio ex Gallia in Brittanniam fugeret et forte ad Oceanum vento quidem secundo , sed aestu recedente venisset , quamvis naves in siccis litoribus haererent , pandi nihilominus vela iussit . 
Quae cum persequens eum Caesar ex longinquo tumentia et flatu plena vidisset , ratus prospero sibi eripi cursu recessit . 
Si priores libri responderunt titulis suis et lectorem hucusque cum attentione perduxerunt , edam nunc circa oppugnationes urbium defensionesque STRATEGEMATA . 
Nec morabor ulla praelocutione , prius traditurus quae oppugnandis urbibus usui sunt , tum quae obsessos instruere possint . 
Depositis autem operibus et machinamentis , quorum expleta iam pridem inventione nullam video ultra artium materiam , has circa expugnationem species STRATEGEMATON fecimus : De repentino impetu . 
De fallendis his , qui obsidebuntur . 
De eliciendis ad proditionem . 
Per quae hostes ad inopiam redigantur . 
Quemadmodum persuadeatur , obsidionem permansuram . 
De districtione praesidiorum hostilium . 
De fluminum derivatione et vitiatione aquarum . 
De iniciendo obsessis pavore . 
De irruptione ex diversa parte , quam exspectabimur . 
De insidiis , per quas eliciantur obsessi . 
De simulatione regressus . 
Ex contrario circa tutelam obsessorum : De excitanda cura suorum . 
De emittendo et recipiendo nuntio . 
De introducendis auxiliis et commeatibus suggerendis . 
Quemadmodum efficiatur , ut abundare videantur , quae deerunt . 
Qua ratione proditoribus et transfugis occurratur . 
De eruptionibus . 
De constantia obsessorum . 
T. Quintius consul , victis acie Aequis et Volscis , cum Antium oppidum expugnare statuisset , ad contionem vocato exercitu exposuit , quam id necessarium et facile esset , si non differretur ; eoque impetu , quem exhortatio concitaverat , adgressus urbem . 
M. Cato in Hispania animadvertit potiri se quodam oppido posse , si inopinatos invaderet . 
Quadridui itaque iter biduo per confragosa et deserta emensus nihil tale metuentes oppressit hostes . 
Victoribus deinde suis causam tam facilis eventus requirentibus dixit , tum illos victoriam adeptos , cum quadridui iter biduo corripuerint . 
Domitius Calvinus , cum obsideret Lueriam , oppidum Ligurum , non tantum situ et operibus , verum etiam propugnatorum praestantia tutum , circumire muros frequenter omnibus copiis instituit easdemque reducere in castra . 
Qua consuetudine inductis ita oppidanis , ut crederent exercitationis id gratia facere Romanum , et ob hoc nihil ab eo conatu caventibus , morem illum obambulandi in subitum direxit impetum occupatisque moenibus expressit , ut se ipsos dederent oppidani . 
C. Duellius consul subinde exercendo milites remigesque consecutus est , ut securis Carthaginiensibus usque in id tempus innoxiae consuetudinis subito admota classe murum occuparet . 
Hannibal in Italia multas urbes cepit , cum Romanorum habitu quosdam suorum , ex longo belli usu latine quoque loquentis , praemitteret . 
Arcades Messeniorum castellum obsidentes , factis quibusdam armis ad similitudinem hostilium , eo tempore quo successura alia praesidia his exploraverant , instructi eorum , qui exspectabantur , ornatu admissique per hunc errorem ut socii , possessionem loci cum strage hostium adepti sunt . 
Cimon , dux Atheniensium , in Caria insidiatus cuidam civitati religiosum incolis templum Dianae lucumque , qui extra muros erat , noctu improvisus incendit ; effusisque oppidanis ad opem adversus ignes ferendam vacuam defensoribus cepit urbem . 
Alcibiades , dux Atheniensium , cum civitatem Agrigentinorum egregie munitam obsideret , petito ab eis consilio diu tamquam de rebus ad commune pertinentibus disseruit in theatro , ubi ex more Graecorum locus consultationi praebebatur ; dumque consilii specie tenet multitudinem , Athenienses , quos ad id praeparaverat , incustoditam urbem ceperunt . 
Epaminondas Thebanus in Arcadia die festo effuse extra moenia vagantibus hostium feminis plerosque ex militibus suis muliebri ornatu immiscuit . 
Qua simulatione illi intra portas sub noctem recepti ceperunt oppidum et suis aperuerunt . 
Aristippus Lacedaemonius festo die Tegeatarum , quo omnis multitudo ad celebrandum Minervae sacrum urbe egressa erat , iumenta saccis frumentariis palea refertis onusta Tegeam misit , agentibus ea militibus , qui negotiatorum specie inobservati portas aperuerunt suis . 
Antiochus in Cappadocia ex castello Suenda , quod obsidebat , iumenta frumentatum egressa intercepit occisisque calonibus eorundem vestitu milites suos tamquam frumentum reportantis summisit . 
Quo errore illi custodibus deceptis castellum intraverunt admiseruntque milites Antiochi . 
Thebani , cum portum Sicyoniorum nulla vi redigere in potestatem suam possent , navem ingentem armatis compleverunt , exposita super merce , ut negotiatorum specie fallerent . 
Ab ea deinde parte murorum , quae longissime remota erat a mari , paucos disposuerunt , cum quibus e nave quidam egressi inermes simulata rixa concurrerent . 
Sicyoniis ad dirimendum id iurgium advocatis , Thebanae naves et portum vacantem et urbem occupaverunt . 
Timarchus Aetolus , occiso Charmade Ptolomaei regis praefecto , clamide interempti et galeari ad Macedonicum ornatus habitum ; per hunc errorem pro Charmade in Saniorum portum receptus occupavit . 
Papirius Cursor consul apud Tarentum Miloni , qui cum praesidio Epirotarum urbem obtinebat , salutem ipsi et popularibus , si per illum oppido poteretur , pollicitus est . 
Quibus praemiis ille corruptus persuasit Tarentinis , ut se legatum ad consulem mitterent , a quo plena promissa ex pacto referens in securitatem oppidanos resolvit atque ita incustoditam urbem Cursori tradidit . 
M. Marcellus , cum Syracusanum quendam Sosistratum ad proditionem sollicitasset , ex eo cognovit remissiores custodias fore die festo , quo Epicydes praebiturus esset vini epularumque copiam . 
Insidiatus igitur hilaritati et , quae eam sequebatur , socordiae munimenta conscendit vigilibusque caesis aperuit exercitui Romano urbem nobilibus victoriis claram . 
Tarquinius Superbus , cum Gabios in deditionem accipere non posset , filium suum Sextum Tarquinium caesum virgis ad hostem misit . 
Is incusata patris saevitia persuasit Gabinis , odio suo adversus regem uterentur , et dux ad bellum electus tradidit patri Gabios . 
Cyrus , Persarum rex , comitem suum Zopyrum , explorata eius fide , truncata de industria facie , ad hostes dimisit . 
Ille assentante iniuriarum fide , creditus inimicissimus Cyro , cum hanc persuasionem adiuvaret procurrendo propius , quotiens acie decertaretur , et in eum tela dirigendo , commissam sibi Babyloniorum urbem tradidit Cyro . 
Philippus , oppido Saniorum exclusus , Apollonidi praefecto eorum ad proditionem corrupto persuasit , ut plaustrum lapide quadrato oneratum in ipso aditu portae poneret . 
Confestim deinde signo dato insecutus oppidanos circa impedita portae claustra trepidantis oppressit . 
Hannibal apud Tarentum , quae a praesidio Romano duce Livio tenebatur , Cononeum quendam Tarentinum , quem ad proditionem sollicitaverat , eiusmodi fallacia instruxit , ut ille per causam venandi noctu procederet , quasi id per hostem interdiu non liceret . 
Egresso ipsi apros subministrabant , quos ille tamquam ex captura Livio offerret ; idque cum saepius factum esset et ideo minus observaretur , quadam nocte Hannibal venatorum habitu Poenos comitibus eius immiscuit . 
Qui cum onusti venatione , quam ferebant , recepti essent a custodibus , protinus eos adorti occiderunt . 
Tum fracta porta admissus cum exercitu Hannibal omnes Romanos interfecit , exceptis his , qui in arcem profugerant . 
Lysimachus , rex Macedonum , cum Ephesios oppugnaret et illi in auxilio haberent Mandronem archipiratam , qui plerumque oneratas praeda naves Ephesum appellebat , corrupto ei ad proditionem iunxit fortissimos Macedonum , quos ille restrictis manibus pro captivis Ephesum introduceret . 
Postea raptis ex arce armis urbem Lysimacho tradiderunt . 
Fabius Maximus vastatis Campanorum agris , ne quid eis ad fiduciam obsidionis superesset , recessit sementis tempore , ut frumentum , quod reliquum habebant , in sationes conferrent ; reversus deinde renata protrivit et ad famem redactis potitus est . 
Antigonus adversus Athenienses idem fecit . 
Dionysius , multis urbibus captis , cum Reginos adgredi vellet , qui copiis abundabant , simulabat pacem petitque ab eis , ut commeatus exercitui ipsius sumministrarent . 
Quod cum impetrasset , exhausto oppidanorum frumento adgressus urbem alimentis destitutam superavit . 
Idem et adversus Himeraeos fecisse dicitur . 
Alexander oppugnaturus Leucadiam commeatibus abundantem prius castella , quae in confinio erant , cepit omnesque ex his Leucadiam passus est confugere , ut alimenta inter multos celerius absumerentur . 
Phalaris Agrigentinus , cum quaedam loca munitione tuta in Sicilia oppugnaret , simulato foedere frumenta , quae residua habere se dicebat , apud eos deposuit ; deinde data opera , ut camerae tectorum , in quibus id conferebatur , rescissae pluviam reciperent , [ id ] fiducia conditi commeatus proprio tritico abusos initio aestatis adgressus inopia compulit ad deditionem . 
Clearchus Lacedaemonius , exploratum habens Thracas omnia victui necessaria in montes comportasse unaque spe sustentari , quod crederent eum commeatus inopia recessurum , per id tempus , quo legatos eorum venturos opinabatur , aliquem ex captivis in conspectu iussit occidi et membratim tamquam alimenti causa in contubernia distribui . 
Thraces nihil non facturum perseverantiae causa eum credentes , qui tam detestabiles epulas sustinuisset experiri , in deditionem venerunt . 
Ti. Gracchus , Lusitanis dicentibus in X annos cibaria se habere et ideo obsidionem non expavescere , ; undecimo ; , inquit , ; anno vos capiam ; . 
Qua voce perterriti Lusitani , quamvis instructi commeatibus , statim se dediderunt . 
A. Torquato Graecam urbem oppugnanti cum diceretur iuventutem ibi studiose iaculis et sagittis exerceri , ; pluris eam ; , inquit , ; propediem vendam . 
Scipio , Hannibale in Africam reverso , cum plura oppida , quae ratio illi in potestatem redigenda dictabat , firmis praesidiis diversae partis obtinerentur , subinde aliquam manum submittebat ad infestanda ea . 
Novissime etiam tamquam direpturus civitates aderat , deinde simulato metu refugiebat . 
Hannibal , ratus veram esse eius trepidationem , deductis undique praesidiis , tamquam de summa rerum decertaturus insequi coepit . 
Ita consecutus Scipio , quod petierat , nudatas propugnatoribus urbis per Masinissam et Numidas cepit . 
P. Cornelius Scipio , intellecta difficultate expugnandi Delminum , quia concursu omnium defendebatur , adgredi alia oppida coepit et evocatis ad sua defendenda singulis vacuatam auxiliis Delminum cepit . 
Pyrrhus , Epirotarum rex , adversus Illyrios , cum civitatem , quae caput gentis erat , redigere in potestatem suam vellet , eius desperatione ceteras urbes petere coepit consecutusque est , ut hostes fiducia velut satis munitae urbis eius ad tutelam aliarum dilaberentur ; quo facto revocatis ipse rursus omnibus suis vacuam eam defensoribus cepit . 
Cornelius Rufinus consul , cum aliquanto tempore Crotona oppidum frustra obsedisset , quod inexpugnabile faciebat assumpta in praesidium Lucanorum manus , simulavit se coepto desistere . 
Captivum deinde magno praemio sollicitatum misit Crotona , qui tamquam ex custodia effugisset , persuasit discessisse Romanos . 
Id verum Crotonienses arbitrati dimisere auxilia destitutique propugnatoribus inopinati et invalidi capti sunt . 
Mago , dux Carthaginiensium , victo Cn. Pisone et in quadam turre circumsesso , suspicatus ventura ei subsidia perfugam misit , qui persuaderet appropinquantibus captum iam Pisonem ; qua ratione deterritis eis reliqua victoriae consummavit . 
Alcibiades in Sicilia , cum Syracusanos capere vellet , ex Catiniensibus , apud quos tum exercitum continebat , quendam exploratae sollertiae submisit ad Syracusanos . 
Is in publicum consilium introductus persuasit infestissimos esse Catinienses Atheniensibus et , si adiuvarentur a Syracusanis , futurum , ut opprimerent eos et Alcibiadem ; qua re adducti Syracusani universis viribus Catinam petituri processerunt , relicta ipsorum urbe , quam a tergo adortus Alcibiades ac desolatam , ut speraverat , afflixit . 
Cleonymus Atheniensis Troezenios , qui praesidio Crateri tenebantur , adgressus tela quaedam , in quibus scriptum erat venisse se ad liberandam eorum rem publicam , intra muros iecit et eodem tempore captivos quosdam conciliatos sibi remisit , qui Craterum detractarent . 
Per hoc consilium seditione intestina apud obsessos concitata admoto exercitu potitus est civitate . 
P. Servilius Isauram oppidum , flumine ex quo hostes aquabantur averso , ad deditionem siti compulit . 
C. Caesar in Gallia Cadurcorum civitatem amne cinctam et fontibus abundantem ad inopiam aquae redegit , cum fontes cuniculis avertisset et fluminis usum per sagittarios arcuisset . 
Q. Metellus in Hispania citeriore in castra hostium humili loco posita fluvium ex superiore parte immisit et subita inundatione turbatos per dispositos in hoc ipsum insidiatores cecidit . 
Alexander apud Babylona , quae media flumine Euphrate dividebatur , fossam pariter et aggerem instituit , ut in usum eius existimarent hostes egeri terram ; atque ita subito flumine averso per alveum veterem , qui siccatus ingressum praebebat , urbem intravit . 
Samiramis adversus eosdem Babylonios eodem Euphrate averso idem fecisse dicitur . 
Clisthenes Sicyonius ductum aquarum in oppidum Crisaeorum ferentem rupit ; mox adfectis siti restituit aquam elleboro corruptam , qua usos profluvio ventris deficientes cepit . 
Philippus , cum Prinassum castellum nulla vi capere posset , terram ante ipsos muros egessit simulavitque agi cuniculum ; castellani , quia subrutos se existimarant , dediderunt . 
Pelopidas Thebanus Magnetum duo oppida simul oppugnaturus non ita longo spatio distantia , quo tempore ad alterum eorum exercitum admovebat , praecepit , ut ex composito ab aliis castris quattuor equites coronati notabili alacritate velut victoriam nuntiantes venirent . 
Ad cuius simulationem curavit , ut silva , quae in medio erat , incenderetur , praebitura speciem urbis ardentis ; praeterea quosdam captivorum habitu eodem iussit perduci . 
Qua asseveratione perterriti qui obsidebantur , dum in parte iam se superatos existimant , defecerunt . 
Cyrus , Persarum rex , incluso Sardibus Croeso , qua praeruptus mons nullum aditum praestabat ad moenia , malos exaequantis altitudinem iugi subrexit , quibus simulacra hominum armata Persici habitus imposuerat , noctuque eos monti admovit . 
Tum prima luce ex altera parte muros adgressus . 
Ubi orto sole simulacra illa armatorum referentia habitum refulserunt , oppidani captam urbem a tergo credentes et ob hoc in fugam dilapsi victoriam hostibus concesserunt . 
Scipio apud Carthaginem sub discessum aestus maritimi , secutus deum , ut dicebat , ducem , ad muros urbis accessit et cedente stagno , qua non exspectabatur , irrupit . 
Fabius Maximus , Cunctatoris filius , apud Arpos praesidio Hannibalis occupatos , considerato situ urbis , sescentos milites obscura nocte misit , qui per munitam eoque minus frequentem oppidi partem scalis evecti in murum portas revellerent . 
Hi adiuti decidentium aquarum sono , qui operis strepitum obscurabat , iussa peragunt ; ipse dato signo ab alia parte adgressus cepit Arpos . 
C. Marius bello Iugurthino apud flumen Mulucham , cum oppugnaret castellum in monte saxeo situm , quod una et angusta semita adibatur , cetera parte velut consulto praecipiti , nuntiato sibi per Ligurem quendam ex auxiliis gregalem militem , qui forte aquatum progressus , dum per saxa montis cocleas legit , ad summa pervenerat , erepi posse in castellum , paucos centuriones perfectissimos cum velocissimis militibus , quibus aeneatores immiscuerat , misit capite pedibusque nudis , ut prospectus nisusque per saxa facilior foret , scutis gladiisque tergo aptatis . 
Hi Ligure ducente loris et clavis , quibus in ascensu nitebantur , adiuti , cum ad posteriora et ob id vacua defensoribus castelli pervenissent , concinere et tumultuari , ut praeceptum erat , coeperunt . 
Ad quod constitutum Marius constantius adhortatus suos acrius instare castellanis coepit , quos ab imbelli multitudine suorum revocatos , tamquam a tergo capti essent , insecutus castellum cepit . 
L. Cornelius Rufinus consul complura Sardiniae cepit oppida , dum firmissimas partes copiarum noctu exponit , quibus praecipiebat , delitiscerent opperirenturque tempus , quo ipse naves appelleret . 
Occurrentibus deinde adventanti hostibus et ab ipso per simulationem fugae longius ad persequendum avocatis , illi in relictas ab his urbes impetum fecerunt . 
Pericles , dux Atheniensium , cum oppugnaret quandam civitatem magno consensu defendentium tutam , nocte ab ea parte murorum , quae mari adiacebat , classicum cani clamoremque tolli iussit . 
Hostes penetratum illic in oppidum rati reliquerunt portas , per quas Pericles destitutas praesidio irrupit . 
Alcibiades , dux Atheniensium , Cyzicum oppugnandae eius causa nocte improvisus accessit et ex diversa parte moenium cornicines canere iussit . 
Sufficere propugnatores murorum poterant . 
Ad id latus , a quo solo se temptari putabant , cum confluerent , qua non obsistebatur , muros transcendit . 
Thrasybulus , dux Milesiorum , ut portum Sicyoniorum occuparet , a terra subinde oppidanos temptavit et illo , quo lacessebantur , conversis hostibus classe inexspectata portum cepit . 
Philippus in obsidione cuiusdam maritimae urbis binas naves procul a conspectu contabulavit superstruxitque eis turres ; aliis deinde turribus adortus a terra , dum urbis propugnatores distringit , turritas naves a mari applicuit et , qua non resistebatur , subiit muros . 
Pericles Peloponnesiorum castellum oppugnaturus , in quod duo omnino erant accessus , alterum fossa interclusit , alterum munire instituit . 
; ; Castellani securiores ab altera parte facti eam solam , quam muniri videbant , custodire coeperunt . 
Pericles praeparatis pontibus iniectisque super fossam , qua non cavebatur , subiit castellum . 
Antiochus adversus Ephesios Rhodiis , quos in auxilio habebat , praecepit , ut nocte portum cum magno strepitu invaderent ; ad quam partem omni multitudine cum tumultu decurrente , nudatis defensore reliquis munitionibus , ipse a diverso adgressus civitatem cepit . 
Cato in conspectu Lacetanorum , quos obsidebat , reliquis suorum summotis , Suessetanos quosdam ex auxiliaribus maxime imbelles adgredi moenia iussit ; hos cum facta eruptione Lacetani facile avertissent et fugientes avide insecuti essent , illis quos occultaverat coortis oppidum cepit . 
L. Scipio in Sardinia , cuiusdam civitatis parte militum relicta oppugnatione , quam instruxerat , speciem fugientis praestitit ; insecutisque temere oppidanis per eos , quos in proximo occultaverat , oppidum invasit . 
Hannibal , cum obsideret civitatem Himeram , castra sua capi de industria passus est , iussis recedere Poenis , tamquam praevaleret hostis ; quo eventu Himeraeis ita deceptis , ut gaudio impulsi relicta urbe procurrerent ad Punicum vallum , Hannibal vacuam urbem per eos , quos in insidiis ad hanc ipsam occasionem posuerat , cepit . 
Idem , ut Saguntinos eliceret , rara acie ad muros accedens ad primam eruptionem oppidanorum simulata fuga cessit interpositoque exercitu ab oppido interclusos a suis hostes in medio trucidavit . 
Himilco Carthaginiensis apud Agrigentum iuxta oppidum partem copiarum in insidiis posuit praecepitque his , ut , cum processissent oppidani , ligna umida incenderent . 
Deinde cum reliqua parte exercitus luce ad eliciendos hostes progressus simulata fuga persequentis oppidanos longius cedendo protraxit . 
Insidiatores prope moenia imperatum ignem acervis subiecerunt ; unde obortum contemplati fumum Agrigentini incensam civitatem suam existimaverunt , defendendaeque eius gratia dum trepide recurrunt , obviis eis qui insidiati iuxta muros erant et a tergo instantibus quos persecuti fuerant , in medio trucidati sunt . 
Viriathus disposito per occulta milite paucos misit , qui abigerent pecora Segobrigensium ; ad quae illi vindicanda cum frequentes procurrissent simulantesque fugam praedatores persequerentur , deducti in insidias caesique sunt . 
Scordisci equites , cum Heracleae diversarum partium praesidio praepositus esset Lucullus , pecora abigere simulantes provocaverunt eruptionem ; fugam deinde mentiti sequentem Lucullum in insidias deduxerunt et octingentos cum eo milites occiderunt . 
Chares , dux Atheniensium , civitatem adgressurus litori appositam , post quaedam promunturia occulte habita classe , e navibus velocissimam praeter hostilia praesidia ire iussit ; qua visa cum omnia navigia , quae pro custodia portus agebant , ad persequendam evolassent , Chares indefensum portum cum reliqua classe invectus etiam civitatem occupavit . 
Barca , dux Poenorum , in Sicilia Lilybaeum nostris terra marique obsidentibus partem classis suae procul armatam iussit ostendi ; ad eius conspectum cum evolassent nostri , ipse reliquis quas in occulto tenuerat navibus Lilybaei portum occupavit . 
Phormion , dux Atheniensium , cum depopulatus esset agros Chalcidensium , legatis eorum de ea re querentibus benigne respondit et nocte , qua dimissurus illos erat , finxit litteras sibi supervenisse civium suorum , propter quas redeundum haberet . 
Ac paulum regressus dimisit legatos . 
His omnia tuta et abisse Phormionem renuntiantibus , Chalcidenses spe et oblatae humanitatis et abducti exercitus remissa urbis custodia , cum confestim Phormion revertisset , prohibere inexspectatam vim non potuerunt . 
Agesilaus , dux Lacedaemoniorum , cum Phocaeenses obsideret et intellexisset eos , qui tunc praesidio illis erant , iam gravari belli incommoda , paulum regressus tamquam ad alios actus liberam recendendi occasionem his dedit ; non multo post milite reducto destitutos Phocaeenses superavit . 
Alcibiades adversus Byzantios , qui se moenibus continebant , insidias disposuit et simulato regressu incautos eos oppressit . 
Viriathus , cum tridui iter discedens confecisset , idem illud uno die remensus securos Segobrigenses et sacrificio cum maxime occupatos oppressit . 
Epaminondas Mantineae , cum Lacedaemonios in subsidium hosti venisse animadverteret , ratus posse Lacedaemonem occupari , si clam illo profectus esset , nocte crebros ignes fieri iussit , ut specie remanendi occultaret profectionem . 
Sed a transfuga proditus , assecuto exercitu Lacedaemoniorum , itinere quidem , quo Spartam petebat , destitit , idem tamen consilium convertit ad Mantinienses ; aeque enim ignibus factis Lacedaemonios , quasi maneret , frustratus per quadraginta milia passuum revertit Mantiniam eamque auxilio destitutam occupavit . 
Alcibiades , dux Atheniensium , civitate sua a Lacedaemoniis obsessa , veritus neglegentiam vigilum denuntiavit his qui in stationibus erant , observarent lumen , quod nocte ostenturus esset ex arce , et ad conspectum eius ipsi quoque lumina attollerent ; in quo munere qui cessasset , poenam passurum . 
Dum sollicite exspectatur signum ducis , pervigilatum ab omnibus et suspectae noctis periculum evitatum est . 
Iphicrates , dux Atheniensium , cum praesidio Corinthum teneret et sub adventum hostium ipse vigilias circumiret , vigilem , quem dormientem invenerat , transfixit cuspide ; quod factum quibusdam tamquam saevum increpantibus ; qualem inveni ; , inquit , ; talem reliqui . 
Epaminondas Thebanus idem fecisse dicitur . 
Romani , obsessi in Capitolio , ad Camillum ab exilio implorandum miserunt Pontium Cominium , qui , ut stationes Gallorum falleret , per saxa Tarpeia demissus tranato Tiberi Veios pervenit et perpetrata legatione similiter ad suos rediit . 
Campani , diligenter Romanis , a quibus obsessi erant , custodias agentibus , quendam pro transfuga subornatum miserunt , qui occultatam balteo epistulam inventa effugiendi causa [ occasione ] ad Poenos pertulit . 
Venationi quoque et pecoribus quidam insuerunt litteras membranis mandatas . 
Aliqui et iumento in aversam partem infulserunt , dum stationes transeunt . 
Nonnulli interiora vaginarum inscripserunt . 
L. Lucullus , Cyzicenos obsessos a Mithridate ut certiores adventus sui faceret , cum praesidiis hostium teneretur introitus urbis , qui unus et angustus ponte modico insulam continenti iungit , militem e suis nandi et nauticae artis peritum iussit insidentem duobus inflatis utribus litteras insutas habentibus , quos ab inferiore parte duabus regulis inter se distantibus commiserat , ire septem milium passuum traiectum . 
Quod ita perite gregalis fecit , ut cruribus velut gubernaculis dimissis cursum dirigeret et procul visentis , qui in statione erant , marinae specie beluae deciperet . 
Hirtius consul ad Decimum Brutum , qui Mutinae ab Antonio obsidebatur , litteras subinde misit plumbo scriptas , quibus ad brachium religatis milites Scultennam amnem tranabant . 
Idem columbis , quas inclusas ante tenebris et fame affecerat , epistulas saeta ad collum religabat easque a propinquo , in quantum poterat , moenibus loco emittebat . 
Illae lucis cibique avidae altissima aedificiorum petentes excipiebantur a Bruto , qui eo modo de omnibus rebus certior fiebat , utique postquam disposito quibusdam locis cibo columbas illuc devolare instituerat . 
Bello civili , cum Ategua urbs in Hispania Pompeianarum partium obsideretur , Maurus inter noctem tamquam Caesarianus tribuni cornicularius vigiles quosdam excitavit ; ex quibus cum tesseram accepisset , ali [ qu ] os excitans constantia fallaciae suae per medias Caesaris copias praesidium Pompei transduxit . 
Hannibale obsidente Casilinum , Romani far in doliis secunda aqua Volturni fluminis demittebant , ut ab obsessis exciperetur . 
Quibus cum obiecta per medium amnem catena Hannibal obstitisset , nuces sparsere . 
Quae cum aqua ferente ad oppidum defluerent , eo commeatu sociorum necessitatem sustentaverunt . 
Hirtius Mutinensibus obsessis ab Antonio salem , quo maxime indigebant , cupis conditum per amnem Scultennam intromisit . 
Idem pecora secunda aqua demisit , quae excepta sustentaverunt necessariorum inopiam . 
Romani , cum a Gallis Capitolium obsideretur , in extrema iam fame panem in hostem iactaverunt consecutique , ut abundare commeatibus viderentur , obsidionem , donec Camillus subveniret , toleraverunt . 
Athenienses adversus Lacedaemonios idem fecisse dicuntur . 
Hi , qui ab Hannibale Casilini obsidebantur , ad extremam famem pervenisse crediti , cum etiam herbas alimentis eorum Hannibal , arato loco qui erat inter castra ipsius et moenia , praeriperet , semina in praeparatum locum iecerunt , consecuti , ut habere viderentur , quo victum sustentarent usque ad satorum proventum . 
Reliqui ex Variana clade , cum obsiderentur , quia defici frumento videbantur , horrea tota nocte circumduxerunt captivos , deinde praecisis manibus dimiserunt ; hi circumsedentibus suis persuaserunt , ne spem maturae expugnationis reponerent in fame Romanorum , quibus ingens alimentorum copia superesset . 
Thraces in arduo monte obsessi , in quem hostibus accessus non erat , collato viritim exiguo tritico paucas oves paverunt et egerunt in hostium praesidia ; quibus exceptis et occisis , cum frumenti vestigia in visceribus earum apparuissent , opinatus hostis magnam vim tritici superesse eis , qui inde etiam pecora pascerent , recessit ab obsidione . 
Thrasybulus , dux Milesiorum , cum longa obsidione milites sui angerentur ab Halyatte , qui sperabat eos ad deditionem fame posse compelli , sub adventum legatorum Halyattis frumentum omne in forum compelli iussit et conviviis sub id tempus institutis per totam urbem epulas praestitit ; atque ita persuasit hosti superesse ipsis copias , quibus diuturnam sustinerent obsidionem . 
Claudius Marcellus , cognito consilio L. Bantii Nolani , qui corrumpere ad defectionem populares studebat et Hannibali gratificabatur , quod illius beneficio curatus inter Cannenses saucius et ex captivitate remissus ad suos erat , quia interficere eum , ne supplicio eius reliquos concitaret Nolanos , non audebat , arcessitum ad se allocutus est , dicens fortissimum militem eum esse , quod antea ignorasset , hortatusque est , ut se cum moraretur , et super verborum honorem equo quoque donavit . 
Qua benignitate non illius tantum fidem , sed etiam popularium , quae ex illo pendebat , sibi obligavit . 
Hamilcar , dux Poenorum , cum frequenter auxiliares Galli ad Romanos transirent et iam ex consuetudine ut socii exciperentur , fidissimos subornavit ad simulandam transitionem , qui Romanos excipiendorum causa eorum progressos ceciderunt . 
Quae sollertia Hamilcari non tantum ad praesentem profuit successum , sed in posterum praestitit , ut Romanis veri quoque transfugae forent suspecti . 
Hanno , Carthaginiensium imperator , in Sicilia , cum comperisset Gallorum mercennariorum circiter quattuor milia conspirasse ad transfugiendum ad Romanos , quod aliquot mensum mercedes non receperant , animadvertere autem in eos non auderet metu seditionis , promisit prolationis iniuriam liberalitate pensaturum . 
Quo nomine gratias agentibus Gallis per tempus idoneum praedaturos pollicitus fidelissimum dispensatorem ad Otacilium consulem misit , qui , tamquam rationibus interversis transfugisset , nuntiavit nocte proxima Gallorum quattuor milia , quae praedatum forent missa , posse excipi . 
Otacilius nec statim credidit transfugae nec tamen rem spernendam ratus disposuit in insidiis lectissimam manum suorum . 
Ab ea Galli excepti dupliciter Hannonis consilio satisfecerunt ; et Romanos ceciderunt et ipsi omnes interfecti sunt . 
Hannibal simili consilio se a transfugis ultus est . 
Nam cum aliquos ex militibus suis sciret transisse proxima nocte nec ignoraret exploratores hostium in castris suis esse , palam pronuntiavit non debere transfugas vocari sollertissimos milites , qui ipsius iussu exierint ad excipienda hostium consilia . 
Auditis quae pronuntiavit , rettulerunt exploratores ad suos . 
Tum comprehensi a Romanis transfugae et amputatis manibus remissi sunt . 
Diodotus , cum praesidio Amphipolim tueretur et duo milia Thracum suspecta haberet , quae videbantur urbem direptura , mentitus paucas hostium naves proximo litori applicuisse easque diripi posse ; qua spe stimulatos Thracas emisit ac deinde clausis portis non recepit . 
Romani , qui in praesidio Panhormitanorum erant , veniente ad obsidionem Hasdrubale raros ex industria in muros posuerunt defensores ; quorum paucitate contempta cum incautus muris succederet Hasdrubal , eruptione facta ceciderunt eum . 
Aemilius Paulus , universis Liguribus improviso adortis castra eius , simulato timore militem diu continuit ; deinde fatigato iam hoste quattuor portis eruptione facta stravit cepitque Ligures . 
Livius praefectus Romanorum arcem Tarentinorum tenens misit ad Hasdrubalem legatos , abire uti sibi incolumi liceret ; ea simulatione ad securitatem perductum hostem eruptione facta cecidit . 
Cn. Pompeius circumsessus ad Dyrrachium non tantum obsidione liberavit suos , verum etiam post eruptionem , quam opportuno et loco et tempore fecerat , Caesarem ad castellum , quod duplici munitione instructum erat , avide irrumpentem exterior ipse circumfusus corona obligavit , ut ille inter eos , quos obsidebat , et eos , qui extra circumvenerant , medius non leve periculum et detrimentum senserit . 
Flavius Fimbria in Asia apud Rhyndacum adversum filium Mithridatis , brachiis ab latere ductis , deinde fossa in fronte percussa , quietum in vallo militem tenuit , donec hostilis equitatus intraret angustias munimentorum ; tunc eruptione facta sex milia eorum cecidit . 
C. Caesar in Gallia , deletis ab Ambiorige Titurii Sabini et Cottae legatorum copiis , cum a Q. Cicerone , qui et ipse oppugnabatur , certior factus cum duabus legionibus adventaret , conversis hostibus metum simulavit militesque in castris , quae artiora solito industria fecerat , tenuit . 
Galli praesumpta iam victoria velut ad praedam castrorum tendentes fossas implere et vallum detrahere coeperunt ; qua re proelio non aptatos Caesar emisso repente undique milite trucidavit . 
Titurius Sabinus adversus Gallorum amplum exercitum continendo militem intra munimenta praestitit eis suspicionem metuentis . 
Cuius augendae causa perfugam misit , qui affirmaret exercitum Romanum in desperatione esse ac de fuga cogitare . 
Barbari oblata victoriae spe concitati lignis sarmentisque se oneraverunt , quibus fossas complerent , ingentique cursu castra nostra in colle posita petiverunt . 
Unde in eos Titurius universas immisit copias multisque Gallorum caesis plurimos in deditionem accepit . 
Asculani , oppugnaturo oppidum Pompeio cum paucos senes et aegros in muris ostendissent , ob id securos Romanos eruptione facta fugaverunt . 
Numantini obsessi ne pro vallo quidem instruxerunt aciem adeoque se continuerunt , ut Popilio Laenati fiducia fieret scalis oppidum adgrediendi ; quo deinde suspicante insidias , quia ne tunc quidem obsistebatur , ac suos revocante , eruptione facta aversos et descendentis adorti sunt . 
Romani , assidente moenibus Hannibale , ostentandae fiduciae gratia supplementum exercitibus , quos in Hispania habebant , diversa porta miserunt . 
Idem agrum , in quo castra Hannibal habebat , defuncto forte domino venalem ad id pretium licendo perduxerunt , quo is ager ante bellum venierat . 
Idem , cum ab Hannibale obsiderentur et ipsi obsiderent Capuam , decreverunt , ne nisi capta ea revocaretur inde exercitus . 
