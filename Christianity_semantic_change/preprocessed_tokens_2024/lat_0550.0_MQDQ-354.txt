Si tibi , magne , uelim fasces memorare parentum , Vix daret in tergo pagina lecta modum . 
A proauis atauisque potens , tu stemmata uincis Moribus , et meritis cedit origo tuis , Optime Partheni , positum cui nomen ab aeuo Laus magis est animi , quo , uerecunde , places . 
Nuntia uenturum signauit lingua pudorem , Vtque decus geminis quod uocitaris adest . 
Cingula plura geris , sed quae tu grandia reddis , Nam tibi quisque datur , mox sibi crescit honor . 
Quis bona tanta canat ? 
Breuiter loquor ; omnia tecum Quae faciunt magnos singula solus habes . 
Tu , facunde , sonas Rhodani Rhenique cateruis ; Regia dulcisonum te probat aula uirum . 
Te multis opulenta quidem Germania doctis Suspicit , et patrio gaudet amore tibi , Gloria de tanto cui maxima fulget alumno , Qualem Romuleo dat toga densa foro . 
Vidi ego te , uidi iuuenem sermone diserto Hesperios proceres aequiparare senes , Quo directus eras legati munere functus , Vt libertatis posceres actor opem . 
Mulsisti Geticas uerbis felicibus aures , Iuueruntque tuum publica uota solum . 
Nil auditor ouans potuit rex ille negare , Cuius in arbitrio tunc ea causa fuit . 
Haec ubi fama uolans celeri dispergere cursu Coepit et assidua sustulit aure caput , Exiit in populos solidae pinguedo loquelae , Stipabatque tuos anxia turba gradus , Vt , quotiens motis aperires flumina labris , Curreret aestiuam ceu positura sitim . 
Has ego diuitias auidus contingere linguae , Qua uelut unda Tagi , tu pretiose , fluis , His quoniam Laribus tenebamur in urbe Rauennae , Hospes hians aderam nocte dieque tibi . 
Quos mihi tu libros , quae nomina docte sonabas ! 
Quanta simul repetens codicis instar eras ! 
Caesaris Historias ibi primum te duce legi , Quas ut ephemeridas condidit ipse sibi . 
Cantabas placido dulcique lepore poetas In quibus ars fallax , pompa superba fuit . 
Sed tamen ad ueros remeabas , optime , uates Quorum metra fides ad sua iura trahit , Qualis in Hyblaeis Ambrosius eminet hymnis Quos posito cunis significastis , apes , Qualis in hac eadem Decentius arte manauit , Aruernisque canis , Sidoniana chelys . 
Cura mihi dudum fuerat puerilibus annis Versibus assiduum concelebrare melos , Scribere quas etiam simulauit fabula partes Et per inane fretum sub leuitate rapi . 
Quae cum nostra tibi fragilis cecinisset arundo , Et mihi , care , tuus saepe faueret , amor , " O utinam malles " dixisti " rectius huius Ad Domini laudes flectere uocis iter ! 
Vt quia nomen habes quo te uocitamus , Arator , Non abstrusa tibi sit sed aperta seges . 
" Constitui , fateor , si quando forte mererer Ingenii fructus ad meliora sequi , Quo te cumque loci contingeret esse , uirorum Maxime , transmitti , quod modularer , opus . 
Iam stimulat promissa dies , ut debita tandem Contractusque meos soluere , docte , uelim . 
Sume quod ex nitido libauimus aequore carmen , Et licet exiguas suscipe gratus aquas . 
Oceanus rerum spatio manet altus in illo , De quo uix laticem traximus ore breuem . 
Namque ego , Romanae caulis permixtus amoenis Ecclesiae , tonso uertice factus ouis , Pascua laeta uidens et aprica uolumina Christi Quaerebam gustu tangere cuncta meo Et nunc Dauiticis assuetus floribus odas Mandere , nunc Genesim mens cupiebat edax . 
Cumque simul uiolas et lilia carpere mallem Quae uetus atque nouus congeminauit odor , Incidit ille mihi , quem regula nominat Actus , Messis apostolicae plenus in orbe liber , In quo nos Dominus Petro piscante leuauit De gremio salsi caeruleique maris Ostensaque dedit caelestis imagine nauem Gentibus assumptis exsaturare famem . 
Huius ab historia produxi carmina tiro Pastorique meo sedulus ora dedi , Largius auxilio qui fert noua uerba canenti , De quo nemo potest , hoc sine , digna loqui Quae Patri egregio patuerunt tradita papae Scriniaque Ecclesiae condita rite gerunt . 
Eia age ! 
Susceptos celebret collatio libros . 
Mercedis pretium causa superna dabit , Sunt quia pontifices in religione Magistri , Gallia quos multos dat studiosa bonos , Est ubi Firminus , uenerabilis ille sacerdos , Pascere qui populum dogmatis ore potest . 
Huius ad Italiae tendit laudatio fines , Atque ultra patriam gloria nomen habet . 
Ne dubita quin grata forent documenta probatis Sedis apostolicae quae placuere uiro , Nec te nempe putes cariturum munere famae , Haec praelata operi scripta quod edis ibi . 
Ibimus ambo simul quo pagina uenerit ista , Partheniumque decus semper in ore foret . 
