Cantemus , Socii , Domino , cantemus honorem , Dulcis amor Christi personet ore pio . 
Primus ad ima ruit magna de luce superbus : Sic homo , cum tumuit , primus ad ima ruit . 
Vnius ob meritum cuncti periere minores : Saluantur cuncti unius ob meritum . 
Sola fuit mulier , patuit quae ianua leto : Et qua uita redit , sola fuit mulier . 
Frater iniquus erat iustum qui perculit olim : Damnator Christi frater iniquus erat . 
Transitus ille monet , quid prima amisit origo : Quid uentura parent , transitus ille monet . 
Arca leuatur aquis , homines ut perderet aequor : Ne pereant homines , arca leuatur aquis . 
Sume , pater , populos pro nati uulnere cunctos : Cum tradis Christum , sume , pater , populos . 
Hostia summa Patris , tacitis signata figuris : Quam reserat Christus , hostia summa Patris . 
Claudicat ecce uidens Dominum , dum praeualet , heres : Aspera gens Christum claudicat ecce uidens . 
Reppulit ille famem , uenitus crimine fratrum : Venditus est Christus , reppulit ille famem . 
Perfide , corde peris , dum uastant omnia plagae : Dum cessant plagae , perfide , corde peris . 
Agnus ab hoste sacer reuocauit sanguine patres : Sanguine nosque refert agnus ab hoste sacer . 
Obruit unda nefas populo gradiente per aequor : Nunc populis mundi obruit unda nefas . 
Murmurat impietas , manna ueniente refecta : Panis adest Christus , murmurat impietas . 
Plebs sibi dura caput terrae cultoris adoptat : Abstulit , heu , Christum plebs sibi dura caput . 
Lex dedit indicium ueteris de crimine poenae : Quodque salus ueniat , lex dedit indicium . 
En lapis irriguus , satiare , incredule , fonte : Qui Christum reprobas , en lapis irriguus . 
Carpitur igne sacro munus uotumque piorum : Seditiosa tribus carpitur igne sacro . 
Regna beata Patris legis non contigit heres : Iesus dispensat regna beata Patris . 
Distruit arca Dei , muros dum circuit , hostem : Sic hostem mundi distruit arca Dei . 
Area uellus habet , madido sed uellere sicca est : Siccum tota madens area uellus habet . 
Vincis honore Dei promisso in munere gentes : Affectum natae uincis honore Dei . 
Tu decus omne tuis , qui sternis caede Goliam : Qui uincis mundum , tu decus omne tuis . 
Maxima dona Dei cuncti cecinere prophetae : Impleuit Christus maxima dona Dei . 
Pondera dura tulit mandatum legis et iram : Gratia mandati pondera dura tulit . 
Virgo Maria nitet nullo temerante pudore : Post partum pueri uirgo Maria nitet . 
Filius hic hominis fit maxima quaestio mundi : Nobiscum Deus est filius hic hominis . 
Gaudia magna Dei mundus percepit et ambit : Respuit , heu , mundus gaudia magna Dei . 
Signa mouent populos , cernunt magnalia caeci : Nulla tamen duros signa mouent populos . 
Aspera mors populis ligno deducta cucurrit : Aufertur ligno aspera mors populis . 
Ipse tulit Dominus pro poenis munera seruis : Pro seruis poenas ipse tulit Dominus . 
Vita beata necem miseris auertere uenit : Pertulit a miseris uita beata necem . 
Lumen adesse Dei persensit tartarus ingens : Nec cernunt homines lumen adesse Dei . 
Mors fera per hominem miserum sibi subdidit orbem : Subdita congemuit mors fera per hominem . 
Suscitat ecce genus morti pater ille profanus : Ad uitam Christus suscitat ecce genus . 
Hic populus Dominum dura ceruice negauit : Suscepit primus hic populus Dominum . 
Sanguine laeta redit fuso gens impia Christi : Gustato Christi sanguine laeta redit . 
Crimina cuncta suis terrenus contulit auctor : Dissoluit Christus crimina cuncta suis . 
Libera corda sibi facinus deuinxerat olim : Nunc reficit Christus libera corda sibi . 
Fortia uincla dedit peccati saeua potestas : Dulcis amor Christi fortia uincla dedit . 
Iam super astra sedet , cuncti exsultate fideles : Perfide , quid saeuis ? 
iam super astra sedet . 
Mortuus ille tonat , caelum terramque subegit : Quid facient hostes ? 
mortuus ille tonat . 
Pellitur umbra die , Christo ueniente figura : Christus adit gentes , pellitur umbra die . 
Te properare docent et signa et saecula prima : sacra quae gerimus te properare docent . 
Vnicus adueniens firmauit uota priorum : Vota dedit nobis unicus adueniens . 
Passio , Christe , tui compleuit munera legis : Munera nostra replet passio , Christe , tui . 
Hic homo qui Deus est , spes est antiqua priorum : Spes in fine piis hic homo , qui Deus est . 
Munus erit fidei toto credentibus aeuo : Qui dedit ut credant , munus erit fidei . 
Te ueniente , Deus , mundanus concidit error : Occidit hic mundus te ueniente , Deus . 
Gratia plena Dei est , quae totis gentibus extat : Abscedant sectae , gratia plena Dei est . 
Sola columba redit , quae totum circuit orbem : Discedant corui , sola columba redit . 
Adueniet Dominus dare digna piis , mala prauis : Credite iam , miseri , adueniet Dominus . 
Visio , Christe , tui tormentum et poena malorum Gloria cuncta bonis uisio , Christe , tui . 
Gloria magna Patri , semper tibi gloria , Nate : Cum sancto Spiritu gloria magna Patri . 
A solis ortus cardine Adusque terrae limitem Christum cauamus principem , Natum Maria uirgine . 
Beatus auctor saeculi Seruile corpus induit , Vt carne carnem liberans Non perderet quod condidit . 
Clausae parentis uiscera Caelestis intrat gratia , Venter puellae baiulat Secreta quae non nouerat . 
Domus pudici pectoris Templum repente fit Dei , Intacta nesciens uirum Verbo creauit filium . 
Enixa est puerpera Quem Gabrihel praedixerat , Quem matris aluo gestiens Clausus Iohannes senserat . 
Faeno iacere pertulit , Praesepe non abhorruit , Paruoque lacte pastus est , Per quem nec ales esurit . 
Gaudet chorus caelestium , Et angeli canunt Deum , Palamque fit pastoribus Pastor creatorque omnium Hostis Herodes impie , Christum uenire quid times ? 
Non eripit mortalia Qui regna dat caelestia . 
Ibant magi qua uenerant , Stellam sequentes praeuiam ; Lumen requirunt lumine , Deum fatentur munere . 
Caterua matrum personat , Collisa deflens pignora , Quorum tyrannus milia Christo sacrauit uictimam . 
Lauacra puri gurgitis Caelestis agnus attigit , Peccata qui mundi tulit Nos abluendo sustulit . 
Miraculis dedit fidem , Habere se Deum patrem , Infirma sanans corpora suscitans cadauera . 
Nouum genus potentiae : Aquae rubescunt hydriae , Vinumque iussa fundere Mutauit unda originem . 
Orat salutem seruulo Nixus genu centurio , Credentis ardor plurimus Extinxit ignes febrium . 
Petrus per undas ambulat Christi leuatus dextera : Natura quam negauerat Fides parauit semitam . 
Quarta die iam fetidus Vitam recepit Lazarus , Mortisque liber uinculis Factus superstes est sibi . 
Riuos cruoris torridi Contacta uestis obstruit , Fletu rigante supplicis Arent fluenta sanguinis . 
Solutus omni corpore , Iussus repente surgere , Suis uicissim gressibus Aeger uehebat lectulum . 
Tunc ille Iudas carnifex Ausus magistrum tradere , Pacem ferebat osculo , Quam non habebat pectore . 
Verax datur fallacibus , Pium flagellat impius , Crucique filius innocens Coniunctus est latronibus . 
Xeromyrrham post sabbatum Quaedam uehebant compares , Quas allocutus angelus Viuum sepulchro non tegi . 
Hymnis uenite dulcibus , Omnes canamus subditum Christi triumpho tartarum , Qui nos redemit uenditus . 
Zelum draconis inuidi Et os leonis pessimi Calcauit unicus Dei Seseque caelis reddidit . 
