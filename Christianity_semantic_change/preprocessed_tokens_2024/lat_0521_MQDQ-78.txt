Nil sexus nec busta nocent , nil fila sororum Ultima , fallaci pollice quae tenuant . 
Mixta deo mulier uiuit post funera factis , Mascula femineo tramite gesta ferens . 
Sanguis honor genius probitas constantia uultus Uicerunt tantis exitium pretiis . 
Moribus adseruit magnorum stemma parentum , Indicium generis mens cui clara fuit . 
Instituit natos uitam seruare serenam , Dum docet exemplis semper amare deum . 
Tollitur adclini tellus subnixa tumore , Leniter elato fulta supercilio . 
Uerticibus nullis caput admouet illa superbum Nec similis pressis uallibus ima petit . 
Fumifer hic patulis Aponus fluit undique uenis . 
Pacificus mixtis ignis anhelat aquis . 
Unda focos seruat , non sorbit flamma liquorem : Infuso crepitat fons sacer inde rogo . 
Ebrius hic cunctis medicinam suggerit ardor , Corpora desiccans rore uaporifero . 
Hic pyra gurgitibus , scintillis fluctuat umor : Uiuitur alternae mortis amicitia . 
Ne pereat , Nymphis Uulcanus mergitur illis . 
Foedera naturae rupit concordia pugnax . 
