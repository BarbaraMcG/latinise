Orbem iam totum uictor Romanus habebat qua mare , qua terrae , qua sidus currit utrumque nec satiatus erat . 
Grauidis freta pulsa carinis iam peragebantur ; si quis sinus abditus ultra , si qua foret tellus , quae fuluum mitteret aurum , hostis erat , fatisque in tristia bella paratis quaerebantur opes . 
Non uulgo nota placebant gaudia , non usu plebeio trita uoluptas . 
Aes Ephyreiacum laudabat miles , in ima quaesitus tellure nitor certauerat ostro , hinc Numidae accierant , illinc noua uellera Seres atque Arabum populus sua despoliauerat arua . 
Ecce aliae clades et laesae uulnera pacis . 
Quaeritur in siluis auro fera , et ultimus Hammon Afrorum excutitur , ne desit belua dente ad mortes pretiosa ; fames premit aduena classes , tigris et aurata gradiens uectatur in aula , ut bibat humanum populo plaudente cruorem . 
Heu , pudet effari perituraque prodere fata ! 
Persarum ritu male pubescentibus annis surripuere uiros , exsectaque uiscera ferro in uenerem fregere , atque ut fuga mobilis aeui circumscripta mora properantes differat annos , quaerit se natura nec inuenit . 
Omnibus ergo scorta placent fractique enerui corpore gressus et laxi crines et tot noua nomina uestis quaeque uirum quaerunt . 
Ecce Afris eruta terris citrea mensa greges seruorum ostrumque renidens ponitur ac maculis imitatur uilius aurum quae sensum trahat . 
Hoc sterile ac male nobile lignum turba sepulta mero circum uenit , omniaque orbis praemia correptis miles uagus esurit armis . 
Ingeniosa gula est . 
Siculo scarus aequore mersus ad mensam uiuus perducitur , atque Lucrinis eruta litoribus uendunt conchylia cenas ut renouent per damna famem . 
Iam Phasidos unda orbata est auibus , mutoque in litore tantum solae desertis aspirant frondibus aurae . 
Nec minor in Campo furor est emptique Quirites ad praedam strepitumque lucri suffragia uertunt . 
Uenalis populus , uenalis curia patrum : est fauor in pretio . 
Senibus quoque libera uirtus exciderat , sparsisque opibus conuersa potestas ipsaque maiestas auro corrupta iacebat . 
Pellitur a populo uictus Cato ; tristior ille est , qui uicit , fascesque pudet rapuisse Catoni . 
Namque hoc dedecoris populo morumque ruina non homo pulsus erat , sed in uno uicta potestas Romanumque decus . 
Quare tam perdita Roma ipsa sui merces erat et sine uindice praeda . 
Praeterea gemino deprensam gurgite plebem faenoris illuuies ususque exederat aeris Nulla est certa domus , nullum sine pignore corpus , sed ueluti tabes tacitis concepta medullis intra membra furens curis latrantibus errat . 
Arma placent miseris , detritaque commoda luxu uulneribus reparantur . 
Inops audacia tuta est . 
Hoc mersam caeno Romam somnoque iacentem quae poterant artes sana ratione mouere , ni furor et bellum ferroque excita libido ? 
Tres tulerat Fortuna duces , quos obruit omnes armorum strue diuersa feralis Enyo . 
Crassum Parthus habet , Libyco iacet aequore Magnus , Iulius ingratam perfudit sanguine Romam , et quasi non posset tot tellus ferre sepulcra diuisit cineres . 
Hos gloria reddit honores . 
Est locus exciso penitus demersus hiatu Parthenopen inter magnaeque Dicarchidos arua , Cocyti perfusus aqua ; nam spiritus , extra qui furit effusus , funesto spargitur aestu . 
Non haec autumno tellus uiret aut alit herbas caespite laetus ager , non uerno persona cantu mollia discordi strepitu uirgulta loquuntur sed chaos et nigro squalentia pumice saxa gaudent ferali circum tumulata cupressu . 
Has inter sedes Ditis pater extulit ora bustorum flammis et cana sparsa fauilla , ac tali uolucrem Fortunam uoce lacessit : " Rerum humanarum diuinarumque potestas Fors , cui nulla placet nimium secura potestas , quae noua semper amas et mox possessa relinquis , ecquid Romano sentis te pondere uictam nec posse ulterius perituram extollere molem ? 
Ipsa suas uires odit Romana iuuentus et quas struxit opes , male sustinet . 
Aspice late luxuriam spoliorum et censum in damna furentem . 
Aedificant auro sedesque ad sidera mittunt , expelluntur aquae saxis , mare nascitur aruis , et permutata rerum statione rebellant . 
En etiam mea regna petunt . 
Perfossa dehiscit molibus insanis tellus , iam montibus haustis antra gemunt , et dum uanos lapis inuenit usus , inferni manes caelum sperare fatentur . 
Quare age , Fors , muta pacatum in proelia uultum , Romanosque cie , ac nostris da funera regnis . 
Iam pridem nullo perfundimus ora cruore , nec mea Tisiphone sitientis perluit artus ex quo Sullanus bibit ensis et horrida tellus extulit in lucem nutritas sanguine fruges . 
" Haec ubi dicta dedit , dextrae coniungere dextram conatus rupto tellurem soluit hiatu . 
Tunc Fortuna leui defudit pectore uoces : " O genitor , cui Cocyti penetralia parent , si modo uera mihi fas est impune profari uota tibi cedent ; nec enim minor ira rebellat pectore in hoc leuiorque exurit flamma medullas . 
Omnia , quae tribui Romanis arcibus , odi muneribusque meis irascor . 
Destruet istas idem , qui posuit , moles deus . 
Et mihi cordi quippe cremare uiros et sanguine pascere luxum . 
Cerno equidem gemina iam stratos morte Philippos Thessaliaeque rogos et funera gentis Hiberae . 
Iam fragor armorum trepidantes personat aures . 
Et Libyae cerno tua , Nile gementia claustra Actiacosque sinus et Apollinis arma timentes . 
Pande , age , terrarum sitientia regna tuarum atque animas accerse nouas . 
Uix nauita Porthmeus sufficiet simulacra uirum traducere cumba ; classe opus est . 
Tuque ingenti satiare ruina pallida Tisiphone , concisaque uulnera mande . 
Ad Stygios manes laceratus ducitur orbis . 
" Uixdum finierat , cum fulgure rupta corusco intremuit nubes elisosque abscidit ignes . 
Subsedit pater umbrarum , gremioque reducto telluris pauitans fraternos palluit ictus . 
Continuo clades hominum uenturaque damna auspiciis patuere deum . 
Namque ore cruento deformis Titan uultum caligine texit : ciuiles acies iam tum spirare putares . 
Parte alia plenos exstinxit Cynthia uultus et lucem sceleri subduxit . 
Rupta tonabant uerticibus lapsis montis iuga , nec uaga passim flumina per notas ibant morientia ripas . 
Armorum strepitu caelum furit et tuba Martem sideribus tremefacta ciet , iamque Aetna uoratur ignibus insolitis et in aethera fulmina mittit . 
Ecce inter tumulos atque ossa carentia bustis umbrarum facies diro stridore minantur . 
Fax stellis comitata nouis incendia ducit sanguineoque recens descendit Iuppiter imbre . 
Haec ostenta breui soluit deus . 
Exuit omnes quippe moras Caesar , uindictaeque actus amore Gallica proiecit , ciuilia sustulit arma . 
Alpibus aeriis , ubi Graio numine pulsae descendunt rupes et se patiuntur adiri , est locus Herculeis aris sacer : hunc niue dura claudit hiemps canoque ad sidera uertice tollit . 
Caelum illinc cecidisse putes : non solis adulti mansuescit radiis , non uerni temporis aura , sed glacie concreta rigent hiemisque pruinis . 
Totum ferre potest umeris minitantibus orbem . 
Haec ubi calcauit Caesar iuga milite laeto optauitque locum , summo de uertice montis Hesperiae campos late prospexit , et ambas intentans cum uoce manus ad sidera dixit : " Iuppiter omnipotens , et tu , Saturnia tellus , armis laeta meis olimque onerata triumphis , testor ad has acies inuitum arcessere Martem , inuitas me ferre manus . 
Sed uulnere cogor , pulsus ab urbe mea , dum Rhenum sanguine tingo , dum Gallos iterum Capitolia nostra petentes Alpibus excludo , uincendo certior exsul . 
Sanguine Germano sexagintaque triumphis esse nocens coepi . 
Quamquam quos gloria terret aut qui sunt qui bella uident ? 
Mercedibus emptae ac uiles operae , quorum est mea Roma nouerca . 
At , reor , haud impune , nec hanc sine uindice dextram uinciet ignauus . 
Uictores ite furentes , ite mei comites , et causam dicite ferro . 
Namque omnes unum crimen uocat , omnibus una impendet clades . 
Reddenda est gratia uobis , non solus uici . 
Quare , quia poena tropaeis imminet , et sordes meruit uictoria nostra , iudice Fortuna cadat alea . 
Sumite bellum et temptate manus . 
Certe mea causa peracta est : inter tot fortes armatus nescio uinci . 
" Haec ubi personuit , de caelo Delphicus ales omina laeta dedit pepulitque meatibus auras . 
Nec non horrendi nemoris de parte sinistra insolitae uoces flamma sonuere sequenti . 
Ipse nitor Phoebi uulgato laetior orbe creuit , et aurato praecinxit fulgure uultus . 
Fortior ominibus mouit Mauortia signa Caesar , et insolitos gressu prior occupat ausus . 
Prima quidem glacies et cana uincta pruina non pugnauit humus mitique horrore quieuit . 
Sed postquam turmae nimbos fregere ligatos et pauidus quadrupes undarum uincula rupit , incaluere niues . 
Mox flumina montibus altis undabant modo nata , sed haec quoque iussa putares stabant , et uincta fluctus stupuere ruina , et paulo ante lues iam concidenda iacebat . 
Tum uero male fida prius uestigia lusit decepitque pedes : pariter turmaeque uirique armaque congesta strue deplorata iacebant . 
Ecce etiam rigido concussae flamine nubes exonerabantur , nec rupti turbine uenti derant , aut tumida confractum grandine caelum . 
Ipsae iam nubes ruptae super arma cadebant , et concreta gelu ponti uelut unda ruebat . 
Uicta erat ingenti tellus niue uictaque caeli sidera , uicta suis haerentia flumina ripis ; nondum Caesar erat ; sed magnam nixus in hastam horrida securis frangebat gressibus arua , qualis Caucasea decurrens arduus arce Amphitryoniades , aut toruo Iuppiter ore , cum se uerticibus magni demisit Olympi et periturorum deiecit tela Gigantum . 
Dum Caesar tumidas iratus deprimit arces , interea uolucer motis conterrita pinnis Fama uolat summique petit iuga celsa Palati , atque hoc Romano tonitru ferit omnia signa : iam classes fluitare mari totasque per Alpes feruere Germano perfusas sanguine turmas . 
Arma , cruor , caedes , incendia totaque bella ante oculos uolitant . 
Ergo pulsata tumultu pectora perque duas scinduntur territa causas . 
Huic fuga per terras , illi magis unda probatur , et patria pontus iam tutior . 
Est magis arma qui temptare uelit fatisque iubentibus uti . 
Quantum quisque timet , tantum fugit . 
Ocior ipse hos inter motus populus , miserabile uisu , quo mens icta iubet , deserta ducitur urbe . 
Gaudet Roma fuga , debellatique Quirites rumoris sonitu maerentia tecta relinquunt . 
Ille manu pauida natos tenet , ille penates occultat gremio , deploratumque relinquit limen , et absentem uotis interficit hostem . 
Sunt qui coniugibus maerentia pectora iungant grandaeuosque patres , onerisque ignara iuuentus id pro quo metuit , tantum trahit . 
Omnia se cum hic uehit imprudens praedamque in proelia ducit . 
Ac uelut ex alto cum magnus inhorruit auster et pulsas euertit aquas , non arma ministris , non regumen prodest , ligat alter pondera pinus , alter tuta sinus tranquillaque litora quaerit , hic dat uela fugae fortunaeque omnia credit . 
Quid tam parua queror ? 
Gemino cum consule Magnus , ille tremor Ponti saeuique repertor Hydaspis et piratarum scopulus , modo quem ter ouantem Iuppiter horruerat , quem fracto gurgite Pontus et ueneratus erat summissa Bosporos unda pro pudor ! 
imperii deserto nomine fugit , ut Fortuna leuis Magni quoque terga uideret . 
Ergo tanta lues diuum quoque numina uidit , consensitque fugae caeli timor . 
Ecce per orbem mitis turba deum terras exosa furentes deserit , atque hominum damnatum auertitur agmen . 
Pax prima ante alias niueos pulsata lacertos abscondit galea uictum caput , atque relicto orbe fugax Ditis petit implacabile regnum . 
Huic comes it summissa Fides , et crine soluto Iustitia , ac maerens lacera Concordia palla . 
At contra , sedes Erebi qua rupta dehiscit emergit late Ditis chorus , horrida Erinys et Bellona minax , facibusque armata Megaera Letumque , Insidiaeque , et lurida Mortis imago . 
Quas inter Furor , abruptis ceu liber habenis sanguineum late tollit caput , oraque mille uulneribus confossa cruenta casside uelat ; haeret detritus laeuae Mauortius umbo innumerabilibus telis grauis , atque flagranti stipite dextra minax terris incendia portat . 
Sentit terra deos , mutataque sidera pondus quaesiuere suum ; namque omnis regia caeli in partes diducta ruit . 
Primumque Dione Caesaris acta sui ducit , comes additur illi Pallas , et ingentem quatiens Mauortius hastam . 
Magnum cum Phoebo soror et Cyllenia proles excipit , ac totis similis Tirynthius actis . 
Intremuere tubae , ac scisso Discordia crine extulit ad superos Stygium caput . 
Huius in ore concretus sanguis , contusaque lumina flebant , stabant aerati scabra rubigine dentes , tabo lingua fluens , obsessa draconibus ora , atque inter torto laceratam pectore uestem sanguineam tremula quatiebat lampada dextra . 
Haec ut Cocyti tenebras et Tartara liquit , alta petit gradiens iuga nobilis Appennini , unde omnes terras atque omnia litora posset aspicere ac toto fluitantes orbe cateruas , atque has erumpit furibundo pectore uoces : " Sumite nunc gentes accensis mentibus arma , sumite , et in medias immittite lampadas urbes . 
Uincetur quicumque latet ; non femina cesset , non puer aut aeuo iam desolata senectus ; ipsa tremat tellus lacerataque tecta rebellent . 
Tu legem , Marcelle , tene . 
Tu concute plebem , Curio . 
Tu fortem ne supprime , Lentule , Martem . 
Quid porro tu , diue , tuis cunctaris in armis , non frangis portas , non muris oppida soluis thesaurosque rapis ? 
Nescis tu , Magne , tueri Romanas arces ? 
Epidamni moenia quaere Thessalicosque sinus humano sanguine tingue . 
" Factum est in terris quicquid Discordia iussit . 
