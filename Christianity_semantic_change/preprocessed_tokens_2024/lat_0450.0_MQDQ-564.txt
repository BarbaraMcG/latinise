Uerbum Christe Dei , Patris caelestis imago , Protulit hunc partus , genitum de uirgine foeta , Inuictusque pudor gaudet peperisse tonantem Ex utero , sine matre Deum , de coniuge nullo Corporis angusti parua spatiatus in aluo , Maternosque sinus caelum fecisse secundum , Intra membra manens , animaeque et conditor aeui Natus homo , nostrosque Deus nutritus in annos , Dignatus toti placidum se protulit orbi . 
Solstitialis hiems , astrumque insigne mouetur In caelo fulgens , ut mundus crederet omnis Ob culpam ueniale iubar : tu suffice uires Arbiter , inque nouos aperi praecordia sensus , Et laudem tu solue tibi ! 
Tranquillus in astris Forte Pater residens , mentem uirtute parabat , Curans nostrae animae regnum , caelestia templa , Tellurisque uices , uerbum medicabile dixit . 
Nascere ( namque placet , praeruptae carcere mortis Eripiam mortale genus ) spes gentibus esto , Principium sine fine , quod abstulit inuidus error , Quod facinus commisit atrox , tolletur id omne Ad ueniam uenere homini . 
Stat fulmen et imber Ignis in obsequio : glacies , uapor , aestus et aurae , Conueniunt famulante Noto , terraeque triumphant , Et caelum sublime tonat , pars ardua gaudet , Cum Domino uenisse pio : tunc nascitur infans Matura uirtute Deus , cui uertice sacro Caesaries librata micat , splendetque , superna Fulmineum per membra iubar , decus omne per ora Eminet et faciem , patrique simillimus ille , Ut nequid differret , erat : miracula cuius Gloria consequitur , fluuios in uina refundens Hoc donum sponsale dedit , tum fruge comesta Congeriem superesse iubet , tot millia turbae Conueniunt esura , dehinc matrisque dolorem Conspicit , ad manes ducentem flebile funus , Ponite , ait , iuuenem , nihil est , quod mortis iniquae Extinctum lamenta ferant , dixitque , resurge , Et rursum cognosce diem , iussumque cadauer Prosilit ante oculos , laetus sit plangor in omnes . 
Quod meruit non posse , uirum tunc corripit unum Spiritus hostilis , uultus cui protinus omnem Perdiderat rabies , stimulis gerit effera lora , Torta caput , stridens et anhelo pectus hiatu , Spuma furit : mixtusque color maerentis in illo Non ridentis erat : uires sed perdidit hostis Aduentu propiore Dei , gemituque profatur : Cedimus inuiti , toto nam pellimur orbe , Te regnante , Deus , terras hominesque relinque Ulterius temptare timens : sic ille refectus Surgit et ad nostrum specimen redit , hoste repulso , Progreditur uirtus nostrae medicata saluti Peruenit ad fragiles , hic riuum corpore putrem Fonte lauat , claudum firmat , reficitque iacentem , Et caeco dat nosse diem : procede sepulcro Lazare , clamat , et haec ad uitae lumina surge , Atque haeres succede tibi : subito ille regressus Auctorem uiditque suum , nouitque Magistrum . 
Extremam mulier , Domini cui tangere uestem , ( Saucia quae fuerat iamdudum sanguine fluxo ) Contigit et uires subitos collegit in artus . 
Funera tot curans hominum , tot uulnera purgans , Et Deus et Medicus , iudex , Pater , auxiliumque Omnia Christus erat , Petro sublime locutus , Claues sume poli , cuius tu ianitor esto , Quaeque uolens licuisse dedi : sic dixerat , altae Finis in occidui metas portaeque subibat Pronior orbe dies et limen pandere noctis Coeperat : hinc epulis iussi de more sodales Ad mensam aduentare Dei : tunc praescius ipse Traditor unus hic est , mecum qui nescitur , inquit , Non facinus sed tempus habens : ruit inde caterua Uim factura Deo , gladios , cui praebuit ira , Et dedit arma furor : tradens dedit oscula signum Perfidus et iusto confregit guttura nodo , Forte dies sollemnis erat , quo iure tribunal Priuatum lictore silet , tortore quieto , Non Hebraea minax ponit uindicta furorem Supplicio fugiente caput , tunc Christus habetur , Maiestate reus , furit ardens improba turba Hunc satis est iam morte mori , flagrisque cruentum Affixere cruci : felix sed germine lignum Quod meruit portare Deum , proh gloria quanta est , Ligno uita perit , per lignum uita reuertit ! 
Iungunturque scelesta pio , fit latro beatus Et caruit fecisse nefas , dominumque fatetur . 
Digna pati , referens , meruit de crimine palmam , Et placuit comes ire Deo : sed linquitur alter , Non credens , gemitum exspirans in tartara plangit . 
Sed Deus omnipotens , Patrem clamore per auras Suprema iam uoce uocat : quia deseror , audi . 
Tempus erat spiritum Patri saluisse Tonantem , Et manes patuere , profugit et undique caelum , Turbinibus natura perit , mixtisque tenebris Nox fuit illa dies : confusa nube premebat Arua , domosque chaos , fixus stetit impiger axis . 
Concurrunt montes , raptosque a sede procella . 
Ancipites per inane rotat , templisque decorem Rumpunt uela , crepant fissae formidine cautes , Mortis opem negat ipse furor , discordia mundi . 
Planctus erat , saeui quem fecit forma pericli ; Maesta fluenta gemunt et luctum flumina plorant , Inque sinus rediere suos : a sedibus imis Tartarus euomuit proceres ; patresque beati Consurgunt , moriensque Deus reparatur in omnes Uim patiens hominum , uitali morte sepultus . 
Noluit esse nefas , magis indulgentia semper Quam uindicta placet , quamuis penetrale surgens Carceris inuisi , at rursum in saecula uenit Omnipotens , iterum Iesus post funera uixit . 
Regia forte politum primum lumen agebat , Aeternum testata diem , clarusque per orbem Cuspide fulminea noctis diuiserat umbram Stellifico temone iubar , Deus ultor ab umbris Ecce redit , uiuusque suis ( mirabile uisu ) Corporeus , per clausa uenit , dubiumque sodalem Alloquitur , firmans animum , corpusque retexens , Infer , ut agnoscas , digitum , clauosque reuulsos , Perfossumque latus , ueniens ubi pondere saeuo Lancea constiterit , faciant te signa fidelem . 
Sic ait , egrediens , caelum Patremque petebat Temporis angusti paulum tellure moratus . 
Excipitur radiante throno , quem gloria tractum Uoce sonat , Dominumque capit per moenia caeli , Sideribus gemmata domus , cui limina claris Pandit stella comis , decus iridis atria curuat , Porticibus lux ampla iacet : crucis alta columna Astat , et hic sine nocte dies , hic sceptra regenti Fulmina censentur strepituque tonitrua feruent . 
Angelicos uocat ordo choros , seruire paratos . 
Sol etiam rapidus , Lunae quoque splendidus axis Excubat , obseruant aurae pluuiaeque iubentur Omnigenum rorare solum . 
Te maxime mundi Arbiter exorat pelagus , te flumina , fontes , Stagna , lacus , fluctus et mersae gurges abyssi , Te recinunt uolucres et uulgus reptile ponti , Te sperant animae , ueniam te uindice poscunt . 
