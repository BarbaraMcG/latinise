Nunc uos potentes omnis herbas deprecor exoro maiestatemque uestram , vos quas parens Tellus generauit , et cunctis gentibus dono dedit . 
medicinam sanitatis in uos contulit maiestatemque ut omni generi humano sitis auxilium utilissimum . 
hoc supplex exposco precorve : huc adestote cum uestris uirtutibus , quia qui creauit vos , ipse permisit mihi , ut colligam uos , fauente hoc etiam cui medicina tradita est , quantumque uestra virtus potest , praestate medicinam bonam , causam sanitatis . 
gratiam , precor , mihi praestetis per tutelam uestram , ut omnibus viribus , quidquid ex uobis fecero cuiue homini dedero , habeat effectum celerrimum et eventus bonos , ut semper mihi liceat favente maiestate vestra vos colligere , ponamque vobis fruges et gratias agam per nomen maiestatis , qui vos iussit nasci . 
