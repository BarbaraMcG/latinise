Audieram memoranda , tuas , Stymphale , volucres spicula vulnifico quondam sparsisse volatu , nec mihi credibilis ferratae fabula pinnae visa diu . 
datur ecce fides et cognitus hystrix Herculeas adfirmat aves . 
Os longius illi adsimulat porcum . 
mentitae cornua saetae summa fronte rigent . 
oculis rubet igneus ardor . 
parva sub hirsuto catuli vestigia ventre . 
hanc tamen exiguam miro natura tueri praesidio dignata feram : stat corpore toto silva minax , iaculisque rigens in proelia crescit picturata seges ; corium cute fixa tenaci alba subit radix alternantesque colorum tincta vices spatiis internigrantibus exit in solidae speciem pinnae tenuataque furtim levis in extremum sese producit acumen . 
Sed non haec acies ritu silvestris echini fixa manet . 
crebris propugnat iactibus ultro et longe sua membra tegit , tortumque per auras evolat excusso nativum missile tergo . 
interdum fugiens Parthorum more sequentem vulnerat ; interdum positis velut ordine castris terrificum densa mucronem verterat unda et consanguineis hastilibus asperat armos : militat omne ferae corpus vibrataque rauco terga fragore sonant . 
stimulis accensa tubarum agmina conlatis credas confligere signis : tantus in angusto strepitus furit . 
additur armis calliditas parcusque sui tumor iraque numquam prodiga telorum , caute contenta minari nec nisi servandae iactus inpendere vitae . 
error abest : certum sollertia destinat ictum nil spatio fallente modum , servatque tenorem mota cutis doctique regit conamina nisus . 
Quid labor humanus tantum ratione sagaci proficit ? 
eripiunt trucibus Gortynia capris cornua ; subiectis eadem lentescere cogunt ignibus ; intendant taurino viscere nervos ; instruitur pinnis ferroque armatur harundo . 
ecce brevis propriis munitur bestia telis externam nec quaerit opem fert omnia se cum : se pharetra , sese iaculo , sese utitur arcu . 
unum animal cunctas bellorum possidet artes . 
Quod si omnis nostrae paulatim industria vitae fluxit ab exemplis , quidquid procul adpetit hostem , hinc reor inventum , morem hinc traxisse Cydonas bellandi Parthosque retro didicisse ferire prima sagittiferae pecudis documenta secutos . 
