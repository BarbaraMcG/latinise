Paruos non aquilis fas est educere fetus ante fidem solis iudiciumque poli . 
nam pater , excusso saluit cum tegmine proles ouaque maternus rupit hiulca tepor , protinus implumes conuertit ad aethera nidos et recto flammas imperat ore pati . 
consulit ardentes radios et luce magistra natorum uires ingeniumque probat . 
degenerem refugo torsit qui lumine uisum , unguibus hunc saeuis ira paterna ferit . 
exploratores oculis qui pertulit ignes sustinuitque acie nobiliore diem , nutritur uolucrumque potens et fulminis heres , gesturus summo tela trisulca Ioui . 
me quoque Pieriis temptatum saepius antris audet magna suo mittere Roma deo . 
iam dominas aures , iam regia tecta meremur et chelys Augusto iudice nostra sonat . 
Tertia Romulei sumant exordia fasces terque tuas ducat bellatrix pompa curules ; festior annus eat cinctusque imitata Gabinos diues Hydaspeis augescat purpura gemmis ; succedant armis trabeae , tentoria lictor ambiat et Latiae redeant ad signa secures . 
tuque o qui patrium curis aequalibus orbem Eoo cum fratre regis , procede secundis alitibus Phoebique nouos ordire meatus , spes uotumque poli , quem primo a limine uitae nutrix aula fouet , strictis quem fulgida telis inter laurigeros aluerunt castra triumphos . 
ardua priuatos nescit Fortuna penates et regnum cum luce dedit . 
cognata potestas excepit Tyrio uenerabile pignus in ostro lustrauitque tuos aquilis uictricibus ortus miles et in mediis cunabula praebuit hastis . 
te nascente ferox toto Germania Rheno intremuit mouitque suas formidine siluas Caucasus et positis numen confessa pharetris ignauas Meroe traxit de crine sagittas . 
reptasti per scuta puer , regumque recentes exuuiae tibi ludus erant , primusque solebas aspera complecti toruum post proelia patrem , signa triumphato quotiens flexisset ab Histro Arctoa de strage calens , et poscere partem de spoliis , Scythicos arcus aut rapta Gelonis cingula uel iaculum Daci uel frena Suebi . 
ille coruscanti clipeo te saepe uolentem sustulit adridens et pectore pressit anhelo intrepidum ferri galeae nec triste timentem fulgur et ad summas tendentem brachia cristas . 
tum sic laetus ait : " rex o stellantis Olympi , talis perdomito redeat mihi filius hoste , Hyrcanas populatus opes aut caede superbus Assyria , sic ense rubens , sic flamine crebro turbidus et grato respersus puluere belli , armaque gauiso referat captiua parenti . 
" Mox ubi firmasti recto uestigia gressu , non tibi desidias molles nec marcida luxu otia nec somnos genitor permisit inertes , sed noua per duros instruxit membra labores et cruda teneras exercuit indole uires : frigora saeua pati , grauibus non cedere nimbis , aestiuum tolerare iubar , transnare sonoras torrentum furias , ascensu uincere montes , planitiem cursu , ualles et concaua saltu , nec non in clipeo uigiles producere noctes , in galea potare niues , nunc spicula cornu tendere , nunc glandes Baleari spargere funda . 
quoque magis nimium pugnae inflammaret amorem , facta tui numerabat aui , quem litus adustae horrescit Libyae ratibusque imperuia Thule : ille leues Mauros nec falso nomine Pictos edomuit Scottumque uago mucrone secutus fregit Hyperboreas remis audacibus undas et geminis fulgens utroque sub axe tropaeis Tethyos alternae refluas calcauit harenas . 
hos tibi uirtutum stimulos , haec semina laudum , haec exempla dabat . 
non ocius hausit Achilles semiferi praecepta senis , seu cuspidis artes siue lyrae cantus medicas seu disceret herbas . 
Interea turbata fides . 
ciuilia rursus bella tonant dubiumque quatit discordia mundum . 
pro crimen superum , longi pro dedecus aeui : barbarus Hesperias exul possederat urbes sceptraque deiecto dederat Romana clienti . 
iam princeps molitur iter gentesque remotas colligit Aurorae , tumidus quascumque pererrat Euphrates , quas lustrat Halys , quas ditat Orontes ; turiferos Arabes saltus , uada Caspia Medi , Armenii Phasin , Parthi liquere Niphaten . 
Quae tibi tum Martis rabies quantusque sequendi ardor erat quanto flagrabant pectora uoto optatas audire tubas campique cruenta tempestate frui truncisque immergere plantas ? 
ut leo , quem fuluae matris spelunca tegebat uberibus solitum pasci , cum crescere sensit ungue pedes et terga iubis et dentibus ora , iam negat imbelles epulas et rupe relicta Gaetulo comes ire patri stabulisque minari aestuat et celsi tabo sordere iuuenci . 
ille uetat rerumque tibi commendat habenas et sacro meritos ornat diademate crines . 
tantaque se rudibus pietas ostendit in annis , sic aetas animo cessit , quererentur ut omnes imperium tibi sero datum . 
Uictoria uelox auspiciis effecta tuis . 
Pugnastis uterque : tu fatis genitorque manu . 
te propter et Alpes inuadi faciles cauto nec profuit hosti munitis haesisse locis : spes irrita ualli concidit et scopulis patuerunt claustra reuulsis . 
te propter gelidis Aquilo de monte procellis obruit aduersas acies reuolutaque tela uertit in auctores et turbine reppulit hastas o nimium dilecte deo , cui fundit ab antris Aeolus armatas hiemes , cui militat aether et coniurati ueniunt ad classica uenti . 
Alpinae rubuere niues , et Frigidus amni mutatis fumauit aquis turbaque cadentum staret , ni rapidus iuuisset flumina sanguis . 
At ferus inuentor scelerum traiecerat altum non uno mucrone latus , duplexque tepebat ensis , et ultrices in se conuerterat iras tandem iusta manus . 
iam libertate reducta , quamuis emeritum peteret natura reuerti numen et auratas astrorum panderet arces nutaretque oneris uenturi conscius Atlas , distulit Augustus cupido se credere caelo , dum tibi pacatum praesenti traderet orbem . 
nec mora : Bistoniis alacer consurgis ab oris , inter barbaricas ausus transire cohortes impauido uultu ; linquis Rhodopeia saxa Orpheis animata modis ; iuga deseris Oetes Herculeo damnata rogo ; post Pelion intras Nereis inlustre toris ; te pulcher Enipeus celsaque Dodone stupuit rursusque locutae in te Chaoniae mouerunt carmina quercus . 
Illyrici legitur plaga litoris ; arua teruntur Dalmatiae ; Phrygii numerantur stagna Timaui . 
gaudent Italiae sublimibus oppida muris aduentu sacrata tuo , summissus adorat Eridanus blandosque iubet mitescere fluctus et Phaethonteas solitae deflere ruinas roscida frondosae reuocant electra sorores . 
Quanti tum iuuenes , quantae spreuere pudorem spectandi studio matres , puerisque seueri certauere senes , cum tu genitoris amico exceptus gremio mediam ueherere per urbem uelaretque pios communis laurea currus ! 
quis non Luciferum roseo cum Sole uideri credidit aut iunctum Bromio radiare Tonantem ? 
floret cristatis exercitus undique turmis , quisque sua te uoce canens . 
praestringit aena lux oculos , nudique seges Mauortia ferri ingeminat splendore diem . 
pars nobilis arcu , pars longe iaculis , pars comminus horrida contis ; hi uolucres tollunt aquilas , hi picta draconum colla leuant , multusque tumet per nubila serpens iratus stimulante Noto uiuitque receptis flatibus et uario mentitur sibila tractu . 
Ut uentum ad sedes , cunctos discedere tectis dux iubet et generum compellat talibus ultro : " bellipotens Stilicho , cuius mihi robur in armis , pace probata fides : quid enim per proelia gessi te sine ? 
quem merui te non sudante triumphum ? 
Odrysium pariter Getico foedauimus Hebrum sanguine , Sarmaticas pariter prostrauimus alas Riphaeaque simul fessos porreximus artus in glacie stantemque rota sulcauimus Histrum : ergo age , me quoniam caelestis regia poscit , tu curis succede meis , tu pignora solus nostra foue : geminos dextra tu protege fratres . 
per consanguineos thalamos noctemque beatam , per taedas , quas ipsa tuo regina leuauit coniugio sociaque nurum produxit ab aula , indue mente patrem , crescentes dilige fetus ut ducis , ut soceri . 
Iamiam securus ad astra te custode ferar ; rupta si mole Typhoeus prosiliat , uinclis Tityos si membra resoluat , si furor Enceladi proiecta mugiat Aetna , opposito Stilichone cadent . 
" Nec plura locutus , sicut erat , liquido signauit tramite nubes ingrediturque globum Lunae limenque relinquit Arcados et Ueneris clementes aduolat auras . 
hinc Phoebi permensus iter flammamque nocentem Gradiui placidumque Iouem ; stetit arce suprema , algenti qua zona riget Saturnia tractu . 
machina laxatur caeli rutilaeque patescunt sponte fores . 
Arctoa parat conuexa Bootes , australes reserat portas succinctus Orion inuitantque nouum sidus , pendentque uicissim quas partes uelit ipse sequi , quibus esse sodalis dignetur stellis aut qua regione morari . 
o decus aetherium , terrarum gloria quondam , te tuus Oceanus natali gurgite lassum excipit et notis Hispania proluit undis . 
fortunate parens , primos cum detegis ortus , aspicis Arcadium ; cum te procliuior urges , occiduum uisus remoratur Honorius ignem ; et quocumque uagos flectas sub cardine cursus , natorum per regna uenis , qui mente serena maturoque regunt iunctas moderamine gentes , saecula qui rursus formant meliore metallo . 
luget Auarities Stygiis innexa catenis cumque suo demens expellitur Ambitus auro . 
non dominantur opes nec corrumpentia sensus dona ualent : emitur sola uirtute potestas . 
Unanimi fratres , quorum mare terraque fatis debetur , quodcumque manus euasit auitas , quod superest patri : uobis iam Mulciber arma praeparat et Sicula Cyclops incude laborat , Brontes innumeris exasperat aegida signis , altum fulminea crispare in casside conum festinat Steropes , nectit thoraca Pyragmon ignifluisque gemit Lipare fumosa cauernis . 
uobis Ionia uirides Neptunus in alga nutrit equos , qui summa freti per caerula possint ferre uiam segetemque leui percurrere motu , nesciat ut spumas nec proterat ungula culmos . 
iam uideo Babylona rapi Parthumque coactum non ficta trepidare fuga , iam Bactra teneri legibus et famulis Gangen pallescere ripis gemmatosque humilem dispergere Persida cultus . 
ite per extremum Tanaim pigrosque Triones , ite per ardentem Libyam , superate uapores solis et arcanos Nili deprendite fontes , Herculeum finem , Bacchi transcurrite metas : uestri iuris erit , quidquid complectitur axis . 
uobis Rubra dabunt pretiosas aequora conchas , Indus ebur , ramos Panchaia , uellera Seres . 
