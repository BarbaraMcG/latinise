Inter omnes mensurarum ritus sive actus eminentissima traditur limitum constitutio . 
Est enim illi origo caelestis et perpetua continuatio , cum quadam latitudine recturae dividentibus ratio tractabilis , formarum pulcher habitus , ipsorum etiam agrorum speciosa designatio . 
constituti enim limites non sine mundi ratione , quoniam decumani secundum solis decursum diriguntur , kardines a poli axe . 
Unde primum haec ratio mensurae constituta ab Etruscorum haruspicum [ vel auctorum habet , quorum artificium ] disciplina ; quod illi orbem terrarum in duas partes secundum solis cursum diviserunt , dextram appellaverunt quae septentrioni subiacebat , sinistram quae ad meridianum terrae esset , ; ab oriente ad ; occasum , quod eo sol et luna spectaret ; alteram lineam duxerunt a meridiano in septentrionem , et a media ultra antica citra postica nominaverunt . 
Ex quo haec constitutio liminibus templorum adscribitur . 
Ab hoc exemplo antiqui mensuras agrorum normalibus longitudinibus incluserunt . 
Primum duos limites constituerunt : unum , qui ab oriente in occidentem dirigeret . 
Hunc appellaverunt duocimanum ideo , quod terram in duas partes dividat et ab eo omnis ager nominetur . 
Alterum a meridiano ad septentrionem ; quem kardinem nominaverunt a mundi kardine . 
Duocimanum postea decimanum appellaverunt . 
Quare a decem potius quam a duobus ? 
Sicut dipundium nunc dicimus duopondium , et quod dicebant antiqui duoviginti nunc dicimus viginti , similiter duocimanus decimanus est factus . 
Reliquos limites fecerunt angustiores , et qui spectabant in orientem prorsos , qui ad meridianum , transversos appellaverunt . 
Limites autem appellati a limo , id est antiquo verbo transversi : nam et limum cinctum ideo quod purpuram transversam habeat , item limina ostiorum . 
Postea et prorsos et transversos limites appellaverunt a liminibus , quod per eos agrorum itinera serventur . 
Postea apud quosdam nomina a loci natura acceperunt , et qui ad mare spectant maritimi appellantur , qui ad montem , montani . 
Omnis ergo huius [ mensurae et ] recturae longitudo rationaliter limes appellatur : nec interest quicquam , decimanum aut limitem dicamus . 
Decimanus autem primus maximus appellatur , item kardo : nam latitudine ceteros praecedunt . 
Alii limites sunt actuarii , atque alii linearii . 
Actuarius limes est , qui primus actus est , et ab eo quintus quisque ; quem si numeres cum primo , erit sextus , quoniam quinque centurias sex limites cludunt . 
Reliqui medii limites linearii appellantur , in Italia subruncivi . 
Actuarii autem , extra maximos decimanum et kardinem , habent latitudinem ped . 
Per hos iter populo sicut per viam publicam debetur : id enim cautum est lege Sempronia et Cornelia et Iulia . 
Quidam ex his latiores sunt quam ped . 
XII , ut hi qui sunt per viam publicam militarem acti : habent enim latitudinem viae publicae . 
Linearii limites a quibusdam mensurae tantum disterminandae causa sunt constituti , et si finitimi interveniunt , latitudinem secundum legem Mamiliam accipiunt . 
In Italia etiam itineri publico serviunt sub appellatione subruncivorum : habent latitudinem ped . 
Hos conditores coloniarum fructus asportandi causa publicaverunt . 
Nam et possessiones pro aestimio ubertatis angustiores sunt adsignatae : ideoque limites omnes non solum mensurae sed et publici itineris causa latitudines acceperunt . 
Secundum antiquam consvetudinem limites diriguntur . 
Quare non omnis agrorum mensura in orientem potius quam in occidentem spectat . 
In orientem sicut aedes sacrae . 
Nam antiqui architecti in occidentem templa recte spectare scripserunt : postea placuit omnem religionem eo convertere , ex qua parte caeli terra inluminatur . 
sic et limites in orientem constituuntur . 
Multi ignorantes mundi rationem solem sunt secuti , hoc est ortum et occasum , quod is semel conprehendi ferramento non potest . 
Quid ergo ? 
Posita auspicaliter groma , ipso forte conditore praesente , proximum vero ortum conprehenderunt , et in utramque partem limites emiserunt , quibus kardo in horam sextam non convenerit . 
Et quidam , ne proximarum coloniarum limitibus ordinatos limites mitterent , relicta caeli ratione mensuram constituerunt , qua tantum modus centuriarum et limitum longitudo constaret . 
Quidam agri longitudinem secuti : et qua longior erat , fecerunt decimanum . 
quidam in totum converterunt , et fecerunt decimanum in meridianum et kardinem in orientem , sicut in agro Campano qui est circa Capuam . 
Modum autem centuriis quidam secundum agri amplitudinem dederunt ; in Italia triumviri iugerum quinquagenum , aliubi ducenum ; Cremonae iugerum CCX ; divus Augustus in Veturia Emeritae iugerum CCCC , quibus divisionibus decimani habent longitudinis actus XL , kardines actus XX , decimanus est in orientem . 
Quibusdam deinde coloniis perticae fines , hoc est primae adsignationis , aliis limitibus , aliis praefecturae continentur . 
In Emeritensium finibus aliquae sunt praefecturae , quarum decimani aeque in orientem diriguntur , kardines in meridianum : sed in praefecturis Mullicensis et Turgaliensis regionis decimani habent actus XX , kardines actus XL . 
Nam et in alia praefectura aliter conversi sunt limites , ut habeant in aeris inscriptionibus inter limitem novum et veterem iugera forte CXX : haec sunt alterius partis subsiciva . 
Hae deinde agrorum divisiones lapidum inscriptionibus tam variis continentur quam et limitum actibus . 
Alii vertices , alii latera , regionibus suis obsecundantes , multi tantum decimani maximi et kardinis lapides inscripserunt , reliquos sine inscriptione ad parem posuerunt ; quos ideo quod nulla significatione appareat , a quoto loco numerentur , mutos appellant divus Augustus in adsignationibus suis numero limitum inscriptos lapides omnibus centuriarum angulis defigi iussit : nam locatione operis huius non solum quod ad publicos limites pertineret iniunxit , verum etiam inter acceptas ne roborei deessent termini cavit . 
Inscripserunt quidam vertices lapidum et limitum tantum numerum significaverunt ; alii ipsarum centuriarum , sic quem ad modum qui in lateribus inscripserunt . 
Vel in vertice lapides sic inscripserunt , quem ad modum in decimano maximo et in kardine solet : sic et ulteriores secundum numerorum suorum postulationem inscripserunt . 
Voluerunt autem limites inscriptionibus claudi ita , ut cuius centuriae essent lapides intelligeretur . 
Sic quoque haec inscriptio obscura est . 
Lapis autem in regione s . 
Et u . 
Hac ratione sic inscribitur [ quemadmodum supra ] ; quarta enim illi lapidi portio clusaris vacat ab inscriptione ; est ergo talis inscriptio s . 
D. K. In regione dextra et ultra eidem numeri sic inscribuntur . 
[ Sic et ] in regione sinistra et citra , in regione dextra et citra eidem numeri sic inscribuntur . 
Comparemus nunc omnes quattuor lapides in unum , et intueamur eorum quartas partes vacantes , quae in suis regionibus centurias litteris intra cludunt . 
Sic et in suo intervallo distantes centurias his inscriptionibus cludunt . 
Inspiciamus a maximo decimano et kardine [ singulorum ] lapidum inscriptiones . 
Latera autem lapidum recte inscribuntur , quoniam ampliores numeros capiunt ; nam [ in ] verticibus inscribi non facile [ omnia ] possunt . 
Inscribitur [ enim ] lateribus D. D . 
LXXXXVIII K. LXXV . 
Quae inscriptio si ratione ponatur , est optima ; licet et quomodo cumque inscripta sit , perito mensori non latebit , quoniam certus est lapis , quo centuria cluditur . 
Multos limitum constitutiones in errorem deducunt , dum aut inscriptionem parum intellegunt aut aliter limites numerant . 
Volunt esse quidam decimanum alium primum , alium maximum : et cum exierunt a decimano maximo , peractis centuriae actibus primum limitem numerant qui est secundus . 
Deinde ad agrum de quo agitur cum perveniunt , novam controversiam inveniunt et de aliis quam de quibus agitur acceptis litigant , dum volunt esse primos decimanos duos et duos kardines . 
Hoc si esset , inter decimanum maximum et quem volunt primum et centuria aliter appellaretur : forte diceretur ' inter decimanum maximum et primum ' . 
Sed quoniam is ipse primus est qui et maximus , continuo a decimano maximo et kardine centuria inscribitur D. D . 
I K. I , et S. D . 
I K. I , et D. D . 
I K. K. I , et S. D . 
I K. K. Erit ergo nobis is primus qui et maximus . 
Sed et de limitibus quintariis quintum quemque quintarium volunt . 
Porro autem inter quintum et quintarium interest aliquid : quintus est qui quinto loco numeratur , quintarius qui quinque centurias cludit . 
Hunc volunt esse quintum , qui est sextus . 
Nam et legum lationibus , quem admodum perlatum est , sic caverunt , [ ut ] ' a decimano maximo quintus quisque spatio itineris ampliaretur ' . 
Erat sane interpretatio legis huius ambigua , nisi eorum temporum formae sextum quemque limitem latiorem haberent significatione qua solent minores . 
Tractemus nunc diligentius quid dixerint . 
A DECIMANO MAXIMO QUINTUM QUEMQUE LATIOREM . 
A decimano : quoniam decimanus erat , positi sunt deinde quinque limites , quorum novissimus factus est latior ; his quom decimanus accessit , sex fiunt . 
Eandem observationem et in reliqua limitum parte esse voluerunt : quem ad modum a decimano maximo quinque limites ducebantur , quorum esset summus latior , sic et ab eo quintario , cui iam spatium definitum erat , quinque adiectis limitibus summo latitudinem suam servari placuit . 
Quem ad modum ab antiquis acti sint limites , tractare coepimus : itaque persequi omnia non alienum iudico . 
Foeda est enim culpa neglegentiae , cum de constitutione disputemus , praeterire tot operum exemplaria . 
Finitis ergo ampliorum bellorum operibus , augendae rei publicae causa inlustres Romanorum viri urbes constituerunt , quas aut victoribus populi Romani civibus aut emeritis militibus adsignaverunt et ab agrorum nova dedicatione culturae colonias appellaverunt . 
Victoribus autem adsignatae coloniae his qui temporis causa arma acceperant : non enim tantum militum incremento rei publicae populus Romanus habuit ; erat tunc praemium terra et pro emerito habebatur . 
Multis legionibus contigit bella feliciter transigere et ad laboriosam agri culturae requiem primo tirocinii gradu pervenire : nam cum signis et aquila et primis ordinibus ac tribunis deducebantur , modus agri pro portione officii dabatur . 
Ferunt quidam postea indictum modum belli , et expleta centesima hostium congressione ad colendarum deductos terrarum agros . 
Divus Iulius , vir acerrimus et multarum gentium domitor , tam frequentibus bellis militem exercuit , ut dum victorias numeraret , congressionum multitudinem oblivisceretur . 
Nam milites ultra stipendia emerita detinuit , recusantes deinde veteranos dimisit , mox eosdem ipsos veniam commilitii rogantes recepit , et post aliquot bella parta iam pace deduxit . 
Aeque divus Augustus [ in ] adsignata orbi terrarum pace exercitus , qui aut sub Antonio aut Lepido militaverant , pariter et suarum legionum milites colonos fecit , alios in Italia , alios in provinciis : quibusdam deletis hostium civitatibus novas urbes constituit , quosdam in veteribus oppidis deduxit et colonos nominavit . 
Illas quoque urbes , quae deductae a regibus aut dictatoribus fuerant , quas bellorum civilium interventus exhauserat , dato iterum coloniae nomine numero civium ampliavit , quasdam et finibus . 
Ideoque multis regionibus antiquae mensurae actus in diversum novis limitibus inciditur : nam tetrantum veterum lapides adhuc parent . 
Sicut in Campania finibus Minturnensium ; quorum nova adsignatio trans fluvium Lirem limitibus continetur : citra Lirem postea adsignatum per professiones veterum possessorum , ubi iam opportunarum finium commutatione relictis primae adsignationis terminis more arcifinio possidetur . 
Multis ergo generibus limitum constitutiones inchoatae sunt . 
Quibusdam coloniis kardo maximus et decimanus non longe a civitate oriuntur . 
Nam in proximo esse debent , immo , si fieri potest , ex ipsa colonia inchoari : sed quom vetusta municipia in ius coloniae transferuntur , stantibus iam muris et ceteris moenibus limites primos nisi a foris accipere non possunt . 
Multi facilitatem agri secuti : et ubi plurimum erant adsignaturi , ibi decimanum maximum et kardinem constituerunt . 
antiqui enim propter subita bellorum pericula non solum erant urbes contenti cingere muris , verum etiam loca aspera et excelsa saxis eligebant , ubi illis maximum propugnaculum esset et ipsa loci natura . 
Haec vicina urbibus rupium multitudo limites accipere propter loci difficultatem non potuit , sed relicta est , ut aut silvas rei publicae praestaret , aut , si sterilis esset , vacaret . 
His urbibus , ut haberent coloniarum vastitatem , vicinarum civitatium fines sunt adtributi , et in optimo solo decimanus maximus et kardo constituti ; sicut in Umbria finibus Spellatium . 
Quibusdam coloniis decumanum maximum ita constituerunt , ut viam consularem transeuntem per coloniam contineret ; sicut in Campania coloniae Axurnati . 
Decimanus maximus per viam Appiam observatur : fines qui culturam accipere potuerunt , et limites acceperunt : reliqua pars asperis rupibus continetur , terminata in extremitate more arcifinio per demonstrationes et per locorum vocabula . 
Quibusdam coloniis postea constitutis , sicut in Africa Admederae , decimanus maximus et kardo a civitate oriuntur et per quattuor portas in morem castrorum ut viae amplissimae limitibus diriguntur . 
Haec est constituendorum limitum ratio pulcherrima . 
Nam colonia omnes quattuor perticae regiones continet et est colentibus vicina undique , incolis quoque iter ad forum ex omni parte aequale . 
Sic et in castris groma ponitur in tetrantem , qua velut ad forum conveniatur . 
Hanc constituendorum limitum rationem servare debebimus , si huic postulationi vel locorum natura suffragabit . 
saepe enim propter portum colonia ad mare ponitur . 
cuius fines aquam non possunt excedere , hoc est litore terminantur ; et cum sit colonia ipsa in litore , fines a decimano maximo et kardine in omnes quattuor partes aequaliter accipere non potest . 
Quaedam propter aquae commodum monti applicantur ; quarum aeque decimanus maximus aut kardo relictis locis interciditur ita , si trans montem coloniae fines perducuntur . 
Multas colonias et ipsi montes finiunt ; propter quod quattuor regionibus aequaliter pertica non potest dividi , sed in alteram partem tota limitum rectura servetur . 
Itaque si loci natura permittit , rationem servare debemus : sin autem , proximum rationi ; non quo minus aliquid de finibus fiat aut amissionis periculum habeat : si aliter egerimus , mensura sua uni cuique constabit , decimani suo nomine appellabuntur , tantundem kardines , fines terminis obligabuntur , nihil operi deerit nisi ratio , habebit tamen inter professores existimationem . 
Nam nec illis coloniis hoc nomine quicquam iniuriae factum est , quod kardines loco decimanorum observantur , decimani loco kardinum : omnis limitum connexio rectis angulis continetur , extremitas mensuraliter obligata est , nihil res publica , nihil possessor de finibus queritur ; constat illis ratio mensurae , limitum ratio non constat , et potest dici mensura orbis alterius aut certe sinistra , hoc est inversa . 
Cum ipsa kardinum appellatio a kardine mundi nominetur , quare ab oriente in occidentem dirigatur , nulla est ratio . 
Quid ergo ? 
Licet exitum decimanus maximus non habeat oppositis montibus aut mari , habeat tamen rationem , et ab eo in eam partem qua defecerit aeque suo intervallo centuriae nominentur . 
Quaerenda est ergo huius rationis origo . 
Multi ita ut supra diximus solis ortum et occasum conprehenderunt , qui est omni tempore mobilis nec potest secundum cursum suum conprehendi , quoniam ortus et occasus signa a locorum natura varie ostenduntur . 
Sic et limitum ordinatio hac ratione conprehensa semper altera alteri disconvenit . 
Hos qui ad limites constituendos hac ratione sunt usi , fefellit mundi magnitudo , qui [ se ] ortum et occasum pervidere crediderunt : aut forte scierunt errorem et neglexerunt , ei contenti tantum regioni ortum et occasum demetiri . 
Immo contendisse feruntur ortum eum esse singulis regionibus , unde primum sol appareat , occasum , ubi novissime desinat : hactenus dirigere mensuram laboraverunt . 
Quid quod nec illa ipsa regione solis conspectus recte potest deprehendi , nisi aequalibus ab ortu et occasu diastematibus ferramentum ponatur ; quod in qua parte sit scire difficile est , quoniam in diversis orbis terrarum partibus mensurae aguntur . 
Et illa ipsa regione , ; si ; sit illi forte ex altera parte campus per multa milia , mons ex altera et propior ferramento , necesse est ex illa parte apertiore sol longius conspiciatur , ex hac deinde , qua mons inminet , parere cito desinat . 
Et si kardo a monte non longe nascatur sive decimanus , quomodo potest cursus conprehendi recte , cum ferramento sol occiderit et trans montem sol adhuc luceat et eisdem ipsis adhuc campis in ulteriore parte resplendeat ? 
Quaerendum est primum quae sit mundi magnitudo , quae ratio oriundi aut occidendi , quanta sit mundo terra . 
Advocandum est nobis gnomonices summae ac divinae artis elementum : explicari enim desiderium nostrum ad verum nisi per umbrae momenta non potest . 
Ortum enim aut occasum ne ab extrema quidem parte orbis terrarum pervidere quisquam potest , cum a sapientibus tradatur terram punctum esse caeli et infra solem amplo diastemate spiritum sumere . 
Nam et Archimeden , virum praeclari ingenii et magnarum rerum inventorem , ferunt scripsisse , quantum arenarum capere posset mundus , si repleretur . 
Credamus ergo illum divinarum rerum magnitudinem ante oculos habuisse . 
Qua ratione , dicamus , tot saeculis unus mortalium hoc scire potuerit ? 
Unus propter hoc laboravit et per incrementa umbrarum deprehendit . 
Caeli autem punctum terram esse [ certam ] sic describunt , quod dicant a polo ad Saturni circulum intervallum esse quod Graeci hemitonion appellant ; a Saturno deiude ad Iovem hemitonion ; ab hoc deinde ad Martem tonon ; a Marte deinde ad solem ter tantum esse quantum a polo ad Saturnum , hoc est trihemitonion ; a sole deinde tantum esse ad Venerem , quantum a Saturno ad Iovem , hemitonion ; a Venere deinde ad Mercurium hemitonion ; a Mercurio deinde ad lunam tantundem , hemitonion ; a luna ad terram tantum quantum a polo ad Iovem , tonon . 
Sic terram punctum caeli esse ostendunt : nam et ars musica per haec diastemata constare fertur . 
Solem autem ampliorem aliquot partibus quam terram describunt , et quod palam est ab eo inluminari diem , noctem esse in dimidium ipsius terrae obumbrationem . 
Polum ipsum quinque circulis dividunt in sex partes . 
Sicut ait Vergilius : quinque tenent caelum zonae . 
Quarum una coruscosemper sole rubens et torrida semper ab igni . 
Quam circum extremae dextra laevaque trahunturcaeruleae , glacie concretae atque imbribus atris . 
Has inter mediamque duae mortalibus aegrismunere concessae diuum , et via secta per ambas , obliquus qua se signorum verteret ordo . 
Quinque ergo circulis haec nomina adsignant . 
Summum , frigidissimae partis finem , septentrionalem appellant ; secundum ab eo solistitialem ; ab hoc deinde qui medium polum dividit , aequinoctialem , quod in eum sol diei et noctis horas aequet . 
Ab hoc deinde qui est aequinoctiali proximus , brumalem appellant : nam et solistitiali est ordinatus . 
Septentrionali deinde sescontrarium austrinalem appellant . 
Circulus autem zodiacus , cuius fines sol negatur excedere , ex circulo aequinoctiali ad brumalem per diagonum extenditur ita , ut meridianum circulum ex utraque parte medium secet . 
Per hunc sol , hoc est intra , ire fertur et orbem terrarum viginti et quattuor horis circumire . 
Harum ferunt XXIIII horarum iunctarum semper unum esse intervallum : nam increscendi aut decrescendi inter ipsas horas alternam esse mutationem . 
Hoc ipsum per umbrarum motus ostenditur . 
Nam cum sol orbem medium conscendit , umbras omnium rerum in hoc nostro tetartemorio meridiano axi facit ordinatas . 
Ab hoc enim exemplo sescontrariae partis , quae videtur eisdem horis inluminari , umbra describitur . 
Dubium fortasse esset de parallelo nostri tetartemorii , si secundum zodiaci circuli cursum oceanus meridianus interveniret . 
nam totius terrae quattuor partes mari dividuntur , nec ultra hominibus quartae partis ire permittitur . 
Sed quoniam oceanus meridianus subiacet circulo meridiano , quem zodiacus medium secat , apparet , inter aequinoctialem et meridianum circulum a media terra quidquid est in oriente , ultra cursum solis esse , quam regionem quidam sescontrariae partis appellant ; et quidquid a media terra in occidente inter brumalem et meridianum circulum subiaceat , nostrae esse partis , si solis cursum sequamur ; quoniam omnibus terris in hac parte in occidentem spectantibus umbras in dextrum emittit , exceptis illis quae sunt ab Aegypti fine usque ad oceanum , qua finit circulus aequinoctialis . 
Has terras ferunt inhabitare Arabas Indos et alias gentes . 
Apud hos in occidentem spectantibus umbrae in sinistrum emittuntur ; ex quo apparet eos ultra solis cursum positos . 
Sicut ait Lucanus : invisum vobis , Arabes , venistis in orbem , umbras mirati nemorum non ire sinistras . 
Nam et Aegypto medio die umbra consumitur . 
Ex hoc ibidem mediam terrae partem esse conprehendimus . 
Optimum est ergo umbram hora sexta deprehendere et ab ea limites inchoare , ut sint semper meridiano ordinati : sequitur deinde ut et orientis occidentisque linea huic normaliter conveniat . 
Primum scribemus circulum in loco plano in terra , et in puncto eius sciotherum ponemus , cuius umbra et intra circulum aliquando intret : certius est enim quam orientis et occidentis deprehendere . 
adtendemus quem ad modum a primo solis ortu umbra cohibeatur . 
Deinde cum ad circuli lineam pervenerit , notabimus eum circumferentiae locum . 
Similiter exeuntem umbram e circulo adtendemus , et circumferentiam notabimus . 
Notatis ergo duabus circuli partibus intrantis umbrae et exeuntis loco , rectam lineam a signo ad signum circumferentiae ducemus , et mediam notabimus . 
Per quem locum recta linea exire debebit a puncto circuli . 
Per quam lineam kardinem dirigemus , et ab ea normaliter in rectum decimanos emittemus : et ex quacumque eius lineae parte normaliter interverterimus , decimanum recte constituemus . 
Est et alia ratio , qua tribus umbris conprehensis meridianum describamus . 
Loco plano gnomonem constituemus A B , et umbras eius qualescumque tres enotabimus CDE . 
Has umbras normaliter conprehendemus , quanta latitudine altera ab altera distent . 
Si ante meridiem constituemus , prima umbra erit longissima : si post meridiem , erit novissima . 
Has deinde umbras pro portione ad multipedam in tabula describemus , et sic in terra servabimus . 
Sit ergo gnomon AB , planitia B . 
Tollamus umbram maximam et in planitia notemus signo C : secundam similiter in planitia notemus signo D ; sic et tertiam signo E ; ut sint in basi pro portione longitudinis suae BEBDBC . 
Eiciamus hypotenusas ex C in A et ex D in A. Nunc puncto A et intervallo E circulum scribamus . 
Ordinatas deinde lineas basi , hoc est planitiae , eiciamus in cathetum ex praecisuris hypotenusarum et circumferentiae , ex F in G et ex I in K. Longissimam deinde lineam GF maximae umbrae inprimemus , et ab signo B notabimus GF ; secundam lineam umbrae secundae , notabimus KI . 
Deinde ex signo F et I rectam lineam eiciemus ; itemque ex CD , finibus umbrarum . 
Hae duae lineae altera alteram conpraecident signo T. Eiciemus deinde rectam lineam ex T et E ; quae erit ortus et occasus . 
Ex hac in rectum rectam lineam eiciemus , hoc est normaliter : haec erit meridiano ordinata . 
Eisdem signis tetrantem ipsum constituemus , et intuebimur quattuor caeli partes , quibus limitum ordinatio hac ratione constituta omni tempore convenit . 
Si locus , in quo colonia constituitur , cultus erit , ex ipsa civitate maximum decimanum et kardinem incipiemus , ita si colonia ab solo constituetur . 
Decimanum maximum autem et kardinem optimi mensores agere debebunt , idem et quintarios ad singula claudere , ne quis error operi fiat , quod post amplum actum emendare sine rubore difficile est . 
Quod si aut ferramenti vitium aut conspiciendi fuerit , vana contemplatio in uno quintario statim paret et tolerabilem habet emendationem . 
Subruncivi minus erroris habent periculum . 
Hos tamen aeque diligenter agere oportet , ne quam et hi recorrigendi moram praestent . 
Multi perpetuos limites egerunt et in illa operis perseveratione peccaverunt , sicut in veterum coloniarum finibus invenimus , frequentius in provinciis , ubi ferramento nisi ad interversuram non utuntur . 
Lineam autem per metas extendemus , et per eam ad perpendiculum cultellabimus . 
Actuarios palos suo quemque numero inscriptos inter centenos vicenos pedes defigemus , ut ad partitionem acceptarum mensura acta appareat . 
Limitibus secundum suam legem latitudines dabimus , et aperiri in perpetuum cogemus . 
Plurimum enim agentibus praestat acti limitis perpetua rectura : ex hoc deverti nisi per neglegentiam non potest . 
Cultis locis limitem sulcis optime servabimus . 
Prensis tamen in conspectu longinquo signis limitem agemus . 
Si vero in propinquo sint duo signa quae ex recta linea normaliter conspici possint , ut excussis longitudinibus longiorem lineam ad brevioris longitudinem signo posito aequemus , ex quo ad interversuram brevioris lineae rectam lineam iniungamus , quae sit duorum signorum conspectorum lineae ordinata , ferramento explicabimus . 
Sit ergo forma conspectus ABCD . 
Nunc ex linea primum constituta , quae est inter B et D , conspiciamus signum quod est inter B et A. Prolato exiguum per rigorem ferramento normaliter paucas dictabimus metas ex signo E . 
Prolato iterum exiguum ferramento in signum F , signum conspiciemus ita ut rigorem ex E missum secet signum G , et quicumque numeri fuerint sic observabimus . 
Quomodo fuerit FE ad EG , si et FB tractabimus , erit longitudo conspectus inter B A. Eadem ratione et alteram partem conspiciemus . 
Quanto deinde longior fuerit , signo notabimus H , et ex hoc signo in B rectam lineam iniungemus , quae erit ordinata AC . 
Si limites post urbem constitutam inchoabimus , ex proximo decimanum maximum et kardinem incipiemus , eisque latitudinem secundum legem suam dabimus . 
Si propter locorum difficultatem prope urbem limites inchoari non poterint , tunc in ea regione , ubi adsignaturi erimus , decimanum maximum et kardinem [ sic ] constituemus sic , ut decimani ordinationem ortus et occasus teneant , kardines meridiani et septentrionis . 
Limitibus latitudines secundum legem et constitutionem divi Augusti debemus , decimano maximo pedes XL , kardini maximo pedes XX , actuariis [ autem ] limitibus omnibus decimanis [ et ] kardinibus pedes XII , subruncivis pedes [ Limitibus omnibus ] in mediis tetrantibus lapides defigemus ex saxo silice aut molari aut ne deteriore , politos , in rotundum crassos pedem , in terram ne minus habeant pedes II , supra terram sesquipedem . 
Inscribendi nobis una sit ratio . 
Hanc itaque ex omni opere certissimam eligamus , et hac potissimum utamur . 
Decimano maximo et kardine maximo omnes lapides in frontibus inscribamus , reliquos in lateribus clusaribus . 
Omnes enim centuriae singulos angulos habent clusares . 
Incipiamus ergo ponere lapides a decimano maximo et kardine , inscriptione qua debet : DECIMANUS MAXIMUS . 
KARDO MAXIMUS : DECIMANUS MAXIMUS . 
KARDO TOTUS . 
Applicemus nunc singulas centurias maximo decimano sive kardini . 
Hae omnes quattuor ternos lapides iam positos habent : sequitur ut illis unus tantum clusaris angulus vacet , hoc est singuli ; quibus debebit inscribi D. D . 
I K. I , et S. D . 
I K. I , et D. D . 
I K. K. I , et S. D . 
I K. K. Sic et in ceteris observare debebimus . 
his angulis lapides defigamus , quibus centuriarum appellationes [ in ] lateribus adscribemus ad terram deorsum versus . 
S. D . 
I K. I in ea parte lapidis inscribemus quae erit s . 
D. I , aeque ultra k . 
Primum . 
[ Quod quoniam in latitudinem exponi in hac planitia non potest , inscripturam lapidi adplicabimus , qua in re ipsa lapis habere debebit . 
] Sic et D. D . 
I K. I ; sic et S. D . 
I K. K. Quoniam ab uno umbilico in quattuor partes omnis centuriarum ordo conponitur , ab unius primae centuriae incremento omnes inscriptiones singulis angulis cluduntur : quidquid enim ultra primum kardinem nominatur , perseverat usque ad extremum finem ultra primum vocari . 
Sic et kitra ; similiter dextra aut sinistra . 
Et cum decumano maximo sive kardine omnes lapides positi fuerint , per successionem singulis centuriis quartus lapis deerit , cui posito centuriae appellationem inscribere debemus . 
His deinde cum quartum lapidem posuerimus , sequenti loco centuriae quartus angulus tantum vacabit , quo numerus inscribatur ipsius . 
Ad summam omnes clusares angulos centuriarum lineis diagonalibus conprehendemus . 
sic et in toto opere exteriores anguli centurias cludunt ab inscriptione decimani maximi et kardinis maximi . 
Cum centurias omnes inscriptis lapidibus terminaverimus , illa quae rei publicae adsignabunt , quamvis limitibus haereant , privata terminatione circumibimus , et in forma ita ut erit ostendemus , SILVAS sive PASCUA PUBLICA sive utrumque . 
Quatenus erit , inscriptione replebimus , ut et in forma loci latitudinem rarior litterarum dispositio demonstret . 
Harum silvarum extremitatem per omnes angulos terminabimus . 
Eadem ratione terminabimus fundos exceptos sive concessos , et in forma sicut loca publica inscriptionibus demonstrabimus . 
Concessos fundos aeque similiter ostendemus , ut FUNDUS SEIANUS CONCESSUS LUCIO MANILIO SEI FILIO . 
In adsignationibus enim divi Augusti diversas habent condiciones fundi excepti et concessi . 
Excepti sunt fundi bene meritorum , ut in totum privati iuris essent , nec ullam coloniae munificentiam deberent , et essent in solo populi Romani . 
Concessi sunt fundi ei quibus indultum est , cum possidere uni cuique plus quam edictum continebat non liceret . 
Quem ad modum ergo eorum veterum possessorum relicta portio ad ius coloniae revocatur , sic eorum quibus plus possidere permissum est : omnium enim fundos secundum reditus coemit et militi adsignavit . 
Inscribemus ergo concessos sic , ut in aere permaneant . 
Aeque territorio siquid erit adsignatum , id ad ipsam urbem pertinebit nec venire aut abalienari a publico licebit . 
id DATUM IN TUTELAM TERRITORIO adscribemus , sicut silvas et pascua publica . 
Quod ordini coloniae datum fuerit , adscribemus in forma SILVA ET PASCUA , ut puta SEMPRONIANA , ITA UT FUERUNT ADSIGNATA IULIENSIBUS . 
Ex hoc apparebit haec ad ordinem pertinere . 
Aeque lucus aut loca sacra aut aedes quibus locis fuerint , mensura conprehendemus , et locorum vocabula inscribemus . 
Non exiguum vetustatis solet esse instrumentum , si locorum insignium mensurae et vocabula aeris inscriptionibus constent . 
Siqua regio in extremitate limites non acceperit , eum locum vacantem significabimus hac inscriptione : LOCUS EXTRA CLUSUS . 
Et extremitatem deinde terminis lapideis obligabimus , interposito ampliore spatio , et aris inscriptis conditoris nomine et coloniae finibus . 
Extra clusa regio ideo , quod ultra limites finitima linea cluditur . 
linea autem finitima si limitibus conprehensa non fuerit , optimum erit extremitatem ad ferramentum rectis angulis obligare et sic terminos ponere . 
Si fuerit mons asper et confragosus , per singulas petras finitimas notas inponemus et ubi potuerit inscriptiones : sic et in forma significabimus . 
[ Praeterea in Sicilia , ubi montium altitudo et asperitas est . 
Nam in planis quamvis omnium centuriarum subsiciva lapidibus inscriptis conprehendantur , certis tamen locis aras lapideas ponere debebimus , quarum inscriptio ex uno latere perticae applicato finem coloniae demonstret , ex altero , qua foras erit , adfines . 
Ubi fines angulum facient , ternum angulorum aras ponemus . 
Sic et in locis montuosis . 
et has utraeque civitates constituant : adfines enim eisdem locis nomine imperatoris et finium earum inscriptione aras consecrare debebunt . 
Agro limitato accepturorum comparationem faciemus ad modum acceptarum , quatenus centuria capere possit aestimabimus , et in sortem mittemus . 
Solent enim culti agri ad pretium emeritorum aestimari . 
Si in illa pertica centurias ducenum iugerum fecerimus et accipientibus dabuntur iugera sexagena sena besses , unam centuriam tres [ homines ] accipere debebunt , in qua illis tres partes aequis frontibus de terminabimus . 
Omnium nomina sortibus inscripta in urnam mittemus , et prout exierint primam sortem centuriarum tollere debebunt . 
Eodem exemplo et ceteri . 
Quod si illis convenerit , ut conternati sortiri debeant , qui tres primam centuriarum sortem accipere debeant , conternationum factarum singula sortibus nomina inscribemus . 
Ut si convenerit Lucio Titio Luci filio , Seio Titi filio , Agerio Auli filio , veteranis legionis quintae Alaudae , ex eis unum sorti nomen inscribemus et quoto loco exierit notabimus . 
Si conternationem urna faciet , singulis sortibus singulorum nomina inscribemus , et a primo usque ad tertium qui exierit erit prima conternatio . 
Sic et ceterae . 
Has conternationes sublata sorte quidam tabulas appellaverunt , quoniam codicibus excipiebantur , et a prima cera primam tabulam appellaverunt peracta deinde conternationum sortitione omnes centurias sortibus per singulas inscribemus et in urnam mittemus : inde quae centuria primum exierit , ad primam conternationem pertinebit . 
Sit forte centuria D. D . 
XXXV K. XLVII : hanc ex prima tabula tres accipere debebunt . 
Quod in aeris libris sic inscribemus : TABULA PRIMA . 
D. D . 
XXXV K. XLVII L. TERENTIOL . 
FILIO POLLIA IUGERA LXVI , G . 
NUMISIOG . 
F. STELLATINA IUGERA XLVI , P. TARQUINIO CN . 
F. TERENTINA IUGERA LXVI . 
Eodem exemplo et ceteras sortes . 
Adsignare agrum secundum legem divi Augusti eatenus debebimus , qua falx et arater exierit ; nisi ex hoc conditor aliquid immutaverit . 
Primum adsignare agrum circa extremitatem oportet , ut a possessoribus velut terminis fines optineantur ; ex eo interiores perticae partes . 
Siqua compascua aut silvae fundis concessae fuerint , quo iure datae sint formis inscribemus . 
Multis coloniis inmanitas agri vicit adsignationem , et cum plus terrae quam datum erat superesset , proximis possessoribus datum est in commune nomine compascuorum . 
Haec in forma similiter conprehensa ostendemus . 
Haec amplius quam acceptas acceperunt , sed ut in commune haberent . 
Multis locis , quae in adsignatione sunt concessa , et ex his compascua fundi acceperunt . 
Haec beneficio coloniae habent , in forma COMPASCUA PUBLICA IULIENSIUM inscribi debent : nam et vectigal quamvis exiguum praestant . 
Subsicivorum omnium librum facere [ scire ] debebimus , ut quando voluerit imperator , sciat quot in eum locum homines deduci possint : aut si coloniae concessa fuerint , CONCESSA COLONIAE in aere inscribemus . 
Ita si rei publicae concessa fuerint , in aere SUBSECIVA CONCESSA ut IULIENSIBUS inscribemus . 
Omnes aeris significationes et formis et tabulis aeris inscribemus , data adsignata , concessa , excepta , reddita commutata pro suo , reddita veteri possessori , et quaecumque alia inscriptio singularum litterarum in usu fuerit , et in aere permaneat . 
Libros aeris et typum perticae totius lineis descriptum secundum suas determinationes adscriptis adfinibus tabulario Caesaris inferemus . 
Et siqua beneficio concessa aut adsignata coloniae fuerint , sive in proximo sive inter alias civitates , in libro beneficiorum adscribemus . 
Et quidquid aliud ad instrumentum mensorum pertinebit , non solum colonia sed et tabularium Caesaris manu conditoris subscriptum habere debebit . 
Agrum rudem provincialem sic adsignabimus , quem ad modum supra diximus . 
Si vero municipium in coloniae ius transferetur , condicionem regionis excutiemus et secundum suam postulationem adsignabimus . 
Multis locis conditores universum locum coemerunt , multis male meritos fundorum possessione privaverunt . 
Ubi tamen aliquid concessum est et gratiae , in eius modi condicionibus intervenit C. P. ET REI PUBLICAE . 
Hunc agrum secundum datam legem aut si placebit secundum divi Augusti adsignabimus eatenus QUA FALX ET ARATER IERIT . 
Haec lex habet suam interpretationem . 
Quidam putant tantum cultum nominari : ut mihi videtur , utilem ait agrum adsignare oportere . 
Hoc erit ne accipienti silvae universus modus adsignetur aut pascui . 
Qui vero maiorem modum acceperit culti , optime secundum legem accipiet aliquid [ et ] silvae ad inplendum [ acceptae ] modum . 
Ita fiet ut alii sibi iunctas silvas accipiant , alii in montibus ultra quartum forte vicinum . 
Primum [ ergo ] agrum limitibus includemus , hoc est centuriabimus . 
deinde acceptas terminabimus : quicumque modus limitem excedit , commalliolari debet et sic in aere incidi . 
Sortes [ autem ] sic inscribes , ut si una accepta duas tres pluresve centurias continebit , has centurias et quantum ex accepta habeant in una sorte inscribemus . 
ut si dabitur LXVI et per tres centurias separabitur , d . 
D. I k . 
K. I iugera VI , d . 
D. I k . 
K. II iugera XV , et d . 
D. II k . 
K. II iugera XLV , has una sors continere debebit . 
Sub hoc exemplo et cetera fient . 
Sortitos in agrum deducemus et fines assignabimus . 
Finibus assignatis et ceteris mensuris partitis formas et quaecumque ad mensuras pertinebunt ita ut supra dixi ; a ; conditore ordinata rei publicae inferemus . 
Agrum arcifinium vectigalem ad mensuram sic redigere debemus , ut et recturis et quadam terminatione in perpetuum servetur . 
Multi huius modi agrum more colonico decimanis et kardinibus diviserunt , hoc est per centurias , sicut in Pannonia : mihi [ autem ] videtur huius soli mensura alia ratione agenda . 
Debet [ enim aliquid ] interesse inter [ agrum ] inmunem et vectigalem . 
Nam quem ad modum illis condicio diversa est , mensurarum actus dissimilis esse debet . 
Nec tam anguste professio nostra concluditur , ut non etiam per singulas provincias privatas limitum observationes dirigere possit . 
Agri [ autem ] vectigales multas habent constitutiones . 
In quibusdam [ provinciis ] fructus partem praestant certam , alii quintas alii septimas , alii pecuniam , et hoc per soli aestimationem . 
Certa [ enim ] pretia agris constituta sunt , ut in Pannonia arvi primi , arvi secundi , prati , silvae glandiferae , silvae vulgaris , pascuae . 
His omnibus agris vectigal est ad modum ubertatis per singula iugera constitutum . 
horum aestimo nequa usurpatio per falsas professiones fiat , adhibenda est mensuris diligentia . 
Nam et in Phrygia et tota Asia ex huius modi causis tam frequenter disconvenit quam in Pannonia . 
Propter quod huius agri vectigalis mensuram a certis rigoribus conprehendere oportet ac singula terminis fundari . 
Quibusdam interversuris lapides politos quadratos inscriptos lineatos defigere in eam partem qua res exiget oportebit . 
Omnium rigorum latitudines velut limitum observabimus : interstitione limitari mensuras per strigas et scamna agemus . 
Sicut antiqui latitudines dabimus , decimano maximo et k . 
Pedes XX , eis limitibus transversis , inter quos bina scamna et singulae strigae interveniunt , pedes duodenos , itemque prorsis limitibus , inter quos scamna quattuor et quattuor strigae cluduntur , pedes duodenos , reliquis rigoribus lineariis ped . 
Octonos . 
Omnem mensurae huius quadraturam dimidio longiorem sive latiorem facere debebimus : et quod in latitudinem longius fuerit , scamnum est , quod in longitudinem , striga . 
Primum constituemus decimanum maximum et kardinem maximum , et ab his strigas et scamna cludemus . 
actuarios [ autem ] limites diligenter agemus , et in eis lapides inscriptos defigemus adiecto scamnorum numero . 
Primum a d . 
M. Et k . 
Incipiemus inscriptiones velut in quintariis ponere . 
Primo lapidi inscribemus D M. K. M. Ab hoc deinde singulis actuariis limitibus similiter per ipsos inscribemus D. M. LIMES II , K. M. LIMES SECUNDUS . 
Hac significatione omnium quattuor regionum limites conprehendemus . 
his deinde quartis quadrarum angulis lapides eius generis ponemus sub hac inscriptione litteris singularibus D. D. V STRIGA PRIMA SCAMNO Et hoc in lateribus lapidum . 
In fronte autem regionis indicium D. D. K. Nunc quadrarum angulis lapides inscriptos inspiciamus . 
Intra has strigas et scamna omnem agrum separabimus , cuius totam positionem ad verum formatam inspiciemus , secundum quod rei praesentis formam describamus . 
