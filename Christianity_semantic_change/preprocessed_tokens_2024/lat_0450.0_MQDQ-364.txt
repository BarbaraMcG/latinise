Nestoriana lues successi Pelagianae , Quae tamen est utero praegenerata meo . 
Infelix miserae genitrix et filia natae , Prodiui ex ipso germine quod peperi . 
Nam fundare arcem meritis prior orsa superbis , De capite ad corpus ducere opus uolui . 
Sed mea dum proles in summa armatur ab imis , Congrua bellandi tempora non habui . 
Et consanguineae post tristia uulnera fraudis , Aspera conserui praelia fine pari . 
Me tamen una dedit uictam sententia letho : Illa uolens iterum surgere bis cecidit . 
Mecum oritur , mecum moritur , mecumque sepulcrum Intrat , et inferni carceris ima subit . 
Quo nos praecipites insania superbia mersit , Exutas donis , et tumidas meritis ? 
Nam Christum pietate operum et mercede uolentes Esse Deum , in capitis foedere non stetimus ; Sperantesque animi de libertate coronam , Perdidimus quam dat gratia iustitiam . 
Quique igitur geminae miseraris busta ruinae , Ne nostro exitio consociare caue . 
Nam si quae Domini data munera sero fatemur , Haec homini credis debita , noster eris . 
