" Sunt quibus in satura uidear nimis acer et ultra legem tendere opus ; sine neruis altera quidquid conposui pars esse putat similisque meorum mille die uersus deduci posse . 
Trebati , quid faciam ? 
praescribe . 
" " quiescas . 
" " ne faciam , inquis , omnino uersus ? 
" " aio . 
" " peream male , si non optimum erat ; uerum nequeo dormire . 
" " ter uncti transnanto Tiberim , somno quibus est opus alto , inriguumque mero sub noctem corpus habento . 
aut si tantus amor scribendi te rapit , aude Caesaris inuicti res dicere , multa laborum praemia laturus . 
" " cupidum , pater optime , uires deficiunt ; neque enim quiuis horrentia pilis agmina nec fracta pereuntis cuspide Gallos aut labentis equo describit uolnera Parthi . 
" " attamen et iustum poteras et scribere fortem , Scipiadam ut sapiens Lucilius . 
" " haud mihi dero , cum res ipsa feret : nisi dextro tempore Flacci uerba per attentam non ibunt Caesaris aurem : cui male si palpere , recalcitrat undique tutus . 
" " quanto rectius hoc quam tristi laedere uersu Pantolabum scurram Nomentanumque nepotem , cum sibi quisque timet , quamquam est intactus , et odit . 
" " quid faciam ? 
saltat Milonius , ut semel icto accessit feruor capiti numerusque lucernis ; Castor gaudet equis , ouo prognatus eodem pugnis ; quot capitum uiuunt , totidem studiorum milia : me pedibus delectat claudere uerba Lucili ritu , nostrum melioris utroque . 
ille uelut fidis arcana sodalibus olim credebat libris neque , si male cesserat , usquam decurrens alio neque , si bene ; quo fit ut omnis uotiua pateat ueluti descripta tabella uita senis . 
sequor hunc , Lucanus an Apulus anceps ; nam uenusinus arat finem sub utrumque colonus , missus ad hoc pulsis , uetus est ut fama , Sabellis , quo ne per uacuum Romano incurreret hostis , siue quod Apula gens seu quod Lucania bellum incuteret uiolenta . 
sed hic stilus haud petet ultro quemquam animantem et me ueluti custodiet ensis uagina tectus : quem cur destringere coner tutus ab infestis latronibus ? 
o pater et rex Iuppiter , ut pereat positum robigine telum nec quisquam noceat cupido mihi pacis ! 
at ille , qui me conmorit melius non tangere , clamo , flebit et insignis tota cantabitur urbe . 
Ceruius iratus leges minitatur et urnam , Canidia Albuci , quibus est inimica , uenenum , grande malum Turius , siquid se iudice certes . 
ut quo quisque ualet suspectos terreat utque imperet hoc natura potens , sic collige mecum : dente lupus , cornu taurus petit : unde nisi intus monstratum ? 
Scaeuae uiuacem crede nepoti matrem : nil faciet sceleris pia dextera mirum , ut neque calce lupus quemquam neque dente petit bos , sed mala tollet anum uitiato melle cicuta . 
ne longum faciam : seu me tranquilla senectus exspectat seu mors atris circumuolat alis , diues , inops , Romae , seu fors ita iusserit , exsul , quisquis erit uitae scribam color . 
" " o puer , ut sis uitalis metuo et maiorum nequis amicus frigore te feriat . 
" " quid ? 
cum est Lucilius ausus primus in hunc operis conponere carmina morem detrahere et pellem , nitidus qua quisque per ora cederet , introrsum turpis : num Laelius aut qui duxit ab oppressa meritum Karthagine nomen ingenio offensi aut laeso doluere Metello famosisque Lupo cooperto uersibus ? 
atqui primores populi arripuit populumque tributim , scilicet uni aequos uirtuti atque eius amicis . 
quin ubi se a uolgo et scaena in secreta remorant uirtus Scipiadae et mitis sapientia Laeli , nugari cum illo et discincti ludere , donec decoqueretur holus , soliti . 
quidquid sum ego , quamuis infra Lucili censum ingeniumque , tamen me cum magnis uixisse inuita fatebitur usque inuidia et fragili quaerens inlidere dentem offendet solido nisi quid tu , docte Trebati , dissentis . 
" " equidem nihil hinc diffindere possum . 
sed tamen ut monitus caueas , ne forte negoti incutiat tibi quid sanctarum inscitia legum : si mala condiderit in quem quis carmina , ius est iudiciumque . 
" " esto , siquis mala ; sed bona siquis iudice condiderit laudatus Caesare ? 
siquis opprobriis dignum latrauerit , integer ipse ? 
" " soluentur risu tabulae , tu missus abibis . 
Quae uirtus et quanta , boni , sit uiuere paruo nec meus hic sermo est , sed quae praecepit Ofellus rusticus , abnormis sapiens crassaque Minerua , discite non inter lances mensasque nitentis , cum stupet insanis acies fulgoribus et cum adclinis falsis animus meliora recusat , uerum hic inpransi mecum disquirite . 
cur hoc ? 
dicam , si potero . 
male uerum examinat omnis corruptus iudex . 
leporem sectatus equoue lassus ab indomito uel , si Romana fatigat militia adsuetum graecari seu pila uelox molliter austerum studio fallente laborem , seu te discus agit , pete cedentem aera disco : cum labor extuderit fastidia , siccus , inanis sperne cibum uilem ; nisi Hymettia mella Falerno ne biberis diluta . 
foris est promus , et atrum defendens piscis hiemat mare : cum sale panis latrantem stomachum bene leniet . 
unde putas aut qui partum ? 
non in caro nidore uoluptas summa , sed in te ipso est . 
tu pulmentaria quaere sudando : pinguem uitiis albumque neque ostrea nec scarus aut poterit peregrina iuuare lagois . 
uix tamen eripiam , posito pauone uelis quin hoc potius quam gallina tergere palatum , corruptus uanis rerum , quia ueneat auro rara auis et picta pandat spectacula cauda : tamquam ad rem attineat quidquam . 
num uesceris ista , quam laudas , pluma ? 
cocto num adest honor idem ? 
carne tamen quamuis distat nil , hac magis illam inparibus formis deceptum te petere esto : unde datum sentis , lupus hic Tiberinus an alto captus hiet ? 
pontisne inter iactatus an amnis ostia sub Tusci ? 
laudas , insane , trilibrem mullum , in singula quem minuas pulmenta necesse est . 
ducit te species , uideo : quo pertinet ergo proceros odisse lupos ? 
quia scilicet illis maiorem natura modum dedit , his breue pondus : ieiunus raro stomachus uolgaria temnit . 
" porrectum magno magnum spectare catino uellem " ait Harpyiis gula digna rapacibus . 
at uos praesentes , Austri , coquite horum obsonia . 
quamquam putet aper rhombusque recens , mala copia quando aegrum sollicitat stomachum , cum rapula plenus atque acidas mauolt inulas . 
necdum omnis abacta pauperies epulis regum : nam uilibus ouis nigrisque est oleis hodie locus . 
haud ita pridem Galloni praeconis erat acipensere mensa infamis . 
quid ? 
tunc rhombos minus aequor alebat ? 
tutus erat rhombus tutoque ciconia nido , donec uos auctor docuit praetorius . 
ergo siquis nunc mergos suauis edixerit assos , parebit praui docilis Romana iuuentus . 
sordidus a tenui uictu distabit Ofello iudice : nam frustra uitium uitaueris illud , si te alio prauum detorseris . 
Auidienus , cui Canis ex uero dictum cognomen adhaeret , quinquennis oleas est et siluestria corna ac nisi mutatum parcit defundere uinum et cuius odorem olei nequeas perferre , licebit ille repotia , natalis aliosue dierum festos albatus celebret , cornu ipse bilibri caulibus instillat , ueteris non parcus aceti . 
quali igitur uictu sapiens utetur et horum utrum imitabitur ? 
hac urget lupus , hac canis , aiunt . 
mundus erit , qua non offendat sordibus atque in neutram partem cultus miser . 
hic neque seruis , Albuci senis exemplo , dum munia didit , saeuus erit , nec sic ut simplex Naeuius unctam conuiuis praebebit aquam : uitium hoc quoque magnum . 
accipe nunc , uictus tenuis quae quantaque se cum adferat . 
in primis ualeas bene ; nam uariae res ut noceant homini credas , memor illius escae , quae simplex olim tibi sederit . 
at simul assis miscueris elixa , simul conchylia turdis , dulcia se in bilem uertent stomachoque tumultum lenta feret pituita . 
uides , ut pallidus omnis cena desurgat dubia ? 
quin corpus onustum hesternis uitiis animum quoque praegrauat una atque adfigit humo diuinae particulam aurae . 
alter ubi dicto citius curata sopori membra dedit , uegetus praescripta ad munia surgit . 
hic tamen ad melius poterit transcurrere quondam , siue diem festum rediens aduexerit annus , seu recreare uolet tenuatum corpus , ubique accedent anni , tractari mollius aetas imbecilla uolet : tibi quidnam accedet ad istam quam puer et ualidus praesumis mollitiem , seu dura ualetudo inciderit seu tarda senectus ? 
rancidum aprum antiqui laudabant , non quia nasus illis nullus erat , sed , credo , hac mente , quod hospes tardius adueniens uitiatum commodius quam integrum edax dominus consumeret . 
hos utinam inter heroas natum tellus me prima tulisset . 
das aliquid famae , quae carmine gratior aurem occupet humanam ? 
grandes rhombi patinaeque grande ferunt una cum damno dedecus . 
adde iratum patruum , uicinos , te tibi iniquum et frustra mortis cupidum , cum deerit egenti as , laquei pretium . 
" iure " inquit " Trausius istis iurgatur uerbis : ego uectigalia magna diuitiasque habeo tribus amplas regibus . 
" ergo , quod superat non est melius quo insumere possis ? 
cur eget indignus quisquam te diuite ? 
quare templa ruunt antiqua deum ? 
cur , inprobe , carae non aliquid patriae tanto emetiris aceruo ? 
uni nimirum recte tibi semper erunt res , o magnus posthac inimicis risus . 
uterne ad casus dubios fidet sibi certius ? 
hic qui pluribus adsuerit mentem corpusque superbum , an qui contentus paruo metuensque futuri in pace , ut sapiens , aptarit idonea bello ? 
quo magis his credas , puer hunc ego paruus Ofellum integris opibus noui non latius usum quam nunc accisis . 
uideas metato in agello cum pecore et gnatis fortem mercede colonum " non ego " narrantem " temere edi luce profesta quicquam praeter holus fumosae cum pede pernae . 
ac mihi seu longum post tempus uenerat hospes siue operum uacuo gratus conuiua per imbrem uicinus , bene erat non piscibus urbe petitis , sed pullo atque haedo ; tum pensilis uua secundas et nux ornabat mensas cum duplice ficu . 
post hoc ludus erat culpa potare magistra ac uenerata Ceres , ita culmo surgeret alto , explicuit uino contractae seria frontis . 
saeuiat atque nouos moueat Fortuna tumultus : quantum hinc inminuet ? 
quanto aut ego parcius aut uos , o pueri , nituistis , ut huc nouus incola uenit ? 
nam propriae telluris erum natura nec illum nec me nec quemquam statuit : nos expulit ille , illum aut nequities aut uafri inscitia iuris , postremum expellet certe uiuacior heres . 
nunc ager Vmbreni sub nomine , nuper Ofelli dictus , erit nulli proprius , sed cedet in usum nunc mihi , nunc alii . 
quocirca uiuite fortes fortiaque aduersis opponite pectora rebus . 
" Sic raro scribis , ut toto non quater anno Membranam poscas , scriptorum quaeque retexens , Iratus tibi , quod uini somnique benignus Nil dignum sermone canas . 
quid fiet ? 
at ipsis Saturnalibus huc fugisti sobrius . 
ergo Dic aliquid dignum promissis . 
incipe . 
nil est . 
Culpantur frustra calami immeritusque laborat Iratis natus paries dis atque poetis . 
Atqui uoltus erat multa et praeclara minantis , Si uacuum tepido cepisset uillula tecto . 
Quorsum pertinuit stipare Platona Menandro ? 
Eupolin , Archilochum , comites educere tantos ? 
Inuidiam placare paras uirtute relicta ? 
Contemnere miser . 
uitanda est inproba Siren Desidia , aut quidquid uita meliore parasti Ponendum aequo animo . 
" di te , Damasippe , deaeque Verum ob consilium donent tonsore . 
sed unde me nosti ? 
" postquam omnis res mea Ianum Ad medium fracta est , aliena negotia curo Excussus propriis . 
olim nam quaerere amabam , Quo uafer ille pedes lauisset Sisyphus aere , Quid scalptum infabre , quid fusum durius esset . 
Callidus huic signo ponebam milia centum ; Hortos egregiasque domos mercarier unus Cum lucro noram ; unde frequentia Mercuriale Inposuere mihi cognomen compita . 
" noui Et miror morbi purgatum te illius . 
" atqui Emouit ueterem mire nouus , ut solet , in cor Traiecto lateris miseri capitisue dolore , Vt lethargicus hic cum fit pugil et medicum urget . 
Dum ne quid simile huic , esto ut libet . 
" " o bone , ne te Frustrere , insanis et tu stultique prope omnes , Siquid Stertinius ueri crepat , unde ego mira Descripsi docilis praecepta haec , tempore quo me Solatus iussit sapientem pascere barbam Atque a Fabricio non tristem ponte reuerti . 
Nam male re gesta cum uellem mittere operto Me capite in flumen , dexter stetit et " caue faxis Te quicquam indignum . 
pudor " inquit " te malus angit , Insanos qui inter uereare insanus haberi . 
Primum nam inquiram , quid sit furere : hoc si erit in te Solo , nil uerbi , pereas quin fortiter , addam . 
Quem mala stultitia et quemcumque inscitia ueri Caecum agit , insanum Chrysippi porticus et grex Autumat . 
haec populos , haec magnos formula reges , Excepto sapiente , tenet . 
nunc accipe , quare Desipiant omnes aeque ac tu , qui tibi nomen Insano posuere . 
uelut siluis , ubi passim Palantis error certo de tramite pellit , Ille sinistrorsum , hic dextrorsum abit , unus utrique Error , sed uariis inludit partibus ; hoc te Crede modo insanum , nihilo ut sapientior ille Qui te deridet caudam trahat . 
est genus unum Stultitiae nihilum metuenda timentis , ut ignis , Vt rupes fluuiosque in campo obstare queratur ; Alterum et huic uarum et nihilo sapientius ignis Per medios fluuiosque ruentis : clamet amica Mater , honesta soror cum cognatis , pater , uxor : " Hic fossa est ingens , hic rupes maxima : serua ! 
" Non magis audierit , quam Fufius ebrius olim , Cum Ilionam edormit , Catienis mille ducentis " Mater , te appello " clamantibus . 
huic ego uolgus Errori similem cunctum insanire docebo . 
Insanit ueteres statuas Damasippus emendo : Integer est mentis Damasippi creditor ? 
esto . 
" Accipe quod numquam reddas mihi " si tibi dicam : Tune insanus eris , si acceperis , an magis excors Reiecta praeda , quam praesens Mercurius fert ? 
Scribe decem a Nerio : non est satis ; adde Cicutae Nodosi tabulas , centum , mille adde catenas : Effugiet tamen haec sceleratus uincula Proteus . 
Cum rapies in ius malis ridentem alienis , Fiet aper , modo auis , modo saxum et , cum uolet , arbor Si male rem gerere insani est , contra bene sani : Putidius multo cerebrum est , mihi crede , Perelli Dictantis , quod tu numquam rescribere possis . 
Audire atque togam iubeo conponere , quisquis Ambitione mala aut argenti pallet amore , Quisquis luxuria tristiue superstitione Aut alio mentis morbo calet : huc propius me , Dum doceo insanire omnis uos , ordine adite . 
Danda est ellebori multo pars maxima auaris : Nescio an Anticyram ratio illis destinet omnem . 
Heredes Staberi summam incidere sepulcro , Ni sic fecissent gladiatorum dare centum Damnati populo paria atque epulum arbitrio Arri , Frumenti quantum metit Africa . 
" siue ego praue Seu recte hoc uolui , ne sis patruus mihi " : credo , Hoc Staberi prudentem animum uidisse . 
quid ergo Sensit , cum summam patrimoni insculpere saxo Heredes uoluit ? 
" quoad uixit , credidit ingens Pauperiem uitium et cauit nihil acrius , ut , si Forte minus locuples uno quadrante perisset , Ipse uideretur sibi nequior . 
" omnis enim res , Virtus , fama , decus , diuina humanaque pulchris Diuitiis parent ; quas qui construxerit , ille Clarus erit , fortis , iustus . 
" " sapiensne ? 
" etiam , et rex Et quidquid uolet . 
" hoc ueluti uirtute paratum Sperauit magnae laudi fore . 
quid simile isti Graecus Aristippus ? 
qui seruos proicere aurum In media iussit Libya , quia tardius irent Propter onus segnes . 
uter est insanior horum ? 
Nil agit exemplum , litem quod lite resoluit . 
Siquis emat citharas , emptas conportet in unum , Nec studio citharae nec Musae deditus ulli , Si scalpra et formas non sutor , nautica uela Auersus mercaturis , delirus et amens Vndique dicatur merito . 
qui discrepat istis , Qui nummos aurumque recondit , nescius uti Conpositis metuensque uelut contingere sacrum ? 
Siquis ad ingentem frumenti semper aceruum Porrectus uigilet cum longo fuste neque illinc Audeat esuriens dominus contingere granum Ac potius foliis parcus uescatur amaris ; Si positis intus Chii ueterisque Falerni Mille cadis nihil est : tercentum milibus acre Potet acetum ; age si et stramentis incubet , unde Octoginta annos natus , cui stragula uestis , Blattarum ac tinearum epulae , putrescat in arca : Nimirum insanus paucis uideatur , eo quod Maxima pars hominum morbo iactatur eodem . 
Filius aut etiam haec libertus ut ebibat heres , Dis inimice senex , custodis ? 
ne tibi desit ? 
Quantulum enim summae curtabit quisque dierum , Vnguere si caules oleo meliore caputque Coeperis inpexa foedum porrigine ? 
quare , Si quiduis satis est , periuras , surripis , aufers Vndique ? 
tun sanus ? 
populum si caedere saxis Incipias seruosue tuos , quos aere pararis , Insanum te omnes pueri clamentque puellae ; Cum laqueo uxorem interimis matremque ueneno , Incolumi capite es ? 
quid enim ? 
neque tu hoc facis Argis Nec ferro ut demens genetricem occidis Orestes . 
An tu reris eum occisa insanisse parente Ac non ante malis dementem actum Furiis quam In matris iugulo ferrum tepefecit acutum ? 
Quin , ex quo est habitus male tutae mentis Orestes , Nil sane fecit quod tu reprehendere possis : Non Pyladen ferro uiolare aususue sororem Electran , tantum maledicit utrique uocando Hanc Furiam , hunc aliud , iussit quod splendida bilis . 
Pauper Opimius argenti positi intus et auri , Qui Veientanum festis potare diebus Campana solitus trulla uappamque profestis , Quondam lethargo grandi est oppressus , ut heres Iam circum loculos et clauis laetus ouansque Curreret . 
hunc medicus multum celer atque fidelis Excitat hoc pacto : mensam poni iubet atque Effundi saccos nummorum , accedere pluris Ad numerandum : hominem sic erigit ; addit et illud : " Ni tua custodis , auidus iam haec auferet heres . 
" Men uiuo ? 
" " ut uiuas igitur , uigila . 
hoc age . 
" " quid uis ? 
" " Deficient inopem uenae te , ni cibus atque Ingens accedit stomacho fultura ruenti . 
Tu cessas ? 
agedum sume hoc tisanarium oryzae . 
" " Quanti emptae ? 
" " paruo . 
" " quanti ergo ? 
" " octussibus . 
" " eheu , Quid refert , morbo an furtis pereamque rapinis ? 
" Quisnam igitur sanus ? 
" qui non stultus . 
" quid auarus ? 
Stultus et insanus . 
quid , siquis non sit auarus , Continuo sanus ? 
minime . 
cur , Stoice ? 
dicam . 
" Non est cardiacus " Craterum dixisse putato " Hic aeger " . 
recte est igitur surgetque ? 
negabit . 
Non est periurus neque sordidus : inmolet aequis Hic porcum Laribus ; uerum ambitiosus et audax : Nauiget Anticyram . 
quid enim differt , barathrone Dones quidquid habes an numquam utare paratis ? 
Seruius Oppidius Canusi duo praedia , diues Antiquo censu , gnatis diuisse duobus Fertur et hoc moriens pueris dixisse uocatis Ad lectum : " postquam te talos , Aule , nucesque Ferre sinu laxo , donare et ludere uidi , Te , Tiberi , numerare , cauis abscondere tristem , Extimui , ne uos ageret uesania discors , Tu Nomentanum , tu ne sequerere Cicutam . 
Quare per diuos oratus uterque Penatis Tu caue ne minuas , tu ne maius facias id Quod satis esse putat pater et natura coercet . 
Praeterea ne uos titillet gloria , iure Iurando obstringam ambo : uter aedilis fueritue Vestrum praetor , is intestabilis et sacer esto . 
" In cicere atque faba bona tu perdasque lupinis , Latus ut in Circo spatiere et aeneus ut stes , Nudus agris , nudus nummis , insane , paternis ; Scilicet ut plausus quos fert Agrippa feras tu , Astuta ingenuum uulpes imitata leonem ? 
Nequis humasse uelit Aiacem , Atrida , uetas cur ? 
" Rex sum . 
" nil ultra quaero plebeius . 
" et aequam Rem imperito , ac sicui uideor non iustus , inulto Dicere quod sentit permitto . 
" maxime regum , Di tibi dent capta classem redducere Troia . 
Ergo consulere et mox respondere licebit ? 
" Consule . 
" cur Aiax , heros ab Achille secundus , Putescit , totiens seruatis clarus Achiuis , Gaudeat ut populus Priami Priamusque inhumato , Per quem tot iuuenes patrio caruere sepulcro ? 
" Mille ouium insanus morti dedit , inclitum Vlixen Et Menelaum una mecum se occidere clamans . 
" Tu cum pro uitula statuis dulcem Aulide natam Ante aras spargisque mola caput , inprobe , salsa , Rectum animi seruas ? 
" quorsum ? 
" insanus quid enim Aiax Fecit ? 
cum strauit ferro pecus , abstinuit uim Vxore et gnato ; mala multa precatus Atridis Non ille aut Teucrum aut ipsum uiolauit Vlixen . 
" Verum ego , ut haerentis aduerso litore nauis Eriperem , prudens placaui sanguine diuos " Nempe tuo , furiose . 
" meo , sed non furiosus . 
" Qui species alias ueris scelerisque tumultu Permixtas capiet , commotus habebitur , atque Stultitiane erret nihilum distabit an ira . 
Aiax inmeritos cum occidit desipit agnos : Cum prudens scelus ob titulos admittis inanis , Stas animo et purum est uitio tibi , cum tumidum est cor ? 
Siquis lectica nitidam gestare amet agnam , Huic uestem ut gnatae , paret ancillas , paret aurum , Rufam aut Posillam appellet fortique marito Destinet uxorem : interdicto huic omne adimat ius Praetor et ad sanos abeat tutela propinquos . 
Quid , siquis gnatam pro muta deuouet agna , Integer est animi ? 
ne dixeris . 
ergo ubi praua Stultitia , hic summa est insania ; qui sceleratus , Et furiosus erit ; quem cepit uitrea fama , Hunc circumtonuit gaudens Bellona cruentis . 
Nunc age luxuriam et Nomentanum arripe mecum . 
Vincet enim stultos ratio insanire nepotes . 
Hic simul accepit patrimoni mille talenta , Edicit , piscator uti , pomarius , auceps , Vnguentarius ac Tusci turba inpia uici , Cum scurris fartor , cum Velabro omne macellum Mane domum ueniant . 
quid tum ? 
uenere frequentes , Verba facit leno : " quidquid mihi , quidquid et horum Cuique domi est , id crede tuum et uel nunc pete uel cras . 
" Accipe quid contra haec iuuenis responderit aequus . 
" In niue Lucana dormis ocreatus , ut aprum Cenem ego ; tu piscis hiberno ex aequore uerris . 
Segnis ego , indignus qui tantum possideam ; aufer , Sume tibi decies ; tibi tantundem ; tibi triplex , Vnde uxor media currit de nocte uocata . 
" Filius Aesopi detractam ex aure Metellae , Scilicet ut deciens solidum absorberet , aceto Diluit insignem bacam : qui sanior ac si Illud idem in rapidum flumen iaceretue cloacam ? 
Quinti progenies Arri , par nobile fratrum Nequitia et nugis prauorum et amore gemellum Luscinias soliti inpenso prandere coemptas , Quorsum abeant ? 
sani ut creta , an carbone notati ? 
Aedificare casas , plostello adiungere muris , Ludere par inpar , equitare in harundine longa Siquem delectet barbatum , amentia uerset . 
Si puerilius his ratio esse euincet amare Nec quicquam differre , utrumne in puluere , trimus Quale prius , ludas opus , an meretricis amore Sollicitus plores : quaero , faciasne quod olim Mutatus Polemon ? 
ponas insignia morbi , Fasciolas , cubital , focalia , potus ut ille Dicitur ex collo furtim carpsisse coronas , Postquam est inpransi correptus uoce magistri ? 
Porrigis irato puero cum poma , recusat ; " Sume , catelle " negat ; si non des , optet . 
amator Exclusus qui distat , agit ubi se cum , eat an non , Quo rediturus erat non arcessitus , et haeret Inuisis foribus ? 
" nec nunc , cum me uocet ultro , Accedam ? 
an potius mediter finire dolores ? 
Exclusit ; reuocat : redeam ? 
non , si obsecret . 
" ecce Seruos , non paulo sapientior : " o ere , quae res Nec modum habet neque consilium , ratione modoque Tractari non uolt . 
in amore haec sunt mala , bellum , Pax rursum : haec siquis tempestatis prope ritu Mobilia et caeca fluitantia sorte laboret Reddere certa sibi , nihilo plus explicet ac si Insanire paret certa ratione modoque . 
" Quid ? 
cum Picenis excerpens semina pomis Gaudes , si cameram percusti forte , penes te es ? 
Quid ? 
cum balba feris annoso uerba palato , Aedificante casas qui sanior ? 
adde cruorem Stultitiae atque ignem gladio scrutare . 
modo , inquam . 
Hellade percussa Marius cum praecipitat se , Cerritus fuit ? 
an commotae crimine mentis Absolues hominem et sceleris damnabis eundem Ex more inponens cognata uocabula rebus ? 
Libertinus erat , qui circum compita siccus Lautis mane senex manibus currebat et " unum " , " Quid tam magnum ? 
" addens " unum me surpite morti ! 
Dis etenim facile est " orabat ; sanus utrisque Auribus atque oculis ; mentem , nisi litigiosus , Exciperet dominus , cum uenderet . 
hoc quoque uolgus Chrysippus ponit fecunda in gente Meneni . 
" Iuppiter , ingentis qui das adimisque dolores , " Mater ait pueri mensis iam quinque cubantis , " Frigida si puerum quartana reliquerit , illo Mane die , quo tu indicis ieiunia , nudus In Tiberi stabit . 
" casus medicusue leuarit Aegrum ex praecipiti : mater delira necabit In gelida fixum ripa febrimque reducet , Quone malo mentem concussa ? 
timore deorum . 
" Haec mihi Stertinius , sapientum octauus , amico Arma dedit , posthac ne compellarer inultus . 
Dixerit insanum qui me , totidem audiet atque Respicere ignoto discet pendentia tergo . 
" Stoice , post damnum sic uendas omnia pluris , Qua me stultitia , quoniam non est genus unum , Insanire putas ? 
ego nam uideor mihi sanus . 
" " Quid , caput abscissum manibus cum portat Agaue Gnati infelicis , sibi tunc furiosa uidetur ? 
" " Stultum me fateor liceat concedere ueris Atque etiam insanum ; tantum hoc edissere , quo me Aegrotare putes animi uitio . 
" " accipe : primum Aedificas , hoc est longos imitaris , ab imo Ad summum totus moduli bipedalis , et idem Corpore maiorem rides Turbonis in armis Spiritum et incessum : qui ridiculus minus illo ? 
An , quodcumque facit Maecenas , te quoque uerum est , Tanto dissimilem et tanto certare minorem ? 
Absentis ranae pullis uituli pede pressis Vnus ubi effugit , matri denarrat , ut ingens Belua cognatos eliserit : illa rogare , Quantane ? 
num tantum , sufflans se , magna fuisset ? 
" Maior dimidio . 
" num tanto ? 
" cum magis atque Se magis inflaret , " non , si te ruperis , " inquit , " Par eris . 
" haec a te non multum abludit imago . 
Adde poemata nunc , hoc est , oleum adde camino , Quae siquis sanus fecit , sanus facis et tu . 
Non dico horrendam rabiem " iam desine . 
" " cultum Maiorem censu " " teneas , Damasippe , tuis te . 
" " mille puellarum , puerorum mille furores " " O maior tandem parcas , insane , minori . 
" Vnde et quo Catius ? 
" " non est mihi tempus , auenti ponere signa nouis praeceptis , qualia uincent Pythagoran Anytique reum doctumque Platona . 
" " peccatum fateor , cum te sic tempore laeuo interpellarim ; sed des ueniam bonus , oro . 
quodsi interciderit tibi nunc aliquid , repetes mox , siue est naturae hoc siue artis , mirus utroque . 
" " quin id erat curae , quo pacto cuncta tenerem utpote res tenuis , tenui sermone peractas . 
" " ede hominis nomen , simul et , Romanus an hospes . 
" " ipsa memor praecepta canam , celabitur auctor . 
longa quibus facies ouis erit , illa memento , ut suci melioris et ut magis alba rotundis , ponere : namque marem cohibent callosa uitellum . 
cole suburbano qui siccis creuit in agris dulcior : inriguo nihil est elutius horto . 
si uespertinus subito te oppresserit hospes , ne gallina malum responset dura palato , doctus eris uiuam musto mersare Falerno : hoc teneram faciet . 
pratensibus optima fungis natura est ; aliis male creditur . 
ille salubris aestates peraget , qui nigris prandia moris finiet , ante grauem quae legerit arbore solem . 
Aufidius forti miscebat mella Falerno : mendose , quoniam uacuis conmittere uenis nil nisi lene decet : leni praecordia mulso prolueris melius . 
si dura morabitur aluus , mitulus et uiles pellent obstantia conchae et lapathi breuis herba , sed albo non sine Coo . 
lubrica nascentes inplent conchylia lunae ; sed non omne mare est generosae fertile testae : murice Baiano melior Lucrina peloris , ostrea Circeis , Miseno oriuntur echini , pectinibus patulis iactat se molle Tarentum . 
nec sibi cenarum quiuis temere arroget artem , non prius exacta tenui ratione saporum . 
nec satis est cara piscis auerrere mensa ignarum , quibus est ius aptius et quibus assis languidus in cubitum iam se conuiua reponet . 
Vmber et iligna nutritus glande rotundas curuat aper lances carnem uitantis inertem ; nam Laurens malus est , uluis et harundine pinguis . 
uinea submittit capreas non semper edulis . 
fecundae leporis sapiens sectabitur armos . 
piscibus atque auibus quae natura et foret aetas , ante meum nulli patuit quaesita palatum . 
sunt quorum ingenium noua tantum crustula promit . 
nequaquam satis in re una consumere curam , ut siquis solum hoc , mala ne sint uina , laboret , quali perfundat piscis securus oliuo . 
Massica si caelo suppones uina sereno , nocturna siquid crassi est tenuabitur aura et decedet odor neruis inimicus ; at illa integrum perdunt lino uitiata saporem . 
Surrentina uafer qui miscet faece Falerna uina , columbino limum bene colligit ouo , quatenus ima petit uoluens aliena uitellus . 
tostis marcentem squillis recreabis et Afra potorem coclea ; nam lactuca innatat acri post uinum stomacho ; perna magis et magis hillis flagitat inmorsus refici , quin omnia malit quaecumque inmundis feruent allata popinis . 
est operae pretium duplicis pernoscere iuris naturam . 
simplex e dulci constat oliuo , quod pingui miscere mero muriaque decebit non alia quam qua Byzantia putuit orca . 
hoc ubi confusum sectis inferbuit herbis Corycioque croco sparsum stetit , insuper addes pressa uenafranae quod baca remisit oliuae . 
Picenis cedunt pomis Tiburtia suco : nam facie praestant , uenucula conuenit ollis ; rectius Albanam fumo duraueris uuam . 
hanc ego cum malis , ego faecem primus et allec , primus et inuenior piper album cum sale nigro incretum puris circumposuisse catillis . 
inmane est uitium dare milia terna macello angustoque uagos piscis urgere catino . 
magna mouet stomacho fastidia , seu puer unctis tractauit calicem manibus , dum furta ligurrit , siue grauis ueteri creterrae limus adhaesit . 
uilibus in scopis , in mappis , in scobe quantus consistit sumptus ? 
neglectis flagitium ingens . 
ten lapides uarios lutulenta radere palma et Tyrias dare circum inlota toralia uestis , oblitum , quanto curam sumptumque minorem haec habeant , tanto reprehendi iustius illis , quae nisi diuitibus nequeunt contingere mensis ? 
" " docte Cati , per amicitiam diuosque rogatus ducere me auditum , perges quocumque , memento . 
nam quamuis memori referas mihi pectore cuncta , non tamen interpres tantundem iuueris . 
adde uoltum habitumque hominis , quem tu uidisse beatus non magni pendis , quia contigit ; at mihi cura non mediocris inest , fontis ut adire remotos atque haurire queam uitae praecepta beatae . 
" Hoc quoque , Tiresia , praeter narrata petenti responde , quibus amissas reparare queam res artibus atque modis . 
quid rides ? 
" " iamne doloso non satis est Ithacam reuehi patriosque penatis adspicere ? 
" " o nulli quicquam mentite , uides ut nudus inopsque domum redeam te uate , neque illic aut apotheca procis intacta est aut pecus : atqui et genus et uirtus , nisi cum re , uilior alga est . 
" quando pauperiem missis ambagibus horres , accipe qua ratione queas ditescere . 
turdus siue aliud priuum dabitur tibi , deuolet illuc , res ubi magna nitet domino sene ; dulcia poma et quoscumque feret cultus tibi fundus honores ante Larem gustet uenerabilior Lare diues . 
qui quamuis periurus erit , sine gente , cruentus sanguine fraterno , fugitiuus , ne tamen illi tu comes exterior , si postulet , ire recuses . 
" " utne tegam spurco Damae latus ? 
haud ita Troiae me gessi , certans semper melioribus . 
" " ergo pauper eris . 
" " fortem hoc animum tolerare iubebo ; et quondam maiora tuli . 
tu protinus , unde diuitias aerisque ruam , dic , augur , aceruos . 
" " dixi equidem et dico : captes astutus ubique testamenta senum neu , si uafer unus et alter insidiatorem praeroso fugerit hamo , aut spem deponas aut artem inlusus omittas . 
magna minorue foro si res certabitur olim , uiuet uter locuples sine gnatis , inprobus , ultro qui meliorem audax uocet in ius , illius esto defensor ; fama ciuem causaque priorem sperne , domi si gnatus erit fecundaue coniux . 
" Quinte " puta aut " Publi " gaudent praenomine molles auriculae " tibi me uirtus tua fecit amicum . 
ius anceps noui , causas defendere possum ; eripiet quiuis oculos citius mihi quam te contemptum cassa nuce pauperet ; haec mea cura est , nequid tu perdas neu sis iocus . 
" ire domum atque pelliculam curare iube ; fi cognitor ipse , persta atque obdura : seu rubra Canicula findet infantis statuas , seu pingui tentus omaso Furius hibernas cana niue conspuet Alpis . 
" nonne uides " aliquis cubito stantem prope tangens inquiet , " ut patiens , ut amicis aptus , ut acer ? 
" plures adnabunt thynni et cetaria crescent . 
sicui praeterea ualidus male filius in re praeclara sublatus aletur , ne manifestum caelibis obsequium nudet te , leniter in spem adrepe officiosus , ut et scribare secundus heres et , siquis casus puerum egerit Orco , in uacuom uenias : perraro haec alea fallit . 
qui testamentum tradet tibi cumque legendum , abnuere et tabulas a te remouere memento , sic tamen , ut limis rapias , quid prima secundo cera uelit uersu ; solus multisne coheres , ueloci percurre oculo . 
plerumque recoctus scriba ex quinqueuiro coruum deludet hiantem captatorque dabit risus Nasica Corano . 
" " num furis ? 
an prudens ludis me obscura canendo ? 
" " o Laertiade , quidquid dicam , aut erit aut non : diuinare etenim magnus mihi donat Apollo . 
" " quid tamen ista uelit sibi fabula , si licet , ede . 
" " tempore quo iuuenis Parthis horrendus , ab alto demissum genus Aenea , tellure marique magnus erit , forti nubet procera Corano filia Nasicae , metuentis reddere soldum . 
tum gener hoc faciet : tabulas socero dabit atque ut legat orabit ; multum Nasica negatas accipiet tandem et tacitus leget inuenietque nil sibi legatum praeter plorare suisque . 
illud ad haec iubeo : mulier si forte dolosa libertusue senem delirum temperet , illis accedas socius : laudes , lauderis ut absens . 
adiuuat hoc quoque , sed uincit longe prius ipsum expugnare caput . 
scribet mala carmina uecors : laudato . 
scortator erit : caue te roget ; ultro Penelopam facilis potiori trade . 
" " putasne perduci poterit tam frugi tamque pudica , quam nequiere proci recto depellere cursu ? 
" " uenit enim magnum donandi parca iuuentus nec tantum ueneris quantum studiosa culinae . 
sic tibi Penelope frugi est ; quae si semel uno de sene gustarit tecum partita lucellum , ut canis a corio numquam absterrebitur uncto . 
me sene quod dicam factum est . 
anus inproba Thebis ex testamento sic est elata : cadauer unctum oleo largo nudis umeris tulit heres , scilicet elabi si posset mortua ; credo , quod nimium institerat uiuenti . 
cautus adito neu desis operae neue immoderatus abundes . 
difficilem et morosum offendet garrulus : ultra " non " " etiam " sileas ; Dauus sis comicus atque stes capite obstipo , multum similis metuenti . 
obsequio grassare ; mone , si increbruit aura , cautus uti uelet carum caput ; extrahe turba oppositis umeris ; aurem substringe loquaci . 
inportunus amat laudari : donec " ohe iam " ad caelum manibus sublatis dixerit , urge : crescentem tumidis infla sermonibus utrem . 
cum te seruitio longo curaque leuarit , et certum uigilans " quartae sit partis Vlixes " audieris " heres " : " ergo nunc Dama sodalis nusquam est ? 
unde mihi tam fortem tamque fidelem ? 
" sparge subinde et , si paulum potes inlacrimare , est gaudia prodentem uoltum celare . 
sepulcrum permissum arbitrio sine sordibus exstrue : funus egregie factum laudet uicinia . 
siquis forte coheredum senior male tussiet , huic tu dic , ex parte tua seu fundi siue domus sit emptor , gaudentem nummo te addicere . 
sed me imperiosa trahit Proserpina : uiue ualeque . 
Hoc erat in uotis : modus agri non ita magnus , hortus ubi et tecto uicinus iugis aquae fons et paulum siluae super his foret . 
auctius atque di melius fecere . 
bene est . 
nil amplius oro , Maia nate , nisi ut propria haec mihi munera faxis . 
si neque maiorem feci ratione mala rem nec sum facturus uitio culpaue minorem , si ueneror stultus nihil horum " o si angulus ille proximus accedat , qui nunc denormat agellum ! 
" " o si urnam argenti fors quae mihi monstret , ut illi , thesauro inuento qui mercennarius agrum illum ipsum mercatus arauit , diues amico Hercule ! 
" , si quod adest gratum iuuat , hac prece te oro : pingue pecus domino facias et cetera praeter ingenium , utque soles , custos mihi maximus adsis . 
ergo ubi me in montes et in arcem ex urbe remoui , quid prius inlustrem saturis musaque pedestri ? 
nec mala me ambitio perdit nec plumbeus auster autumnusque grauis , Libitinae quaestus acerbae . 
Matutine pater , seu Iane libentius audis , unde homines operum primos uitaeque labores instituunt sic dis placitum , tu carminis esto principium . 
Romae sponsorem me rapis : " eia , ne prior officio quisquam respondeat , urge . 
" siue aquilo radit terras seu bruma niualem interiore diem gyro trahit , ire necesse est . 
postmodo quod mi obsit clare certumque locuto luctandum in turba et facienda iniuria tardis . 
" quid tibi uis , insane ? 
" et " quam rem agis ? 
" inprobus urget iratis precibus , " tu pulses omne quod obstat , ad Maecenatem memori si mente recurras . 
" hoc iuuat et melli est , non mentiar . 
at simul atras uentum est Esquilias , aliena negotia centum per caput et circa saliunt latus . 
" ante secundam Roscius orabat sibi adesses ad Puteal cras . 
" " de re communi scribae magna atque noua te orabant hodie meminisses , Quinte , reuerti . 
" " inprimat his cura Maecenas signa tabellis . 
" dixeris : " experiar " : " si uis , potes , " addit et instat . 
septimus octauo propior iam fugerit annus , ex quo Maecenas me coepit habere suorum in numero , dumtaxat ad hoc , quem tollere raeda uellet iter faciens et cui concredere nugas hoc genus : " hora quota est ? 
" " Thraex est Gallina Syro par ? 
" " matutina parum cautos iam frigora mordent " , et quae rimosa bene deponuntur in aure . 
per totum hoc tempus subiectior in diem et horam inuidiae noster . 
ludos spectauerat , una luserat in campo : " fortunae filius " omnes . 
frigidus a rostris manat per compita rumor : quicumque obuius est , me consulit : " o bone nam te scire , deos quoniam propius contingis oportet , numquid de Dacis audisti ? 
" " nil equidem . 
" " ut tu semper eris derisor . 
" " at omnes di exagitent me , si quicquam . 
" " quid ? 
militibus promissa Triquetra praedia Caesar an est Itala tellure daturus ? 
" iurantem me scire nihil mirantur ut unum scilicet egregii mortalem altique silenti . 
perditur haec inter misero lux non sine uotis : o rus , quando ego te adspiciam quandoque licebit nunc ueterum libris , nunc somno et inertibus horis ducere sollicitae iucunda obliuia uitae ? 
o quando faba Pythagorae cognata simulque uncta satis pingui ponentur holuscula lardo ? 
o noctes cenaeque deum , quibus ipse meique ante Larem proprium uescor uernasque procacis pasco libatis dapibus . 
prout cuique libido est , siccat inaequalis calices conuiua solutus legibus insanis , seu quis capit acria fortis pocula seu modicis uuescit laetius . 
ergo sermo oritur , non de uillis domibusue alienis , nec male necne Lepos saltet ; sed , quod magis ad nos pertinet et nescire malum est , agitamus , utrumne diuitiis homines an sint uirtute beati , quidue ad amicitias , usus rectumne , trahat nos et quae sit natura boni summumque quid eius . 
Ceruius haec inter uicinus garrit anilis ex re fabellas . 
siquis nam laudat Arelli sollicitas ignarus opes , sic incipit : " olim rusticus urbanum murem mus paupere fertur accepisse cauo , ueterem uetus hospes amicum , asper et attentus quaesitis , ut tamen artum solueret hospitiis animum . 
quid multa ? 
neque ille sepositi ciceris nec longae inuidit auenae , aridum et ore ferens acinum semesaque lardi frusta dedit , cupiens uaria fastidia cena uincere tangentis male singula dente superbo , cum pater ipse domus palea porrectus in horna esset ador loliumque , dapis meliora relinquens . 
tandem urbanus ad hunc " quid te iuuat " inquit , " amice , praerupti nemoris patientem uiuere dorso ? 
uis tu homines urbemque feris praeponere siluis ? 
carpe uiam , mihi crede , comes , terrestria quando mortalis animas uiuunt sortita neque ulla est aut magno aut paruo leti fuga : quo , bone , circa , dum licet , in rebus iucundis uiue beatus , uiue memor , quam sis aeui breuis . 
" haec ubi dicta agrestem pepulere , domo leuis exsilit ; inde ambo propositum peragunt iter , urbis auentes moenia nocturni subrepere . 
iamque tenebat nox medium caeli spatium , cum ponit uterque in locuplete domo uestigia , rubro ubi cocco tincta super lectos canderet uestis eburnos multaque de magna superessent fercula cena , quae procul exstructis inerant hesterna canistris . 
ergo ubi purpurea porrectum in ueste locauit agrestem , ueluti succinctus cursitat hospes continuatque dapes nec non uerniliter ipsis fungitur officiis , praelambens omne quod adfert . 
ille cubans gaudet mutata sorte bonisque rebus agit laetum conuiuam , cum subito ingens ualuarum strepitus lectis excussit utrumque . 
currere per totum pauidi conclaue magisque exanimes trepidare , simul domus alta Molossis personuit canibus . 
tum rusticus : " haud mihi uita est opus hac " ait et " ualeas : me silua cauosque tutus ab insidiis tenui solabitur eruo . 
" Iamdudum ausculto et cupiens tibi dicere seruos pauca reformido . 
" " Dauusne ? 
" " ita , Dauus , amicum mancipium domino et frugi quod sit satis , hoc est , ut uitale putes . 
" " age libertate Decembri , quando ita maiores uoluerunt , utere : narra . 
" " pars hominum uitiis gaudet constanter et urget propositum ; pars multa natat , modo recta capessens , interdum prauis obnoxia . 
saepe notatus cum tribus anellis , modo laeua Priscus inani uixit inaequalis , clauum ut mutaret in horas , aedibus ex magnis subito se conderet unde mundior exiret uix libertinus honeste ; iam moechus Romae , iam mallet doctus Athenis uiuere , uortumnis quotquot sunt natus iniquis . 
scurra uolanerius , postquam illi iusta cheragra contudit articulos , qui pro se tolleret atque mitteret in phimum talos , mercede diurna conductum pauit : quanto constantior isdem in uitiis , tanto leuius miser ac prior illo qui iam contento , iam laxo fune laborat . 
" " non dices hodie , quorsum haec tam putida tendant , furcifer ? 
" " ad te , inquam . 
" " quo pacto , pessime ? 
" " laudas fortunam et mores antiquae plebis , et idem , siquis ad illa deus subito te agat , usque recuses , aut quia non sentis , quod clamas , rectius esse , aut quia non firmus rectum defendis et haeres nequiquam caeno cupiens euellere plantam . 
Romae rus optas ; absentem rusticus urbem tollis ad astra leuis . 
si nusquam es forte uocatus ad cenam , laudas securum holus ac , uelut usquam uinctus eas , ita te felicem dicis amasque , quod nusquam tibi sit potandum . 
iusserit ad se Maecenas serum sub lumina prima uenire conuiuam : " nemon oleum fert ocius ? 
ecquis audit ? 
" cum magno blateras clamore fugisque . 
Muluius et scurrae , tibi non referenda precati , discedunt . 
" etenim fateor me " dixerit ille " duci uentre leuem , nasum nidore supinor , inbecillus , iners , siquid uis , adde , popino . 
tu cum sis quod ego et fortassis nequior , ultro insectere uelut melior uerbisque decoris obuoluas uitium ? 
" quid , si me stultior ipso quingentis empto drachmis deprenderis ? 
aufer me uoltu terrere ; manum stomachumque teneto , dum quae Crispini docuit me ianitor edo . 
te coniunx aliena capit , meretricula Dauum : peccat uter nostrum cruce dignius ? 
acris ubi me natura intendit , sub clara nuda lucerna quaecumque excepit turgentis uerbera caudae clunibus aut agitauit equum lasciua supinum , dimittit neque famosum neque sollicitum , ne ditior aut formae melioris meiat eodem . 
tu cum proiectis insignibus , anulo equestri Romanoque habitu , prodis ex iudice Dama , turpis odoratum caput obscurante lacerna , non es quod simulas ? 
metuens induceris atque altercante libidinibus tremis ossa pauore . 
quid refert , uri uirgis ferroque necari auctoratus eas , an turpi clausus in arca , quo te demisit peccati conscia erilis , contractum genibus tangas caput ? 
estne marito matronae peccantis in ambo iusta potestas , in corruptorem uel iustior ? 
illa tamen se non habitu mutatue loco peccatue superne , cum te formidet mulier neque credat amanti . 
ibis sub furcam prudens dominoque furenti conmittes rem omnem et uitam et cum corpore famam euasti : credo , metues doctusque cauebis : quaeres , quando iterum paueas iterumque perire possis , o totiens seruus . 
quae belua ruptis , cum semel effugit , reddit se praua catenis ? 
" non sum moechus " ais . 
neque ego hercule fur , ubi uasa praetereo sapiens argentea . 
tolle periclum : iam uaga prosiliet frenis natura remotis . 
tune mihi dominus , rerum imperiis hominumque tot tantisque minor , quem ter uindicta quaterque inposita haud umquam misera formidine priuet ? 
adde super , dictis quod non leuius ualeat ; nam , siue uicarius est , qui seruo paret , uti mos uester ait , seu conseruus , tibi quid sum ego ? 
nempe tu , mihi qui imperitas , aliis seruis miser atque duceris ut neruis alienis mobile lignum . 
quisnam igitur liber ? 
sapiens sibi qui imperiosus , quem neque pauperies neque mors neque uincula terrent , responsare cupidinibus , contemnere honores fortis , et in se ipso totus , teres atque rotundus , externi nequid ualeat per leue morari , in quem manca ruit semper fortuna . 
potesne ex his ut proprium quid noscere ? 
quinque talenta poscit te mulier , uexat foribusque repulsum perfundit gelida , rursus uocat : eripe turpi colla iugo liber , " liber sum " dic age . 
non quis . 
urget enim dominus mentem non lenis et acris subiectat lasso stimulos uersatque negantem . 
uel cum Pausiaca torpes , insane , tabella , qui peccas minus atque ego , cum Fului Rutubaeque aut Pacideiani contento poplite miror proelia rubrica picta aut carbone , uelut si re uera pugnent , feriant uitentque mouentes arma uiri ? 
nequam et cessator Dauus ; at ipse subtilis ueterum iudex et callidus audis . 
nil ego , si ducor libo fumante : tibi ingens uirtus atque animus cenis responsat opimis ? 
obsequium uentris mihi perniciosius est cur ? 
tergo plector enim . 
qui tu inpunitior illa , quae paruo sumi nequeunt , obsonia captas ? 
nempe inamarescunt epulae sine fine petitae inlusique pedes uitiosum ferre recusant corpus . 
an hic peccat , sub noctem qui puer uuam furtiua mutat strigili : qui praedia uendit , nil seruile gulae parens habet ? 
adde , quod idem non horam tecum esse potes , non otia recte ponere teque ipsum uitas fugitiuus et erro , iam uino quaerens , iam somno fallere curam , frustra : nam comes atra premit sequiturque fugacem . 
" " unde mihi lapidem ? 
" " quorsum est opus ? 
" " unde sagittas ? 
" " aut insanit homo aut uersus facit . 
" " ocius hinc te ni rapis , accedes opera agro nona Sabino . 
" Vt Nasidieni iuuit te cena beati ? 
nam mihi quaerenti conuiuam dictus here illic de medio potare die . 
" " sic , ut mihi numquam in uita fuerit melius . 
" " da , si graue non est , quae prima iratum uentrem placauerit esca . 
" " in primis Lucanus aper : leni fuit austro captus , ut aiebat cenae pater : acria circum rapula , lactucae , radices , qualia lassum peruellunt stomachum , siser , allec , faecula Coa . 
his ut sublatis puer alte cinctus acernam gausape purpureo mensam pertersit et alter sublegit quodcumque iaceret inutile quodque posset cenantis offendere , ut Attica uirgo cum sacris Cereris procedit fuscus Hydaspes Caecuba uina ferens , Alcon Chium maris expers . 
hic erus " Albanum , Maecenas , siue Falernum te magis adpositis delectat , habemus utrumque . 
" " " diuitias miseras ! 
sed quis cenantibus una , Fundani , pulcre fuerit tibi , nosse laboro . 
" " summus ego et prope me uiscus Thurinus et infra , si memini , uarius ; cum Seruilio Balatrone uibidius , quos Maecenas adduxerat umbras . 
Nomentanus erat super ipsum , Porcius infra , ridiculus totas semel absorbere placentas ; Nomentanus ad hoc , qui , siquid forte lateret , indice monstraret digito ; nam cetera turba , nos , inquam , cenamus auis , conchylia , piscis , longe dissimilem noto celantia sucum , ut uel continuo patuit , cum passeris atque ingustata mihi porrexerit ilia rhombi . 
post hoc me docuit melimela rubere minorem ad lunam delecta . 
quid hoc intersit , ab ipso audieris melius . 
tum uibidius Balatroni " nos nisi damnose bibimus , moriemur inulti , " et calices poscit maiores . 
uertere pallor tum parochi faciem nil sic metuentis ut acris potores , uel quod maledicunt liberius uel feruida quod subtile exsurdant uina palatum . 
inuertunt Allifanis uinaria tota uibidius Balatroque secutis omnibus : imi conuiuae lecti nihilum nocuere lagoenis . 
adfertur squillas inter murena natantis in patina porrecta . 
sub hoc erus " haec grauida " inquit " capta est , deterior post partum carne futura . 
his mixtum ius est : oleo , quod prima uenafri pressit cella ; garo de sucis piscis Hiberi ; uino quinquenni , uerum citra mare nato , dum coquitur cocto Chium sic conuenit , ut non hoc magis ullum aliud ; pipere albo , non sine aceto , quod Methymnaeam uitio mutauerit uuam . 
erucas uiridis , inulas ego primus amaras monstraui incoquere ; inlutos Curtillus echinos , ut melius muria quod testa marina remittat . 
" interea suspensa grauis aulaea ruinas in patinam fecere , trahentia pulueris atri quantum non Aquilo Campanis excitat agris . 
nos maius ueriti , postquam nihil esse pericli sensimus , erigimur ; Rufus posito capite , ut si filius inmaturus obisset , flere . 
quis esset finis , ni sapiens sic Nomentanus amicum tolleret : " heu , Fortuna , quis est crudelior in nos te deus ? 
ut semper gaudes inludere rebus humanis ! 
" uarius mappa conpescere risum uix poterat . 
Balatro suspendens omnia naso " haec est condicio uiuendi " aiebat , " eoque responsura tuo numquam est par fama labori . 
tene , ut ego accipiar laute , torquerier omni sollicitudine districtum , ne panis adustus , ne male conditum ius adponatur , ut omnes praecincti recte pueri comptique ministrent . 
adde hos praeterea casus , aulaea ruant si , ut modo ; si patinam pede lapsus frangat agaso . 
sed conuiuatoris , uti ducis , ingenium res aduersae nudare solent , celare secundae . 
" Nasidienus ad haec " tibi di , quaecumque preceris , commoda dent : ita uir bonus es conuiuaque comis " et soleas poscit . 
tum in lecto quoque uideres stridere secreta diuisos aure susurros . 
" " nullos his mallem ludos spectasse ; sed illa redde age quae deinceps risisti . 
" " uibidius dum quaerit de pueris , num sit quoque fracta lagoena , quod sibi poscenti non dentur pocula , dumque ridetur fictis rerum Balatrone secundo , Nasidiene , redis mutatae frontis , ut arte emendaturus fortunam ; deinde secuti mazonomo pueri magno discerpta ferentes membra gruis sparsi sale multo non sine farre , pinguibus et ficis pastum iecur anseris albae et leporum auolsos , ut multo suauius , armos , quam si cum lumbis quis edit . 
tum pectore adusto uidimus et merulas poni et sine clune palumbis , suauis res , si non causas narraret earum et naturas dominus ; quem nos sic fugimus ulti , ut nihil omnino gustaremus , uelut illis Canidia adflasset , peior serpentibus Afris . 
