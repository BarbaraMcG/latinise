Exemplis continetur Aesopi genus ; nec aliud quicquam per fabellas quaeritur quam corrigatur error ut mortalium , acuatque sese diligens industria . 
quicumque fuerit ergo narrandi iocus , dum capiat aurem et seruet propositum suum , re commendetur , non auctoris nomine . 
equidem omni cura morem seruabo senis ; sed si libuerit aliquid interponere , dictorum sensus ut delectet uarietas , bonas in partes , lector , accipias uelim , ita , si rependet illi breuitas gratiam . 
cuius uerbosa ne sit commendatio , attende cur negare cupidis debeas , modestis etiam offerre quod non petierint . 
Super iuuencum stabat deiectum leo . 
praedator interuenit partem postulans . 
" Darem " inquit " nisi soleres per te sumere ; " et improbum reiecit . 
forte innoxius uiator est deductus in eundem locum , feroque uiso rettulit retro pedem . 
cui placidus ille " Non est quod timeas " ait ; " en , quae debetur pars tuae modestiae audacter tolle . 
" tunc diuiso tergore siluas petiuit , homini ut accessum daret . 
Exemplum egregium prorsus et laudabile ; uerum est auiditas diues et pauper pudor . 
A feminis utcumque spoliari uiros , ament , amentur , nempe exemplis discimus . 
Aetatis mediae quendam mulier non rudis tenebat , annos celans elegantia , animosque eiusdem pulchra iuuenis ceperat . 
ambae , uideri dum uolunt illi pares , capillos homini legere coepere inuicem . 
qui se putaret fingi cura mulierum , caluus repente factus est ; nam funditus canos puella , nigros anus euellerat . 
Laceratus quidam morsu uehementis canis , tinctum cruore panem immisit malefico , audierat esse quod remedium uulneris . 
tunc sic Aesopus : " Noli coram pluribus hoc facere canibus , ne nos uiuos deuorent , cum scierint esse tale culpae praemium . 
" Successus inproborum plures allicit . 
Aquila in sublimi quercu nidum fecerat ; feles cauernam nancta in media pepererat ; sus nemoris cultrix fetum ad imam posuerat . 
tum fortuitum feles contubernium fraude et scelesta sic euertit malitia . 
ad nidum scandit uolucris : " Pernicies " ait " tibi paratur , forsan et miserae mihi . 
nam fodere terram quod uides cotidie aprum insidiosum , quercum uult euertere , ut nostram in plano facile progeniem opprimat . 
" terrore offuso et perturbatis sensibus , derepit ad cubile setosae suis ; " Magno " inquit " in periclo sunt nati tui . 
nam simul exieris pastum cum tenero grege , aquila est parata rapere porcellos tibi . 
" hunc quoque timore postquam compleuit locum , dolosa tuto condidit sese cauo . 
inde euagata noctu suspenso pede , ubi esca sese pauit et prolem suam , pauorem simulans prospicit toto die . 
ruinam metuens aquila ramis desidet ; aper rapinam uitans non prodit foras . 
quid multa ? 
inedia sunt consumpti cum suis , felisque catulis largam praebuerunt dapem . 
Quantum homo bilinguis saepe concinnet mali , documentum habere hinc stulta credulitas potest . 
Est ardalionum quaedam Romae natio , trepide concursans , occupata in otio , gratis anhelans , multa agendo nil agens , sibi molesta et aliis odiosissima . 
hanc emendare , si tamen possum , uolo uera fabella ; pretium est operae attendere . 
Caesar Tiberius cum petens Neapolim in Misenensem uillam uenisset suam , quae monte summo posita Luculli manu prospectat Siculum et despicit Tuscum mare , Ex alte cinctis unus atriensibus , cui tunica ab umeris linteo Pelusio erat destricta , cirris dependentibus , perambulante laeta domino uiridia , alueolo coepit ligneo conspargere humum aestuantem , iactans officium comes ; sed deridetur . 
inde notis flexibus praecurrit alium in xystum , sedans puluerem . 
" Heus ! 
" inquit dominus . 
ille enimuero adsilit , donationis alacer certae gaudio . 
tum sic iocata est tanti maiestas ducis : " Non multum egisti et opera nequiquam perit ; multo maiores alapa mecum ueneunt . 
Contra potentes nemo est munitus satis ; si uero accessit consiliator maleficus , uis et nequitia quicquid oppugnant ruit . 
Aquila in sublime sustulit testitudinem . 
quae cum abdidisset cornea corpus domo nec ullo pacto laedi posset condita , uenit per auras cornix et propter uolans : " Opimam sane praedam rapuisti unguibus ; sed nisi monstraro quid sit faciendum tibi , graui nequiquam te lassabit pondere . 
" promissa parte suadet ut scopulum super altis ab astris duram inlidat corticem , qua comminuta facilem uescatur cibo . 
inducta uafris aquila monitis paruit , simul et magistrae large diuisit dapem . 
sic tuta quae Naturae fuerat munere , impar duabus occidit tristi nece . 
Muli grauati sarcinis ibant duo ; unus ferebat fiscos cum pecunia , alter tumentes multo saccos hordeo . 
ille onere diues celsa ceruice eminet clarumque collo iactans tintinnabulum ; comes quieto sequitur et placido gradu . 
subito latrones ex insidiis aduolant interque caedem ferro mulum sauciant , diripiunt nummos , neglegunt uile hordeum . 
spoliatus igitur casus cum fleret suos , " Equidem " inquit alter " me contemptum gaudeo ; nam nil amisi nec sum laesus uulnere . 
" Hoc argumento tuta est hominum tenuitas , magnae periclo sunt opes obnoxiae . 
Ceruus nemorosis excitatus latibulis , ut uenatorum fugeret instantem necem , caeco timore proximam uillam petit et opportuno se ibi bouili condidit . 
hic bos latenti : " Quidnam uoluisti tibi , infelix , ultro qui ad necem cucurreris , hominumque tecto spiritum commiseris ? 
" at ille supplex : " Vos modo " inquit " parcite ; occasione rursus erumpam data . 
" spatium diei noctis excipient uices . 
frondem bubulcus adfert , nil adeo uidet . 
eunt subinde et redeunt omnes rustici , nemo animaduertit ; transit etiam uilicus , nec ille quicquam sentit . 
tum gaudens ferus bubus quietis agere coepit gratias , hospitium aduerso quod praestiterint tempore . 
respondit unus " Saluum te uolumus quidem , sed ille qui oculos centum habet , si uenerit , magno in periclo uita uertetur tua . 
" haec inter ipse dominus a cena redit , et , quia corruptos uiderat nuper boues , accedit ad praesepe : " Cur frondis parum est ? 
stramenta desunt . 
tollere haec aranea quantum est laboris ? 
" dum scrutatur singula , cerui quoque alta conspicatur cornua ; quem conuocata iubet occidi familia , praedamque tollit . 
Haec significat fabula dominum uidere plurimum in rebus suis . 
Aesopi ingenio statuam posuere Attici , seruumque collocarunt aeterna in basi , patere honoris scirent ut cuncti uiam nec generi tribui sed uirtuti gloriam . 
quoniam occuparat alter ut primus foret , ne solus esset , studui , quod superfuit . 
nec haec inuidia , uerum est aemulatio . 
quodsi labori fauerit Latium meo , plures habebit quos opponat Graeciae . 
si Liuor obtrectare curam uoluerit , non tamen eripiet laudis conscientiam . 
si nostrum studium ad aures cultas peruenit , et arte fictas animus sentit fabulas , omnem querelam submouet felicitas . 
sin autem rabulis doctus occurrit labor , sinistra quos in lucem natura extulit , nec quidquam possunt nisi meliores carpere , fatale exilium corde durato feram , donec Fortunam criminis pudeat sui . 
