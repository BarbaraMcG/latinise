Curate ut splendor meo sit clupeo clarior quam solis radii esse olim quom sudumst solent , ut , ubi usus ueniat , contra conserta manu praestringat oculorum aciem in acie hostibus . 
Nam ego hanc machaeram mihi consolari uolo , ne lamentetur neue animum despondeat , quia se iam pridem feriatam gestitem , quae misera gestit fartem facere ex hostibus . 
Sed ubi Artotrogus hic est ? 
Stat propter uirum fortem atque fortunatum et forma regia , tum bellatorem Mars haud ausit dicere neque aequiperare suas uirtutes ad tuas . 
Quemne ego seruaui in campis Curculionieis . 
Vbi Bumbomachides Clutomestoridysarchides erat imperator summus , Neptuni nepos ? 
Memini . 
Nempe illum dicis cum armis aureis , quoius tu legiones difflauisti spiritu , quasi uentus folia aut peniculum tectorium . 
Istuc quidem edepol nihil est . 
Nihil hercle hoc quidemst praeut alia dicam quae tu numquam feceris . 
Peiiuriorem hoc hominem si quis uiderit aut gloriarum pleniorem quam illic est , me sibi habeto , ego me mancupio dabo ; nisi unum , epityra estur insanum bene . 
Vbi tu es ? 
Eccum . 
Edepol uel elephanto in India , quo pacto ei pugno praefregisti bracchium . 
Quid , " bracchium " ? 
Illud dicere uolui , " femur . 
" At indiligenter iceram . 
Pol si quidem conixus esses , per corium , per uiscera perque os elephanti transmineret bracchium . 
Nolo istaec hic nunc . 
Ne hercle operae pretium quidemst mihi te narrare tuas qui uirtutes sciam . 
Venter creat omnis hasce aerumnas : auribus peraudienda sunt , ne dentes dentiant , et adsentandumst quidquid hic mentibitur . 
Quid illuc quod dico ? 
Ehem , scio iam quid uis dicere . 
Factum herclest , memini fieri . 
Quid id est ? 
Quidquid est . 
Habes Tabellas uis rogare . 
Habeo , et stilum . 
Facete aduortis tuom animum ad animum meum . 
Nouisse mores tuos me meditate decet curamque adhibere ut praeolat mihi quod tu uelis . 
Ecquid meministi ? 
Memini centum in Cilicia et quinquaginta , centum in Scytholatronia , triginta Sardos , sexaginta Macedones sunt homines quos tu occidisti uno die . 
Quanta istaec hominum summast ? 
Septem milia . 
Tantum esse oportet . 
Recte rationem tenes . 
At nullos habeo scriptos : sic memini tamen . 
Edepol memorias optuma . 
Offae monent . 
Dum tale facies quale adhuc , adsiduo edes , communicabo semper te mensa mea . 
Quid in Cappadocia , ubi tu quingentos simul , ni hebes machaera foret , uno ictu occideras ? 
At peditastelli quia erant , siui uiuerent . 
Quid tibi ego dicam , quod omnes mortales sciunt , Pyrgopolynicem te unum in terra uiuere uirtute et forma et factis inuictissumis ? 
amant ted omnes mulieres neque iniuria , qui sis tam pulcher ; uel illae quae here pallio me reprehenderunt . 
Quid eae dixerunt tibi ? 
Rogitabant : " hicine Achilles est ? 
" inquit mihi . 
" immo eius frater " inquam " est . 
" Ibi illarum altera " ergo mecastor pulcher est " inquit mihi " et liberalis . 
Vide caesaries quam decet . 
ne illae sunt fortunatae quae cum isto cubant ! 
" Itane aibant tandem ? 
Quaen me ambae opsecrauerint ut te hodie quasi pompam illa praeterducerem ? 
Nimiast miseria nimi pulchrum esse hominem . 
Immo itast . 
Molestae sunt : orant , ambiunt , exopsecrant uidere ut liceat , ad sese arcessi iubent , ut tuo non liceat dare operam negotio . 
Videtur tempus esse ut eamus ad forum , ut in tabellis quos consignaui hic heri latrones , ibus denumerem stipendium . 
Nam rex Seleucus me opere orauit maxumo ut sibi latrones cogerem et conscriberem . 
Regi hunc diem mihi operam decretumst dare . 
Age demus ergo . 
Sequimini , satellites . 
Mihi ad enarrandum hoc argumentum est comitas , si ad auscultandum uostra erit benignitas ; qui autem auscultare nolet exsurgat foras , ut sit ubi sedeat ille qui auscultare uolt . 
nunc qua adsedistis caussa in festiuo loco , comoediai quam nos acturi sumus et argumentum et nomen uobis eloquar . 
Graece huic nomen est comoediae , id nos Latine " gloriosum " dicimus . 
Hoc oppidum Ephesust ; illest miles meus erus , qui hinc ad forum abiit , gloriosus , inpudens , stercoreus , plenus peiiuri atque adulteri . 
Ait sese ultro omnis mulieres sectarier : is deridiculost quaqua incedit omnibus . 
Itaque hic meretrices , labiis dum nictant ei , maiorem partem uideas ualgis sauiis . 
Nam ego hau diu apud hunc seruitutem seruio ; id uolo uos scire quo modo ad hunc deuenerim in seruitutem ab eo quoi seruiui prius . 
Date operam , nam nunc argumentum exordiar . 
erat erus Athenis mihi adulescens optumus ; is amabat meretricem matre Athenis Atticis et illa illum contra ; qui est amor cultu optumus . 
Is publice legatus Naupactum fuit magnai rei publicai gratia . 
Interibi hic miles forte Athenas aduenit , insinuat sese ad illam amicam mei eri . 
Occepit eiius matri subpalparier uino , ornamentis opiparisque opsoniis , itaque intumum ibi se miles apud lenam facit . 
ubi primum euenit militi huic occasio , sublinit os illi lenae , matri mulieris , quam eru meus amabat ; nam is illius filiam conicit in nauem miles clam matrem suam , eamque huc inuitam mulierem in Ephesum aduehit . 
Vbi amicam erilem Athenis auectam scio , ego quantum uiuos possum mihi nauem paro , inscendo , ut eam rem Naupactum ad erum nuntiem . 
Vbi sumu prouecti in altum , fit quod di uolunt , capiunt praedones nauem illam ubi uectus fui : priu perii quam ad erum ueni quo ire occeperam . 
Ill qui me cepit dat me huic dono militi . 
Hic postquam in aedis me ad se deduxit domum , uideo illam amicam erilem , Athenis quae fuit . 
Vbi contra aspexit me , oculis mihi signum dedit ne se appellarem ; deinde , postquam occasio est , conqueritur mecum mulier fortunas suas : ait sese Athenas fugere cupere ex hac domu , sese illum amare meum erum , Athenis qui fuit , neque peius quemquam odisse quam istum militem . 
Ego quoniam inspexi mulieris sententiam , cepi tabellas , consignaui , clanculum dedi mercatori quoidam qui ad illum deferat meum erum , qui Athenis fuerat , qui hanc amauerat ut is huc ueniret . 
Is non spreuit nuntium ; nam et uenit et is in proxumo hic deuortitur apud suom paternum hospitem , lepidum senem ; itaque illi amanti suo hospiti morem gerit nosque opera consilioque adhortatur , iuuat . 
Itaque ego paraui hic intus magnas machinas qui amantis una inter se facerem conuenas . 
Nam unum conclaue , concubinae quod dedit miles , quo nemo nisi eapse inferret pedem , in eo conclaui ego perfodi parietem qua commeatus clam esset hinc huc mulieri et sene sciente hoc feci : is consilium dedit . 
Nam meu conseruos est homo hau magni preti , quem concubinae miles custodem addidit . 
Ei nos facetis fabricis et doctis dolis glaucumam ob oculos obiciemus eumque ita faciemus ut quod uiderit non uiderit . 
et mox ne erretis , haec duarum hodie uicem et hinc et illinc mulier feret imaginem , atque eadem erit , uerum alia esse adsimulabitur . 
Ita sublinetur os custodi mulieris . 
sed fori concrepuit hinc a uicino sene ; ipse exit : hic illest lepidus quem dixi senem . 
Ni hercle diffregeritis talos posthac quemque in tegulis uideritis alienum , ego uostra faciam latera lorea . 
miquidem iam arbitri uicini sunt meae quid fiat domi , ita per impluuium intro spectant . 
Nunc adeo edico omnibus : quemque a milite hoc uideritis hominem in nostris tegulis , extra unum Palaestrionem , huc deturbatote in uiam . 
Quod ille gallinam aut columbam se sectari aut simiam dicat , disperiistis ni usque ad mortem male mulcassitis . 
Atque adeo , ut ne legi fraudem faciant aleariae , adcuratote ut sine talis domi agitent conuiuium . 
Nescioquid malefactum a nostra hic familiast , quantum audio : ita hic senex talos elidi iussit conseruis meis . 
sed me excepit : nihili facio quid illis faciat ceteris . 
adgrediar hominem . 
Estne aduorsum hic qui aduenit Palaestrio ? 
Quid agis , Periplectomene ? 
Hau multos homines , si optandum foret , nunc uidere et conuenire quam te mauellem . 
Quid est ? 
Quid tumultuas cum nostra familia ? 
Occisi sumus . 
Quid negotist ? 
Res palamst . 
Quae res palam est ? 
De tegulis modo nescioquis inspectauit uostrum familiarium per nostrum impluuium intus apud nos Philocomasium atque hospitem osculantis . 
Quis homo id uidit ? 
Tuo conseruos . 
Quis is homost ? 
Nescio , ita abripuit repente sese subito . 
Suspicor me periisse . 
Vbi abit , conclamo : " heus quid agis tu " inquam " in tegulis ? 
" Ille mihi abiens ita respondit , " se sectari simiam . 
" Vae mihi misero quoi pereundumst propter nihili bestiam ! 
Sed Philocomasium hicine etiam nunc est ? 
Quom exibam , hic erat . 
I sis , iube transire huc quantum possit , se ut uideant domi familiares , nisi quidem illa nos uolt , qui serui sumus , propter amorem suom omnis crucibus contubernalis dari . 
Dixi ego istuc ; nisi quid aliud uis . 
Volo . 
Hoc ei dicito : profecto ut ne quoquam de ingenio degrediatur muliebri earumque artem et disciplinam optineat colere . 
Quem ad modum ? 
Vt eum , qui se hic uidit , uerbis uincat ne is se uiderit . 
Siquidem centiens hic uisa sit , tamen infitias eat . 
Os habet , linguam , perfidiam , malitiam atque audaciam , confidentiam , confirmitatem , fraudulentiam . 
Qui arguat se , eum contra uincat iureiurando suo : domi habet animum falsiloquom , falsificum , falsiiurium , domi dolos , domi delenifica facta , domi fallacias . 
Nam mulier holitori numquam supplicat si quast mala : domi habet hortum et condimenta ad omnis mores malificos . 
Ego istaec , si erit hic , nuntiabo . 
Sed quid est , Palaestrio , quod uolutas tute tecum in corde ? 
Paullisper tace , dum ego mihi consilia in animum conuoco et dum consulo quid agam , quem dolum doloso contra conseruo parem , qui illam hic uidit osculantem , id uisum ut ne uisum siet . 
Quaere : ego hinc apscessero aps te huc interim . 
Illuc sis uide , quem ad modum astitit , seuero fronte curans , cogitans . 
pectus digitis pultat , cor credo euocaturust foras ; ecce auortit : nixus laeuo in femine habet laeuam manum , dextera digitis rationem computat , feriens femur dexterum . 
Ita uehementer icit : quod agat aegre suppetit . 
Concrepuit digitis : laborat ; crebro commutat status . 
Eccere autem capite nutat : non placet quod repperit . 
Quidquid est , incoctum non expromet , bene coctum dabit . 
Ecce autem aedificat : columnam mento suffigit suo . 
Apage , non placet profecto mihi illaec aedificatio ; nam os columnatum poetae esse indaudiui barbaro , quoi bini custodes semper totis horis occubant . 
eugae ! 
Euscheme hercle astitit et dulice et comoedice ; numquam hodie quiescet priu quam id quod petit perfecerit . 
Habet opinor . 
Age si quid agis , uigila , ne somno stude , nisi quidem hic agitare mauis uarius uirgis uigilias . 
tibi ego dico , anheriatus uestis heus te adloqui , Palaestrio . 
Vigila inquam , expergiscere inquam , lucet hoc inquam . 
Audio . 
Viden hostis tibi adesse tuoque tergo opsidium ? 
Consule , arripe opem auxiliumque ad hanc rem : propere hoc , non placide decet . 
Anteueni aliqua , aliquo saltu circumduce exercitum , coge in opsidium perduellis , nostris praesidium para ; interclude inimicis commeatum , tibi muni uiam qua cibatus commeatusque ad te et legiones tuas tuto possit peruenire : hanc rem age , res subitaria est . 
reperi , comminiscere , cedo calidum consilium cito , quae hic sunt uisa ut uisa ne sint , facta infecta ne sient . 
magnam illic homo rem incipissit , magna munit moenia . 
tute unus si recipere hoc te dicis , confidentiast nos inimicos profligare posse . 
Dico et recipio ad me . 
Et ego impetrare dico id quod petis . 
At te Iuppiter bene amet ! 
Auden participare me quod commentus ? 
Tace , dum in regionem astutiarum mearum te induco , ut scias iuxta mecum mea consilia . 
Salua sumes indidem . 
Eru meus elephanti corio circumtentust , non suo , neque habet plus sapientiai quam lapis . 
Ego istuc scio . 
Nunc sic rationem incipisso , hanc instituam astutiam , ut Philocomasio hanc sororem geminam germanam alteram dicam Athenis aduenisse cum amatore aliquo suo , tam similem quam lacte lactist ; apud te eos hic deuortier dicam hospitio . 
Eugae eugae , lepide , laudo commentum tuom ! 
Vt si illic concriminatus sit aduorsum militem meu conseruos , eam uidisse hic cum alieno osculari , eam arguam uidisse apud te contra conseruom meum cum suo amatore amplexantem atque osculantem . 
Immo optume ! 
Idem ego dicam si ex me exquiret miles . 
Sed simillimas dicito esse , et Philocomasio id praecipiendum est ut sciat , ne titubet si exquiret ex ea miles . 
Nimi doctum dolum ! 
Sed si ambas uidere in uno miles concilio uolet , quid agimus ? 
Facilest : trecentae possunt caussae conligi : " non domist , abiit ambulatum , dormit , ornatur , lauat , prandet , potat : occupatast , operae non est , non potest , " quantum uis prolationis , dum modo hunc prima uia inducamus uera ut esse credat quae mentibitur . 
Placet ut dicis . 
Intro abi ergo et , si isti est mulier , eam iube cito domum transire , atque haec ei dice , monstra , praecipe , ut teneat consilia nostra quem ad modum exorsi sumus de gemina sorore . 
Docte tibi illam perdoctam dabo . 
Numquid aliud ? 
Intro ut abeas . 
Abeo . 
Et quidem ego ibo domum atque hominem inuestigando operam huic dissimulabiliter dabo qui fuerit conseruos qui hodie siet sectatus simiam . 
Nam ill non potuit quin sermone suo aliquem familiarium participauerit de amica eri , sese uidisse eam hic in proxumo osculantem cum alieno adulescentulo . 
Noui morem egomet : " tacere nequeo solus quod scio . 
" Si inuenio qui uidit , ad eum uineam pluteosque agam : res paratast , ui pugnandoque hominem caperest certa res . 
Si ita non reperio , ibo odorans quasi canis uenaticus usque donec persecutus uolpem ero uestigiis . 
Sed fores crepuerunt nostrae , ego uoci moderabor meae ; nam illic est Philocomasio custos meu conseruos qui it foras . 
Nisi quidem ego hodie ambulaui dormiens in tegulis , certo edepol scio mi uidisse hic proxumae uiciniae Philocomasium erilem amicam sibi malam rem quaerere . 
Hic illam uidit osculantem , quantum hunc audiui loqui . 
Quis hic est ? 
conseruos . 
Quid agis , Sceledre ? 
Te , Palaestrio , uolup est conuenisse . 
Quid iam ? 
Aut quid negotist ? 
Fac sciam . 
Metuo Quid metuis ? 
Ne hercle hodie , quantum hic familiariumst , maxumum in malum cruciatumque insuliamus . 
Tu sali solus , nam ego istam insulturam et desulturam nil moror . 
Nescis tu fortasse apud nos facinus quod natumst nouom . 
Quod id est facinus ? 
Inpudicum . 
Tute scias soli tibi , mihi ne dixis , scire nolo . 
Non enim faciam quin scias . 
Simiam hodie sum sectatus nostram in horum tegulis . 
Edepol , Sceledre , homo sectatus nihili nequam bestiam . 
Di te perdant ! 
Te istuc aequom quoniam occepisti , eloqui . 
Forte fortuna per impluuium huc despexi in proxumum : atque ego illi aspicio osculantem Philocomasium cum altero nescioquo adulescente . 
Quod ego , Sceledre , scelus ex te audio ? 
Profecto uidi . 
Tutin ? 
Egomet duobus his oculis meis . 
Abi , non ueri simile dicis neque uidisti . 
Num tibi lippus uideor ? 
Medicum istuc tibi meliust percontarier . 
Verum enim tu istam , si te di ament , temere hau tollas fabulam : tuis nunc cruribus capitique fraudem capitalem hinc creas . 
Nam tibi iam ut pereas paratum est dupliciter nisi supprimis tuom stultiloquium . 
Qui uero dupliciter ? 
Dicam tibi . 
Primumdum , si falso insimulas Philocomasium , hoc perieris ; iterum , si id uerumst , tu ei custos additus periueris . 
Quid fuat me nescio : haec me uidisse ego certo scio . 
Pergin , infelix ? 
Quid tibi uis dicam nisi quod uiderim ? 
Quin etiam nunc intus hic in proxumost . 
Eho an non domist ? 
Visse , abi intro tute , nam ego mi iam nil credi postulo . 
Certum est facere . 
Hic te opperiam ; eadem illi insidias dabo , quam mox horsum ad stabulum iuuenix recipiat se e pabulo . 
Quid ego nunc faciam ? 
Custodem me illi miles addidit : nunc si indicium facio , interii ; interii si taceo tamen , si hoc palam fuerit . 
Quid peius muliere aut audacius ? 
Dum ego in tegulis sum , illaec sum hospitio edit foras ; edepol facinus fecit audax . 
Hoccine si miles sciat , credo hercle has sustollat aedis totas atque hunc in crucem . 
Hercle quidquid est , mussitabo potius quam inteream male ; non ego possum quae ipsa sese uenditat tutarier . 
Sceledre , Sceledre , quis homo in terra te alter est audacior ? 
Quis magi dis inimicis natus quam tu atque iratis ? 
Quid est ? 
Iuben tibi oculos ecfodiri , quibus id quod nusquam hic uides ? 
Quid , nusquam ? 
Non ego tuam empsim uitam uitiosa nuce . 
Quid negotist ? 
Quid negoti sit rogas ? 
Qur non rogem ? 
Non tu tibi istam praetruncari linguam largiloquam iubes ? 
Quam ob rem iubeam ? 
Philocomasium eccam domi , quam in proxumo uidisse aibas te osculantem atque amplexantem cum altero . 
Mirumst lolio uictitare te tam uili tritico . 
Quid iam ? 
Quia luscitiosus . 
Verbero , edepol tu quidem caecus , non luscitiosus . 
Nam illa quidem illae domi . 
Quid , domi ? 
Domi hercle uero . 
Abi , ludis me , Palaestrio . 
Tum mihi sunt manus inquinatae . 
Quidum ? 
Quia ludo luto . 
Vae capiti tuo ! 
Tuo istuc , Sceledre , promitto fore nisi oculos orationemque aliam commutas tibi . 
Sed fores concrepuerunt nostrae . 
At ego ilico opseruo fores ; nam nihil est qua hinc huc transire ea possit nisi recto ostio . 
Quin domi eccam ! 
Nescioquae te , Sceledre , scelera suscitant . 
Mihi ego uideo , mihi ego sapio , mihi ego credo plurumum : me homo nemo deterrebit quin ea sit in his aedibus . 
Hic opsistam , ne inprudenti huc ea se subrepsit mihi . 
Meus illic homo est , deturbabo iam ego illum de pugnaculis . 
Vin iam faciam uti stultiuidum te fateare ? 
Age face . 
Neque te quicquam sapere corde neque oculis uti ? 
Volo . 
Nemp tu istic ais esse erilem concubinam ? 
Atque arguo eam me uidisse osculantem hic intus cum alieno uiro . 
Scin tu nullum commeatum hinc esse a nobis ? 
Scio . 
Neque solarium neque hortum nisi per impluuium ? 
Scio . 
Quid nunc ? 
si ea domist , si facio ut eam exire hinc uideas domo , dignun es uerberibus multis ? 
Dignus . 
Serua istas fores , ne tibi clam se supterducat istinc atque huc transeat . 
Consilium est ita facere . 
Pede ego iam illam huc tibi sistam in uiam . 
agedum ergo face . 
Volo scire utrum egon id quod uidi uiderim an illic faciat , quod facturum dicit , ut ea sit domi . 
Nam egoquidem meos oculos habeo nec rogo utendos foris . 
Sed hic illi subparasitatur semper , hic eae proxumust , primus ad cibum uocatur , primo pulmentum datur ; nam illic noster est fortasse circiter triennium neque quoiquam quam illic in nostra meliust famulo familia . 
Sed ego hoc quod ago , id me agere oportet , hoc opseruare ostium . 
Sic opsistam . 
Hac quidem pol certo uerba mihi numquam dabunt . 
Praecepta facito ut memineris . 
Totiens monere mirumst . 
at metuo ut sati sis subdola . 
Cedo uel decem , edocebo minime malas ut sint malae , mihi solae quod superfit . 
Age nunciam insiste in dolos ; ego aps te procul recedam . 
Quid ais tu , Sceledre ? 
Hanc rem gero . 
Habeo auris , loquere quiduis . 
Credo ego istoc exemplo tibi esse pereundum extra portam , dispessis manibus , patibulum quom habebis . 
Quamnam ob rem ? 
Respicedum ad laeuam : quis illaec est mulier ? 
Pro di inmortales , eri concubinast haec quidem ! 
Mihi quoque pol ita uidetur . 
Age nunciam , quando lubet Quid agam ? 
Perire propera . 
Vbi iste est bonu seruos qui probri me maxumi innocentem falso insimulauit ? 
em tibi ! 
Hic mihi dixit tibi quae dixi . 
Tun me uidisse in proxumo hic , sceleste , ais osculantem ? 
Ac cum alieno adulescentulo dixit . 
Dixi hercle uero . 
Tun me uidisti ? 
Atque his quidem hercle oculis Carebis , credo , qui plus uident quam quod uident . 
Numquam hercle deterrebor quin uiderim id quod uiderim . 
Ego stulta et mora multum quae cum hoc insano fabuler , quem pol ego capitis perdam . 
Noli minitari : scio crucem futuram mihi sepulcrum ; ibi mei maiores sunt siti , pater , auos , proauos , abauos . 
Non possunt mihi minaciis tuis hisce oculi ecfodiri . 
Sed paucis uerbis te uolo , Palaestrio . 
Opsecro , unde exit haec huc ? 
Vnd nisi domo ? 
Domo ? 
me uiden ? 
Te uideo . 
Nimi mirumst facinus quo modo haec hinc huc transire potuit ; nam certo neque solariumst apud nos neque hortus ullus neque fenstra nisi clatrata ; nam certe ego te hic intus uidi . 
Pergin , sceleste , intendere hanc arguere ? 
Ecastor ergo mi hau falsum euenit somnium quod noctu hac somniaui . 
Quid somniasti ? 
Ego eloquar . 
Sed amabo aduortite animum . 
Hac nocte in somnis mea soror geminast germana uisa uenisse Athenis in Ephesum cum suo amatore quodam ; i ambo hospitio huc in proxumum mihi deuortisse uisi . 
Palaestrionis somnium narratur . 
Perge porro . 
Ego laeta uisa quia soror uenisset , propter eandem suspicionem maxumam sum uisa sustinere . 
Nam arguere in somnis me meus mihi familiaris uisust me cum alieno adulescentulo , quasi nunc tu , esse osculatam , quom illa osculata mea soror gemina esset suompte amicum . 
Id me insimulatam perperam falsum esse somniaui . 
Satin eadem uigilanti expetunt quae in somnis uisa memoras ? 
Eu hercle praesens somnium ! 
Abi intro et comprecare . 
Narrandum ego istuc militi censebo . 
Facere certumst , neque me quidem patiar probri falso inpune insimulatam . 
Timeo quid rerum gesserim , ita dorsus totus prurit . 
Scin te periisse ? 
Nunc quidem domi certost . 
Certa res est nunc nostrum opseruare ostium , ubi ubist . 
At , Sceledre , quaeso , ut ad id exemplum somnium quam simile somniauit atque ut tu suspicatus es eam uidisse osculantem ! 
Nescio quid credam egomet mihi iam , ita quod uidisse credo me id iam non uidisse arbitror . 
Ne tu hercle sero , opinor , resipisces : si ad erum haec res prius praeuenit , peribis pulchre . 
Nunc demum experior mi ob oculos caliginem opstitisse . 
Dudum edepol planumst id quidem , quae hic usque fuerit intus . 
Nihil habeo certi quid loquar : non uidi eam , etsi uidi . 
Ne tu edepol stultitia tua nos paene perdidisti : dum te fidelem facere ero uoluisti , apsumptus paene . 
Sed fores uicini proxumi crepuerunt . 
Conticiscam . 
Inde ignem in aram , ut Ephesiae Dianae laeta laudes gratisque agam eique ut Arabico fumificem odore amoene , quom me in locis Neptuniis templisque turbulentis seruauit , saeuis fluctibus ubi sum adflictata multum . 
Palaestrio , o Palaestrio ! 
O Sceledre , Sceledre , quid uis ? 
Haec mulier , quae hinc exit modo , estne erilis concubina Philocomasium an non est ea ? 
Hercle opinor , ea uidetur . 
Sed facinus mirum est quo modo haec hinc huc transire potuit , si quidem east . 
An dubium tibi est eam esse hanc ? 
Ea uidetur . 
Adeamus , appellemus . 
Heus , quid istuc est , Philocomasium ? 
Quid tibi istic in istisce aedibus debetur , quid negotist ? 
Quid nunc taces ? 
Tecum loquor . 
Immo edepol tute tecum ; nam haec nihil respondet . 
Te adloquor , uiti probrique plena , quae circum uicinos uagas . 
Quicum tu fabulare ? 
Quicum nisi tecum ? 
Quis tu homo es aut mecum quid est negoti ? 
Me rogas ? 
Hem , qui sim ? 
Quin ego hoc rogem quod nesciam ? 
Quis ego sum igitur , si hunc ignoras ? 
Mihi odiosus , quisquis es , et tu et hic . 
Non nos nouisti ? 
Neutrum . 
Metuo maxume , Quid metuis ? 
Enim ne nos nosmet perdiderimus uspiam ; nam nec te neque me nouisse ait haec . 
Persectari hic uolo , Sceledre , nos nostri an alieni simus , ne dum quispiam nos uicinorum inprudentis aliquis immutauerit . 
Certe equidem noster sum . 
Et pol ego . 
Quaeris tu , mulier , malum . 
Tibi ego dico , heus , Philocomasium ! 
Quae te intemperiae tenent qui me perperam perplexo nomine appelles ? 
Eho ! 
Quis igitur uocare ? 
Diceae nomen est . 
Iniurias , falsum nomen possidere , Philocomasium , postulas ; es tu , non , et meo ero facis iniuriam . 
Egone ? 
Tune . 
Quae heri Athenis Ephesum adueni uesperi cum meo amatore , adulescente Atheniensi ? 
Dic mihi , quid hic tibi in Epheso est negoti ? 
Geminam germanam meam hic sororem esse indaudiui , eam ueni quaesitum . 
Mala es . 
Immo ecastor stulta multum quae uobiscum fabuler . 
Abeo . 
Abire non sinam te . 
Mitte . 
Manufestarias . 
non omitto . 
At iam crepabunt mihi manus , malae tibi , nisi me omittis . 
Quid , malum , astas ? 
quin retines altrinsecus ? 
Nil moror negotiosum mihi esse tergum . 
Qui scio an ista non sit Philocomasium atque alia eius similis siet ? 
Mittis me an non mittis ? 
Immo ui atque inuitam ingratiis , nisi uoluntate ibis , rapiam te domum . 
Hosticum hoc mihi domicilium est , Athenis domus est atque erus ; ego istam domum neque moror neque uos qui homines sitis noui neque scio . 
Lege agito : te nusquam mittam , nisi das firmatam fidem te huc , si omisero , intro ituram . 
Vi me cogis , quisquis es . 
Do fidem , si omittis , isto me intro ituram quo iubes . 
Ecce omitto ! 
At ego abeo missa . 
muliebri fecit fide . 
Sceledre , manibus amisisti praedam . 
Tam east quam potis nostra erilis concubina . 
Vin tu facere hoc strenue ? 
Quid faciam ? 
Ecfer mihi machaeram huc intus . 
Quid facies ea ? 
Intro rumpam recta in aedis : quemque hic intus uidero cum Philocomasio osculantem , eum ego optruncabo extempulo . 
Visanest ea esse ? 
Immo edepol plane east . 
sed quo modo dissimulabat ! 
Abi , machaeram huc ecfer . 
Iam faxo hic erit . 
neque eques neque pedes profectost quisquam tanta audacia qui aeque faciat confidenter quicquam quam mulier facit . 
Vt utrubique orationem docte diuisit suam , ut sublinitur os custodi cauto , conseruo meo ! 
Nimi beat quod commeatus transtinet trans parietem . 
Heus , Palaestrio , machaera nihil opust . 
Quid iam ? 
Aut quid est ? 
Domi eccam erilem concubinam . 
Quid , domi ? 
In lecto cubat . 
Edepol ne tu tibi malam rem repperisti , ut praedicas . 
Quid iam ? 
Quia hanc attingere ausus mulierem hinc ex proxumo . 
Magis hercle metuo . 
Sed numquam quisquam faciet quin soror istaec sit gemina huius : eam pol tu osculantem hic uideras . 
Id quidem palam est eam esse , ut dicis ; quid propius fuit quam ut perirem , si elocutus essem ero ? 
Ergo , si sapis , mussitabis : plus oportet scire seruom quam loqui . 
Ego abeo a te , ne quid tecum consili commisceam , atque apud hunc ero uicinum ; tuae mihi turbae non placent . 
Eru si ueniet , si me quaeret , hic ero : hinc me arcessito . 
Satin abiit ille neque erili negotio plus curat , quasi non seruitutem seruiat ? 
Certo illa quidem hic nunc intus est in aedibus , nam egomet cubantem eam modo offendi domi . 
Certum est nunc opseruationi operam dare . 
Non hercle hisce homines me marem , sed feminam uicini rentur esse serui militis : ita me ludificant . 
Meamne hic inuitam hospitam , quae heri huc Athenis cum hospite aduenit meo , tractatam et ludificatam , ingenuam et liberam ? 
Perii hercle ! 
Hic ad me recta habet rectam uiam . 
Metuo illaec mihi res ne malo magno fuat , quantum hunc audiui facere uerborum senem . 
Accedam ad hominem . 
Tun , Sceledre , hic , scelerum caput , meam ludificauisti hospitam ante aedis modo ? 
Vicine , ausculta quaeso . 
Ego auscultem tibi ? 
purgare uolo me . 
Tun ted expurges mihi , qui facinus tantum tamque indignum feceris ? 
An quia latrocinamini , arbitramini quiduis licere facere uobis , uerbero ? 
Licetne ? 
At ita me di deaeque omnes ament nisi mihi supplicium uirgarum de te datur longum diutinumque , a mani ad uesperum , quod meas confregisti imbricis et tegulas , ibi dum condignam te sectatus simiam , quodque inde inspectauisti meum apud me hospitem amplexum amicam , quom osculabatur , suam , quodq concubinam erilem insimulare ausus es probri pudicam meque summi flagiti , tum quod tractauisti hospitam ante aedis meas : nisi mihi supplicium stimuleum de te datur , dedecoris pleniorem erum faciam tuom quam magno uento plenumst undarum mare . 
Ita sum coactus , Periplectomene , ut nesciam utrum me ex postulare priu tecum aequiust nisi si istaec non est haec neque haec istast , mihi med expurgare haec tibi uidetur aequius ; sicut etiam nunc nescio quid uiderim : itast ista huiius similis nostrai tua , siquidem non eadem est . 
Vise ad me intro , iam scies . 
Licetne ? 
Quin te iubeo ; et placide noscita . 
Ita facere certum est . 
Heus , Philocomasium , cito transcurre curriculo ad nos , ita negotiumst . 
Post , quando exierit Sceledrus a nobis , cito transcurrito ad uos rusum curriculo domum . 
Nunc pol ego metuo ne quid infuscauerit . 
Si hic non uidebit mulierem aperitur foris . 
Pro di inmortales ! 
Similiorem mulierem magique eandem , ut pote quae non sit eadem , non reor deos facere posse . 
Quid nunc ? 
Commerui malum . 
Quid igitur ? 
Eanest ? 
Etsi east , non est ea . 
Vidistin istam ? 
Vidi et illam et hospitem complexam atque osculantem . 
Eanest ? 
Nescio . 
Vin scire plane ? 
Cupio . 
Abi intro ad uos domum . 
Continuo , uide sitne istaec uostra intus . 
Licet , pulchre admonuisti . 
Iam ego ad te exibo foras . 
Numquam edepol hominem quemquam ludificarier magis facete uidi et magi miris modis . 
Sed eccum egreditur . 
Periplectomene , te opsecro per deos atque homines perque stultitiam meam perque tua genua Quid opsecras me ? 
Inscitiae meae et stultitiae ignoscas . 
Nunc demum scio me fuisse excordem , caecum , incogitabilem . 
Nam Philocomasium eccam intus . 
Quid nunc , furcifer ? 
Vidistin ambas ? 
Vidi . 
Erum exhibeas uolo . 
Meruisse equidem me maxumum fateor malum et tuae fecisse me hospitae aio iniuriam ; sed meam esse erilem concubinam censui , quoi me custodem erus addidit miles meus . 
Nam ex uno puteo similior numquam potis aqua aquai sumi quam haec est atque ista hospita . 
Et me despexe ad te per impluuium tuom fateor . 
quidni fateare ego quod uiderim ? 
Et ibi osculantem meum hospitem cum ista hospita uidisti ? 
Vidi ( qur negem quod uiderim ? 
) , sed Philocomasium me uidisse censui . 
Ratun istic me hominem esse omnium minimi preti , si ego me sciente paterer uicino meo eam fieri apud me tam insignite iniuriam ? 
Nunc demum a me insipienter factum esse arbitror quom rem cognosco ; at non malitiose tamen feci . 
Immo indigne ; nam hominem seruom suos domitos habere oportet oculos et manus orationemque . 
Egone si post hunc diem muttiuero , etiam quod egomet certo sciam , dato excruciandum me : egomet me dedam tibi ; nunc hoc mi ignosce quaeso . 
Vincam animum meum , ne malitiose factum id esse aps te arbitrer . 
Ignoscam tibi istuc . 
At tibi di faciant bene ! 
Ne tu hercle , si te di ament , linguam comprimes , posthac etiam illud quod scies nesciueris nec uideris quod uideris . 
me mones , ita facere certum est . 
Sed satine oratus ? 
Abi . 
Numquid nunc aliud me uis ? 
Ne me noueris . 
Dedit hic mihi uerba . 
Quam benigne gratiam fecit ne iratus esset ! 
Scio quam rem gerat ut , miles quom extemplo a foro adueniat domum , domi comprehendar . 
Vna hic et Palaestrio me habent uenalem : sensi et iam dudum scio . 
Numquam hercle ex ista nassa ego hodie escam petam ; nam iam aliquo aufugiam et me occultabo aliquot dies , dum haec consilescunt turbae atque irae leniunt . 
Nam uni satis populo inpio merui mali . 
Verum tamendem quidquid est , ibo hinc domum . 
Illic hinc apscessit . 
Sat edepol certo scio occisam saepe sapere plus multo suem : quoin id adimatur ne id quod uidit uiderit ? 
Nam illius oculi atque aures atque opinio transfugere ad nos . 
Vsque adhuc actum est probe ; nimium festiuam mulier operam praehibuit . 
Redeo in senatum rusum ; nam Palaestrio domi nunc apud me est , Sceledrus nunc autemst foris : frequens senatus poterit nunc haberier . 
ibo intro , ne , dum apsum , multae sortitae fuant . 
Cohibete intra limen etiam uos parumper , Pleusicles , sinite me priu perspectare , ne uspiam insidiae sient concilium quod habere uolumus . 
nam opus est nunc tuto loco unde inimicus ne quis nostri spolia capiat consili . 
Nam bene consultum inconsultumst , si id inimicis usuist , neque potest quin , si id inimicis usuist , opsit tibi ; nam bene consultum consilium surrupitur saepissume , si minu cum cura aut cautela locu loquendi lectus est . 
Quippe qui , si resciuere inimici consilium tuom , tuopte tibi consilio occludunt linguam et constringunt manus atque eadem quae illis uoluisti facere , illi faciunt tibi . 
Sed speculabor nequis aut hinc aut ab laeua aut a dextera nostro consilio uenator adsit cum auritis plagis . 
Sterilis hinc prospectus usque ad ultumamst plateam probe . 
Euocabo . 
Heus Periplectomene et Pleusicles , progredimini ! 
ecce nos tibi oboedientes . 
facilest imperium in bonis . 
Sed uolo scire , eodem consilio quod intus meditati sumus gerimus rem ? 
Magis non potest esse ad rem utibile . 
Immo quid tibi , Pleusicles ? 
quodn uobis placeat , displiceat mihi ? 
Quis homo sit magis meu quam tu es ? 
Loquere lepide et commode . 
Pol ita decet hunc facere . 
At hoc me facinus miserum macerat meumque cor corpusque cruciat . 
Quid id est quod cruciat ? 
cedo . 
Me tibi istuc aetatis homini facinora puerilia obicere neque te decora neque tuis uirtutibus ; ea te expetere ex opibus summis mei honoris gratia mihique amanti ire opitulatum atque ea te facere facinora quae istaec aetas fugere facta magi quam sectari solet : eam pudet me tibi in senecta obicere sollicitudinem . 
Nouo modo tu homo amas , siquidem te quicquam quod faxis pudet ; nihil amas , umbra es amantis magi quam amator , Pleusicles . 
Hancine aetatem exercere mei amoris gratia ? 
Quid ais tu ? 
Itane tibi ego uideor oppido Accherunticus ? 
Tam capularis ? 
Tamne tibi diu uideor uitam uiuere ? 
Nam equidem hau sum annos natus praeter quinquaginta et quattuor , clare oculis uideo , pernix sum pedibus , manibus mobilis . 
Si albicapillus hic , uidetur neutiquam ab ingenio senex . 
Inest in hoc emussitata sua sibi ingenua indoles . 
Pol id quidem experior ita esse ut praedicas , Palaestrio ; nam benignitas quidem huiius oppido adulescentulist . 
Immo , hospes , magi quom periclum facies , magi nosces meam comitatem erga te amantem . 
Quid opus nota noscere ? 
Vt apud te exemplum experiundi habeas , ne itas foris ; nam nisi qui ipse amauit aegre amantis ingenium inspicit : et ego amoris aliquantum habeo umorisque etiam in corpore nequedum exarui ex amoenis rebus et uoluptariis . 
Vel cauillator facetus uel conuiua commodus item ero neque ego oblocutor sum alteri in conuiuio : incommoditate apstinere me apud conuiuas commodo commemini et meam orationis iustam partem persequi et meam partem itidem tacere , quom aliena est oratio ; minime sputator , screator sum , itidem minime mucidus : post Ephesi sum natus , non enim in Apulis ; non sum Animula . 
O lepidum semisenem , si quas memorat uirtutes habet , atque equidem plane educatum in nutricatu Venerio ! 
Plus dabo quam praedicabo ex me uenustatis tibi . 
Neque ego umquam alienum scortum subigito in conuiuio neque praeripio pulpamentum neque praeuorto poculum neque per uinum umquam ex me exoritur discidium in conuiuio : si quis ibi est odiosus , abeo domum , sermonem segrego ; Venerem , amorem amoenitatemque accubans exerceo . 
Tu quidem edepol omnis moris ad uenustatem uicet ; cedo tris mi homines aurichalco contra cum istis moribus . 
At quidem illuc aetatis qui sit non inuenies alterum lepidiorem ad omnis res nec qui amicus amico sit magis . 
Tute me ut fateare faciam esse adulescentem moribus , ita apud omnis comparebo tibi res benefactis frequens . 
Opune erit tibi aduocato tristi , iracundo ? 
Ecce me ! 
Opune leni ? 
Leniorem dices quam mutum est mare liquidiusculusque ero quam uentus est fauonius . 
Vel hilarissumum conuiuam hinc indidem expromam tibi uel primarium parasitum atque opsonatorem optumum ; tum ad saltandum non cinaedus malacus aequest atque ego . 
Quid ad illas artis optassis , si optio eueniat tibi ? 
Huius pro meritis ut referri pariter possit gratia , tibique , quibu nunc me esse experior summae sollicitudini . 
At tibi tanto sumptui esse mihi molestumst . 
Morus es . 
Nam in mala uxore atque inimico si quid sumas , sumptus est , in bono hospite atque amico quaestus est quod sumitur : et quod in dinis rebus sumas sumpti sapienti lucrost . 
Deum uirtute est te unde hospitio accipiam apud me comiter : es , bibe , animo opsequere mecum atque onera te hilaritudine . 
Liberae sunt aedes , liber sum autem ego ; me uolo uiuere . 
Nam mihi , deum uirtute dicam , propter diuitias meas licuit uxorem dotatam genere summo ducere ; sed nolo mi oblatratricem in aedis intro mittere . 
Qur non uis ? 
Nam procreare liberos lepidumst opus . 
Hercle uero liberum esse tete , id multo lepidiust . 
Tu homo et alteri sapienter potis es consulere et tibi . 
Nam bona uxor suaue ductust , si sit usquam gentium ubi ea possit inueniri ; uerum egone eam ducam domum quae mihi numquam hoc dicat " eme , mi uir , lanam , und tibi pallium malacum et calidum conficiatur tunicaeque hibernae bonae , ne algeas hac hieme " ( hoc numquam uerbum ex uxore audias ) , uerum priu quam galli cantent quae me e somno suscitet , dicat " da , mi uir , calendis meam qui matrem moenerem , da qui faciam condimenta , da quod dem quinquatrubus praecantrici , coniectrici , hariolae atque haruspicae ; flagitiumst si nihil mittetur quae supercilio spicit ; tum plicatricem clementer non potest quin moenerem ; iam pridem , quia nihil apstulerit , suscenset ceriaria ; tum opstetrix expostulauit mecum , parum missum sibi quid ? 
Nutrici non missurus quicquam quae uernas alit ? 
" Haec atque huiius similia alia damna multa mulierum me uxore prohibent , mihi quae huius similis sermones serat . 
Di tibi propitii sunt , nam hercle si istam semel amiseris libertatem , hau facile in eundem rusum restitues locum . 
At illa laus est , magno in genere et in diuitiis maxumis liberos hominem educare , generi monumentum et sibi . 
Quando habeo multos cognatos , quid opu sit mihi liberis ? 
Nunc bene uiuo et fortunate atque ut uolo atque animo ut lubet . 
Mea bona mea morti cognatis didam , inter eos partiam . 
I apud me aderunt , me curabunt , uisent quid agam , ecquid uelim . 
Priu quam lucet adsunt , rogitant noctu ut somnum ceperim . 
Eos pro liberis habebo qui mihi mittunt munera . 
Sacruficant : dant inde partem mihi maiorem quam sibi , abducunt ad exta ; me ad se ad prandium , ad cenam uocant : ille miserrumum se retur minimum qui misit mihi . 
Illi inter se certant donis , egomet mecum mussito : bona mea inhiant , me certatim nutricant et munerant Nimi bona ratione nimiumque ad te et tuam uitam uides : et tibi sunt gemini et trigemini , si te bene habes , filii . 
Pol si habuissem , sati cepissem miseriarum e liberis : continuo excruciarer animi : si ei fort fuisset febris , censerem emori ; cecidissetue ebrius aut de equo uspiam , metuerem ne ibi diffregisset crura aut ceruices sibi . 
Huic homini dignum est diuitias esse et diu uitam dari , qui et rem seruat et se bene habet suisque amicis usui est . 
O lepidum caput ! 
Ita me di deaeque ament , aequom fuit deos parauisse uno exemplo ne omnes uitam uiuerent ; sicuti merci pretium statuit qui est probus agoranomus : quae probast mers , pretium ei statuit , pro uirtute ut ueneat , quae inprobast , pro mercis uitio dominum pretio pauperet , itidem diuos dispertisse uitam humanam aequom fuit : qui lepide ingeniatus esset , uitam ei longinquam darent , qui inprobi essent et scelesti , is adimerent animam cito . 
Si hoc parauissent , et homines essent minu multi mali et minus audacter scelesta facerent facta , et postea , qui homines probi essent , esset is annona uilior . 
qui deorum consilia culpet stultus inscitusque sit , quique eos uituperet . 
Nunc istis rebus desisti decet . 
nunc uolo opsonare , ut , hospes , tua te ex uirtute et mea meae domi accipiam benigne , lepide et lepidis uictibus . 
Nihil me paenitet iam quanto sumptui fuerim tibi ; nam hospes nullus tam in amici hospitium deuorti potest quin , ubi triduom continuom fuerit , iam odiosus siet ; uerum ubi dies decem continuos sit , east odiorum Ilias : tam etsi dominus non inuitus patitur , serui murmurant . 
Seruiendae seruituti ego seruos instruxi mihi , hospes , non qui mi imperarent quibuue ego essem obnoxius : si illis aegrest mihi id quod uolup est , meo remigio rem gerunt , tamen id quod odiost faciundumst cum malo atque ingratiis . 
Nunc , quod occepi , opsonatum pergam . 
Si certumst tibi , commodulum opsona , ne magno sumptu : mihi quiduis sat est . 
Quin tu istanc orationem hinc ueterem atque antiquam amoues ? 
proletario sermone nunc quidem , hospes , utere ; nam i solent , quando accubuere , ubi cena adpositast , dicere : " quid opus fuit hoc sumpto sumptu tanto nostra gratia ? 
insaniuisti hercle , nam idem hoc hominibus sat erat decem . 
" quod eorum caussa opsonatumst culpant et comedunt tamen . 
Fit pol illud ad illud exemplum . 
Vt docte et perspecte sapit ! 
sed eidem homines numquam dicunt , quamquam adpositumst ampliter : " iube illud demi ; tolle hanc patinam ; remoue pernam , nil moror ; aufer illam offam porcinam , probus hic conger frigidust , remoue , abi aufer " : neminem eorum haec adseuerare audias , sed procellunt sese in mensam dimidiati dum appetunt . 
Bonu bene ut malos descripsit mores ! 
Hau centensumam partem dixi atque , otium rei si sit , possum expromere . 
Igitur id quod agitur , ei hic primum praeuorti decet . 
nunc hoc animum aduortite ambo . 
Mihi opus est opera tua , Periplectomene ; nam ego inueni lepidam sycophantiam qui admutiletur miles usque caesariatus , atque uti huic amanti ac Philocomasio hanc ecficiamus copiam , ut hic eam abducat habeatque . 
Dari istanc rationem uolo . 
At ego mi anulum dari istunc tuom uolo . 
Quam ad rem usui est ? 
Quando habebo , igitur rationem mearum fabricarum dabo . 
Vtere , accipe . 
Accipe a me rusum rationem doli quam institui . 
Perpurigatis damu tibi ambo operam auribus . 
Eru meus ita magnus moechus mulierum est ut neminem fuisse aeque neque futurum credo . 
Credo ego istuc idem . 
Isque Alexandri praestare praedicat formam suam itaque omnis se ultro sectari in Epheso memorat mulieres . 
Edepol qui te de isto multi cupiunt nunc mentirier , sed ego ita esse ut dicis teneo pulchre . 
Proin , Palaestrio , quam potis tam uerba confer maxume ad compendium . 
Ecquam tu potis reperire forma lepida mulierem quoi facetiarum cor pectusque sit plenum et doli ? 
Ingenuamne an libertinam ? 
Aequi istuc facio , dum modo eam des quae sit quaestuosa , quae alat corpus corpore , quoique sapiat pectus ; nam cor non potest quod nulla habet . 
Lautam uis an quae nondum sit lauta ? 
Sic consucidam , quam lepidissumam potis quamque adulescentem maxume . 
Habeo eccillam meam clientam , meretricem adulescentulam . 
Sed quid ea usus est ? 
Vt ad te eam iam deducas domum itaque eam huc ornatam adducas , ex matronarum modo , capite compto , crinis uittasque habeat adsimuletque se tuam esse uxorem : ita praecipiundum est . 
Erro quam insistas uiam . 
At scietis . 
Sed ecqua ancillast illi ? 
Est prime cata . 
Ea quoque opus est . 
Ita praecipito mulieri atque ancillulae , ut simulet se tuam esse uxorem et deperire hunc militem , quasique hunc anulum faueae suae dederit , ea porro mihi , militi ut darem , quasique ego rei sim interpres . 
Audio . 
Ne me surdum uerberauit ! 
Si audes , ego recte meis auris ut ei dabo , a tua mi uxore dicam delatum et datum , ut sese ad eum conciliarem ; ille eiusmodi est : cupiet miser , qui nisi adulterio studiosus rei nulli aliaest inprobus . 
Non potuit reperire , si ipsi Soli quaerendas dares , lepidiores duas ad hanc rem quam ego . 
Habe animum bonum . 
Ergo adcura , sed propere opust . 
Nunc tu ausculta mi , Pleusicles . 
Tibi sum oboediens . 
Hoc facito , miles domum ubi aduenerit , memineris ne Philocomasium nomines . 
Quem nominem ? 
Diceam . 
Nempe eandem quae dudum constitutast . 
Pax ! 
Abi . 
Meminero . 
Sed quid meminisse id refert , rogo ego te tamen . 
Ego enim dicam tum quando usus poscet ; interea tace ; ut nunc etiam hic agit , actutum partis defendas tuas . 
Eo ego intro igitur . 
Et praecepta sobrie ut cures face . 
Quantas res turbo , quantas moueo machinas ! 
eripiam ego hodie concubinam militi , si centuriati bene sunt manuplares mei . 
sed illum uocabo . 
Heus Sceledre , nisi negotiumst , progredere ante aedis , te uocat Palaestrio . 
Non operaest Sceledro . 
Quid iam ? 
Sorbet dormiens . 
Quid , sorbet ? 
Illud " stertit " uolui dicere . 
Sed quia consimile est , quom stertas , quasi sorbeas Eho an dormit Sceledrus intus ? 
Non naso quidem , nam eo magnum clamat . 
Tetigit calicem clanculum : domisit nardini amphoram cellarius . 
eho tu sceleste , qui illi subpromus , eho Quid uis ? 
Qui lubitum est illi condormiscere ? 
Oculis opinor . 
Non te istuc rogito , scelus . 
Procede huc . 
Periisti iam nisi uerum scio . 
Prompsisti tu illi uinum ? 
Non prompsi . 
Negas ? 
Nego hercle uero , nam ill me uotuit dicere ; neque equidem heminas octo exprompsi in urceum neque illic calidum exbibit in prandium . 
Neque tu bibisti ? 
Di me perdant si bibi , si bibere potui ! 
quid iam ? 
quia enim opsorbui ; nam nimi calebat , amburebat gutturem . 
Alii ebrii sunt , alii poscam potitant . 
Bono subpromo et promo cellam creditam ! 
Tu hercle idem faceres si tibi esset credita : quoniam aemulari non licet , nunc inuides . 
Eho an umquam prompsit antehac ? 
Responde , scelus . 
Atque ut tu scire possies , dico tibi : si falsa dices , Lurcio , excruciabere . 
Ita uero ? 
ut tu ipse me dixisse delices , post e sagina ego eiciar cellaria , ut tibi , si promptes , alium subpromum pares . 
Non edepol faciam . 
Age eloquere audacter mihi . 
Numquam edepol uidi promere . 
Verum hoc erat : mihi imperabat , ego promebam postea . 
Hoc illi crebro capite sistebant cadi . 
Non hercle tam istoc ualide cassabant cadi sed in cella erat paullum nimi loculi lubrici , ibi erat bilibris aula sic propter cados , ea saepe deciens complebatur : uidi eam plenam atque inanem fieri ; opera maxuma , ubi bacchabatur aula , cassabant cadi . 
Abi , abi intro iam . 
Vos in cella uinaria bacchanal facitis . 
Iam hercle ego illum adducam a foro . 
Perii ! 
Excruciabit me erus , domum si uenerit , quom haec facta scibit , quia sibi non dixerim . 
Fugiam hercle aliquo atque hoc in diem extollam malum . 
Ne dixeritis , opsecro , huic , uostram fidem ! 
Quo tu agis ? 
Missus sum alio : iam huc reuenero . 
Quis misit ? 
Philocomasium . 
Abi , actutum redi . 
Quaeso tamen tu meam partem , infortunium si diuidetur , me apsente accipito tamen . 
Modo intellexi quam rem mulier gesserit : quia Sceledrus dormit , hunc subcustodem suom foras ablegauit , dum ab se huc transiret . 
Placet sed Periplectomenus quam ei mandaui mulierem nimi lepida forma ducit . 
Di hercle hanc rem adiuuant . 
Quam digne ornata incedit , hau meretricie ! 
Lepide hoc succedit sub manus negotium . 
Rem omnem tibi , Acroteleutium , tibique una , Milphidippa , domi demonstraui in ordine . 
Hanc fabricam fallaciasque minu si tenetis , denuo uolo percipiatis plane ; sati si intellegitis , aliud est quod potius fabulemur . 
stultitia atque insipientia mea istaec sit , mi patrone , me ire in opus alienum aut ibi meam operam pollicitari , si ea in opificina nesciam aut mala esse aut fraudulenta . 
At meliust commonerier . 
Meretricem commoneri quam sane magni referat , nihil clam est . 
Quin egomet ultro , postquam adbibere aures meae tuam oram orationis , tibi dixi , miles quem ad modum potisset deasciarei . 
At nemo solus sati sapit . 
Nam ego multos saepe uidi regionem fugere consili priu quam repertam haberent . 
Si quid faciundum est mulieri male atque malitiose , ea sibi inmortalis memoriast meminisse et sempiterna ; sin bene quid aut fideliter faciundumst , eo deueniunt obliuiosae extemplo uti fiant , meminisse nequeunt . 
Ergo istuc metuo , quom uenit uobis faciundum utrumque : nam id proderit mihi , militi male quod facietis ambae . 
Dum nescientes quod bonum faciamus , ne formida . 
Mala mille meres . 
St ! 
ne paue , peioribus conueniunt . 
Ita uos decet . 
Consequimini . 
Cesso ego illis obuiam ire . 
Venire saluom gaudeo , lepide hercle ornatus cedis . 
opportuneque obuiam es , Palaestrio . 
em tibi adsunt quas me iussisti adducere et quo ornatu . 
Eu ! 
noster esto . 
Palaestrio Acroteleutium salutat . 
Quis hic amabo est qui tam pro nota nominat me ? 
Hic noster architectust . 
Salue , architecte . 
Salua sis . 
Sed dic mihi , ecquid hic te onerauit praeceptis ? 
Probe meditatam utramque duco . 
Audire cupio quem ad modum ; ne quid peccetis paueo . 
Ad tua praecepta de meo nihil his nouom adposiui . 
Nemp ludificari militem tuom erum uis ? 
Exlocuta es . 
Lepide et sapienter , commode et facete res parata est . 
Atque huius uxorem te uolo ted adsimulare . 
fiat . 
Quasi militi animum adieceris simulare . 
sic futurum est . 
Quasique ea res per me interpretem et tuam ancillam ei curetur . 
Bonu uatis poteras esse , nam quae sunt futura dicis . 
Quasique anulum hunc ancillula tua aps te detulerit ad me quem ego militi porro darem tuis uerbis . 
Vera dicis . 
Quid istis nunc memoratis opust quae commeminere ? 
Meliust . 
Nam , mi patrone , hoc cogitato , ubi probus est architectus , bene lineatam si semel carinam conlocauit , facile esse nauem facere , ubi fundata , constitutast . 
Nunc haec carina sati probe fundata , bene statutast , adsunt fabri architectique adsunt ad eam haud inperiti . 
Si non nos materiarius remoratur , quod opust qui det ( noui indolem nostri ingeni ) , cito erit parata nauis . 
Nemp tu nouisti militem meum erum ? 
Rogare mirumst . 
populi odium quidni nouerim , magnidicum , cincinnatum , Moechum unguentatum ? 
Num ille te nam nouit ? 
Numquam uidit : qui nouerit me quis ego sim ? 
Nimi lepide fabulare ; eo pote fuerit lepidius pol fieri . 
Potin ut hominem mihi des , quiescas cetera ? 
Ni ludificata lepide ero , culpam omnem in me imponito . 
Age igitur intro abite , insistite hoc negotium sapienter . 
Alia cura . 
Age , Periplectomene , has nunciam duc intro ; ego ad forum illum conueniam atque illi hunc anulum dabo atque praedicabo a tua uxore mihi datum esse eamque illum deperire ; hanc ad nos , quom extemplo a foro ueniemus , mittitote . 
Quasi clanculum ad eum missa sit . 
Faciemus : alia cura . 
Vos modo curate , ego illum probe iam oneratum huc acciebo . 
ambula , bene rem geras . 
Egone hoc si ecficiam plane , ut concubinam militis meus hospes habeat hodie atque hinc Athenas auehat , si hodie hunc dolum dolamus , quid tibi ego mittam muneris ! 
Datne ab se mulier operam ? 
lepidissume et comissume Confido confuturum . 
Vbi facta erit conlatio nostrarum malitiarum , hau uereor ne nos subdola perfidia peruincamur . 
Abeamus ergo intro , haec uti meditemur cogitate , ut accurate et commode hoc quod agendumst exsequamur , ne quid , ubi miles uenerit , titubetur . 
Tu morare . 
Volup est , quod agas , si id procedit lepide atque ex sententia ; nam ego hodie ad Seleucum regem misi parasitum meum , ut latrones quos conduxi hinc ad Seleucum duceret , qui eius regnum tutarentur , mihi dum fieret otium . 
Quin tu tuam rem cura potius quam Seleuci , quae tibi condicio noua et luculenta fertur per me interpretem . 
Immo omnis res posteriores pono atque operam do tibi . 
Loquere : auris meas profecto dedo in dicionem tuam . 
Circumspicedum ne quis nostro hic auceps sermoni siet . 
Nam hoc negoti clandestino ut agerem mandatumst mihi . 
Nemo adest . 
Hunc arrabonem amoris primum a me accipe . 
Quid hic ? 
Vnde est ? 
A luculenta ac festiua femina , quae te amat tuamque expetessit pulchram pulchritudinem ; eius nunc mi anulum ad te ancilla porro ut deferrem dedit . 
Quid ea ? 
Ingenuan an festuca facta e serua liberast ? 
Is Vah ! 
egone ut ad te ab libertina esse auderem internuntius , qui ingenuis sati responsare nequeas quae cupiunt tui ? 
Nuptanst an uidua ? 
Et nupta et uidua . 
Quo pacto potis nupta et uidua esse eadem ? 
Quia adulescens nuptast cum sene . 
Eugae ! 
Lepida et liberali formast . 
Caue mendacium . 
Ad tuam formam illa una dignast . 
Hercle pulchram praedicas . 
Sed quis east ? 
Senis huius uxor Periplectomeni e proxumo . 
Ea demoritur te atque ab illo cupit abire : odit senem . 
Nunc te orare atque opsecrare iussit ut eam copiam sibi potestatemque facias . 
Cupio hercle equidem si illa uolt . 
Quae cupit ? 
Quid illa faciemus concubina quae domist ? 
Quin tu illam iube aps te abire quo lubet : sicut soror eius huc gemina uenit Ephesum et mater , accersuntque eam . 
Eho tu , aduenit Ephesum mater eiius ? 
Aiunt qui sciunt . 
Hercle occasionem lepidam , ut mulierem excludam foras ! 
Immo uin tu lepide facere ? 
Loquere et consilium cedo . 
Vin tu illam actutum amouere , a te ut abeat per gratiam ? 
Cupio . 
Tum te hoc facere oportet . 
Tibi diuitiarum adfatimst : iube sibi aurum atque ornamenta , quae illi instruxti mulieri , dono habere , abire , auferre aps te quo lubeat sibi . 
Placet ut dicis ; sed ne istanc amittam et haec mutet fidem uide modo . 
Vah ! 
delicatus , quae te tamquam oculos amet . 
Venu me amat . 
St tace ! 
aperiuntur fores , concede huc clanculum . 
Haec celox illiust , quae hinc egreditur , internuntia . 
Quae haec celox ? 
Ancillula illiust , quae hinc egreditur foras . 
Quae anulum istunc attulit quem tibi dedi . 
Edepol haec quidem bellulast . 
Pithecium haec est prae illa et spinturnicium . 
Viden tu illam oculis uenaturam facere atque aucupium auribus ? 
Iam est ante aedis circus ubi sunt ludi faciundi mihi . 
Dissimulabo , hos quasi non uideam neque esse hic etiamdum sciam . 
Tace , subauscultemus ecquid de me fiat mentio . 
Numquis hic prope adest qui rem alienam potius curet quam suam , qui aucupet me quid agam , qui de uesperi uiuat suo ? 
Eos nunc homines metuo , mihi ne opsint neue opstent uspiam , domo si bitant , dum huc transbitat , quae huius cupiens corporist , era mea , quoius propter amorem cor nunc miserae contremit , quae amat hunc hominem nimium lepidum et nimia pulchritudine , militem Pyrgopolynicem . 
Satin haec quoque me deperit ? 
Meam laudat speciem . 
Edepol huiius sermo hau cinerem quaeritat . 
Quo argumento ? 
Quia enim loquitur laute et minime sordide . 
Quidquid istaec de te loquitur , nihil attrectat sordidi . 
Tum autem illa ipsa est nimium lepida nimique nitida femina . 
Hercle uero iam adlubescit primulum , Palaestrio . 
Priune quam illam oculis tuis Videon id quod credo tibi ? 
Tum haec celocla autem illa apsente subigit me ut amem . 
Hercle hanc quidem nihil tu amassis ; mihi haec desponsast : tibi si illa hodie nupserit , ego hanc continuo uxorem ducam . 
Quid ergo hanc dubitas conloqui ? 
Sequere hac me ergo . 
Pedisequos tibi sum . 
Vtinam , quoius caussa foras sum egressa , eiius conueniundi mihi potestas euenat . 
Erit et tibi exoptatum optinget , bonum habe animum , ne formida ; homo quidamst qui scit quod quaeris ubi sit . 
quem ego hic audiui ? 
Socium tuorum conciliorum et participem consiliorum . 
Tum pol ego id quod celo hau celo . 
Immo et celas et non celas . 
Quo argumento ? 
Infidos celas : ego sum tibi firme fidus . 
Cedo signum , si harunc Baccharum es . 
Amat mulier quaedam quendam . 
Pol istuc quidem multae . 
At non multae de digito donum mittunt . 
Enim cognoui nunc , fecisti modo mi ex procliuo planum . 
Sed hic numquis adest ? 
Vel adest uel non . 
Cedo te mihi solae solum . 
Breuin an longinquo sermoni ? 
Tribu uerbis . 
Iam ad te redeo . 
Quid ego ? 
Hic astabo tantisper cum hac forma et factis frustra ? 
Patere atque asta , tibi ego hanc operam do . 
Properando excrucior . 
Pedetemptim ( tu haec scis ) tractare soles hasce huiius modi mercis . 
Age age ut tibi maxume concinnumst . 
Nullumst hoc stolidiu saxum . 
Redeo ad te . 
Quid me uoluisti ? 
Quo pacto hoc Ilium appelli uelis , id fero ad te consilium . 
Quasi hunc depereat Teneo istuc . 
Conlaudato formam et faciem et uirtutes commemorato . 
Ad eam rem habeo omnem aciem , tibi uti dudum iam demonstraui . 
Tu cetera cura et contempla et de meis uenator uerbis . 
Aliquam mihi partem hodie operae des denique , iam tandem ades ilico Adsum , impera si quid uis . 
Quid illaec narrat tibi ? 
Lamentari ait illam , miseram cruciari et lacrumantem se adflictare , quia tis egeat , quia te careat . 
Ob eam rem huc ad te missast . 
Iube adire . 
At scin quid tu facias ? 
Facito fastidi plenum , quasi non lubeat ; me inclamato , quia sic te uolgo uolgem . 
Memini et praeceptis parebo . 
Vocon ergo hanc quae te quaerit ? 
Adeat , si quid uolt . 
Si quid uis , adi , mulier . 
Pulcher , salue . 
Meum cognomentum commemorauit . 
Di tibi dent quaequomque optes . 
Tecum aetatem exigere ut liceat Nimium optas . 
Non me dico , sed eram meam quae te demoritur . 
Aliae multae idem istuc cupiunt quibu copia non est . 
Ecastor hau mirum si te habes carum , hominem tam pulchrum et praeclarum uirtute et forma , factis . 
Deu dignior fuit quisquam homo qui esset ? 
Non hercle humanust ergo nam uolturio plus humani credo est . 
Magnum me faciam nunc quom illaec me illi conlaudat . 
Viden tu ignauom ut sese infert ? 
quin tu huic responde , haec illaec est ab illa quam dudum dixi . 
Qua ab illarum ? 
Nam ita me occursant multae : meminisse hau possum . 
Ab illa quae digitos despoliat suos et tuos digitos decorat . 
Nam hunc anulum ab tui cupienti huic detuli , hic porro ad te . 
Quid nunc tibi uis , mulier ? 
Memora . 
Vt quae te cupit , eam ne spernas , quae per tuam nunc uitam uiuit : sit necne sit spes in te uno est . 
Quid nunc uolt ? 
Te compellare et complecti et contrectare . 
Nam nisi tu illi fers suppetias , iam illa animum despondebit . 
Age , mi Achilles , fiat quod te oro , serua illam pulchram pulchre , exprome benignum ex te ingenium , urbicape , occisor regum . 
Eu hercle odiosas res ! 
quotiens hoc tibi , uerbero , ego interdixi , meam ne sic uolgo pollicitere operam ? 
audin tu , mulier ? 
dixi hoc tibi dudum et nunc dico : nisi huic uerri adfertur merces , non hic suo seminio quemquam proculenam impertiturust . 
Dabitur quantum ipsus preti poscet . 
Talentum Philippi huic opus auri est ; minus ab nemine accipiet . 
Eu ecastor nimi uilest tandem ! 
Non mihi auaritia umquam innatast : satis habeo diuitiarum , plus mi auri mille est modiorum Philippi . 
Praeter thensauros . 
Tum argenti montes , non massas , habet Aetina non aeque altos . 
Eu ecastor hominem peiiurum ! 
ut ludo ? 
Quid ego ? 
ut sublecto ? 
Scite . 
Sed amabo , mitte me actutum . 
Quin tu huic respondes aliquid , aut facturum aut non facturum ? 
Quid illam miseram animi excrucias , quae numquam male de te meritast ? 
Iube eampse exire huc ad nos . 
Dic me ei omnia quae uolt facturum . 
Faci nunc ut facere aequom , quom , quae te uolt , eandem tu uis . 
Non insulsum huic ingenium . 
Quomq me oratricem hau spreuisti sistique exorare ex te . 
Quid est ? 
Vt ludo ? 
Nequeo hercle equidem risu admoderarier : hahahae ! 
Ob eam caussam huc aps te auorti . 
Non edepol tu scis , mulier , quantum ego honorem nunc illi habeo . 
Scio et istuc illi dicam . 
Contra auro alii hanc uendere potuit operam . 
Pol istuc tibi credo . 
Meri bellatores gignuntur , quas hic praegnatis fecit , et pueri annos octingentos uiuont . 
Vae tibi , nugator ! 
Quin mille annorum perpetuo uiuont ab saeclo ad saeclum . 
Eo minu dixi ne haec censeret me aduorsum se mentiri . 
Perii ! 
Quot hic ipse annos uiuet , quoius filii tam diu uiuont ? 
Postriduo natus sum ego , mulier , quam Iuppiter ex Ope natust . 
Si hic pridie natus foret quam ille est , hic haberet regnum in caelo . 
Iam iam sat , amabo , est . 
Sinite abeam , si possum , uiua a uobis . 
Quin ergo abeis , quando responsumst ? 
Ibo atque illam huc adducam , propter quam opera est mihi . 
Numquid uis ? 
Ne magi sim pulcher quam sum , ita me mea forma habet sollicitum . 
Quid hic nunc stas ? 
quin abis ? 
Abeo . 
Atque adeo ( audin ? 
) dicito docte et cordate , ut cor ei saliat Philocomasio dic , sist istic , domum ut transeat : hunc hic esse . 
Hic cum era est , clam nostrum hunc sermonem sublegerunt . 
Lepide factumst : iam ex sermone hoc gubernabunt doctiu porro . 
Remorare , abeo . 
Neque te remoror neque tango neque te taceo . 
Iube maturare illam exire huc . 
Iam istic rei praeuortemur . 
Quid nunc mihi es auctor ut faciam , Palaestrio , de concubina ? 
nam nullo pacto potest prius haec in aedis recipi quam illam amiserim . 
Quid me consultas quid agas ? 
Dixi equidem tibi quo id pacto fieri possit clementissume . 
Aurum atque uestem muliebrem omnem habeat sibi quae illi instruxisti : sumat , habeat , auferat ; dicasque tempus maxume esse ut eat domum : sororem geminam adesse et matrem dicito , quibu concomitata recte deueniat domum . 
Qui tu scis eas adesse ? 
Quia oculis meis uidi hic sororem esse eiius . 
Conuenitne eam ? 
Conuenit . 
Ecquid fortis uisast ? 
Omnia uis optinere . 
Vbi matrem esse aiebat soror ? 
Cubare in naui lippam atque oculis turgidis nauclerus dixit , qui illas aduexit , mihi . 
Is ad hos nauclerus hospitio deuortitur . 
Quid is ? 
Ecquid fortis ? 
Abi sis hinc , nam tu quidem ad equas fuisti scitus admissarius , qui consectare qua maris qua feminas . 
Hoc age nunc . 
Istuc quod das consilium mihi , te cum illa uerba facere de ista re uolo ; nam cum illa sane congruos sermo tibi . 
Qui potius quam tute adeas , tuam rem tute agas ? 
Dicas uxorem tibi necessum ducere cognatos persuadere , amicos cogere . 
itan tu censes ? 
Quid ego ni ita censeam ? 
Ibo igitur intro . 
Tu hic ante aedis interim speculare , ut , ubi illaec prodeat , me prouoces . 
Tu modo istuc cura quod agis . 
Curatum id quidemst . 
quin si uoluntate nolet , ui extrudam foras . 
Istuc caue faxis ; quin potius per gratiam bonam abeat aps te . 
Atque illaec quae dixi dato , aurum , ornamenta quae illi instruxisti ferat . 
Cupio hercle . 
Credo te facile impetrassere . 
Sed abi intro . 
Noli stare . 
Tibi sum oboediens . 
Numquid uidetur demutare aut utique dixi esse uobis dudum hunc moechum militem ? 
nunc ad me ut ueniat usust Acroteleutium aut ancillula eius aut Pleusicles . 
Pro Iuppiter , satine ut Commoditas usquequaque me adiuuat ! 
nam quos uidere exoptabam me maxume , una exeuntis uideo hinc e proxumo . 
Sequimini , simul circumspicite ne quis adsit arbiter . 
Neminem pol uideo , nisi hunc quem uolumus conuentum . 
Et ego uos . 
Quid agis , noster architecte ? 
Egone architectus ? 
Vah ! 
Quid est ? 
Quia enim non sum dignus prae te palum ut figam in parietem . 
Heia uero ! 
Nimi facete nimique facunde mala es . 
Vt lepide deruncinauit militem ! 
At etiam parum . 
Bono animo es : negotium omne iam succedit sub manus ; uos modo porro , ut occepistis , date operam adiutabilem . 
Nam ipse miles concubinam intro abiit oratum suam ab se ut abeat cum sorore et matre Athenas . 
Eu , probe ! 
Quin etiam aurum atque ornamenta quae ipse instruxit mulieri omnia dat dono , a se ut abeat : ita ego consilium dedi . 
Facile istuc quidemst , si et illa uolt et ille autem cupit . 
Non tu scis , quom ex alto puteo susum ad summum escenderis , maxumum periclum inde esse ab summo ne rusum cadas ? 
nunc haec res apud summum puteum geritur : si prosenserit miles , nihil ecferri poterit huiius : nunc quom maxume opust dolis . 
Domi esse ad eam rem uideo siluai satis : mulieres tres , quartus tute es , quintus ego , sextus senex . 
Quod apud nos fallaciarum sex situmst , certo scio , oppidum quoduis uidetur posse expugnari dolis . 
Date modo operam . 
Id nos ad te , si quid uelles , uenimus . 
Lepide facitis . 
Nunc hanc tibi ego impero prouinciam . 
Impetrabis , imperator , quod ego potero , quod uoles . 
Militem lepide et facete , laute ludificarier uolo . 
Voluptatem mecastor mi imperas . 
Scin quem ad modum ? 
Nempe ut adsimulem me amore istius differri . 
tenes . 
Quasique istius caussa amoris ex hoc matrimonio abierim , cupiens istius nuptiarum . 
Omne ordine . 
Nisi modo unum hoc : hasce esse aedis dicas dotalis tuas , hinc senem aps te abiisse , postquam feceris diuortium : ne ille mox uereatur introire in alienam domum . 
mones . 
Sed ubi ille exierit intus , istinc te procul ita uolo adsimulare , prae illius forma quasi spernas tuam quasique eius opulentitatem reuerearis , et simul formam , amoenitatem illius , faciem , pulchritudinem conlaudato . 
Satin praeceptumst ? 
Teneo . 
Satinest , si tibi meum opus ita dabo expolitum ut inprobare non queas ? 
Sat habeo . 
Nunc tibi uicissim quae imperabo ea discito . 
Quom extemplo hoc erit factum , ubi intro haec abierit , ibi tu ilico facito uti uenias ornatu hoc ad nos nauclerico ; causeam habeas ferrugineam , scutulam ob oculos laneam , palliolum habeas ferrugineum ( nam is colos thalassicust ) , id conexum in umero laeuo , exfafillato bracchio , praecinctus aliqui : adsimulato quasi gubernator sies ; atque apud hunc senem omnia haec sunt , nam is piscatores habet . 
Quid ? 
Vbi ero exornatus quin tu dicis quid facturu sim ? 
Huc uenito et matris uerbis Philocomasium arcessito , ut , si itura siet Athenas , eat tecum ad portum cito atque ut iubeat ferri in nauim si quid imponi uelit . 
Nisi eat , te soluturum esse nauim : uentum operam dare . 
Sati placet pictura . 
Perge . 
Ille extemplo illam hortabitur ut eat , ut properet , ne sit matri morae . 
Multimodis sapis . 
Ego illi dicam , ut me adiutorem , qui onu feram ad portum , roget . 
Ille iubebit me ire cum illa ad portum . 
Ego adeo , ut tu scias , prorsum Athenas protinam abibo tecum . 
Atque ubi illo ueneris , triduom seruire numquam te quin liber sis sinam . 
Abi cito atque orna te . 
Numquid aliud ? 
Haec ut memineris . 
Abeo . 
Et uos abite hinc intro actutum ; nam illum huc sat scio iam exiturum esse intus . 
Celebre apud nos imperium tuomst . 
Agite apscedite ergo . 
Ecce autem commodum aperitur foris . 
Hilarus exit : impetrauit . 
Inhiat quod nusquam est miser . 
Quod uolui ut uolui impetraui , per amicitiam et gratiam , a Philocomasio . 
Quid tam intus fuisse te dicam diu ? 
Numquam ego me tam sensi amari quam nunc ab illa muliere . 
Quid iam ? 
Vt multa uerba feci , ut lenta materies fuit uerum postremo impetraui ut uolui : donaui , dedi quae uoluit , quae postulauit ; te quoque ei dono dedi . 
Etiam me ? 
Quo modo ego uiuam sine te ? 
Age , animo bono es , idem ego te liberabo . 
Nam si possem ullo modo impetrare ut abiret , ne te abduceret , operam dedi uerum oppressit . 
Deos sperabo teque . 
Postremo tamen etsi istuc mi acerbumst , quia ero te carendum est optumo , saltem id uolup est quom ex uirtute formai euenit tibi mea opera super hac uicina , quam ego nunc concilio tibi . 
Quid opust uerbis ? 
Libertatem tibi ego et diuitias dabo , si impetras . 
Reddam impetratum . 
At gestio . 
At modice decet : moderare animo , ne sis cupidus . 
Sed eccam ipsam , egreditur foras . 
Era , eccum praesto militem . 
Vbi est ? 
Ad laeuam . 
Video . 
Aspicito limis , ne ille nos se sentiat uidere . 
Video . 
edepol nunc nos tempus est malas peiores fieri . 
Tuomst principium . 
Opsecro , tute ipsum conuenisti ? 
Ne parce uocem , ut audiat . 
Cum ipso pol sum locuta , placide , ipsae dum lubitum est mihi , otiose , meo arbitratu . 
Audin quae loquitur ? 
Audio . 
Quam laeta est quia ted adiit ! 
O , fortunata mulier es ! 
Vt amari uideor ! 
dignus . 
Permirum ecastor praedicas te adiisse atque exorasse ; per epistulam aut per nuntium , quasi regem , adiri eum aiunt . 
Namque edepol uix fuit copia adeundi atque impetrandi . 
ut tu inclutus apud mulieres ! 
Patiar , quando ita Venus uolt . 
Veneri pol habeo gratiam , eandemque et oro et quaeso ut eiius mihi sit copia quem amo quemque expetesso benignusque erga me siet , quod cupiam ne grauetur . 
Spero ita futurum , quamquam multae illum sibi expetessunt ille illas spernit , segregat hasce omnis , extra te unam . 
Ergo iste metus me macerat , quod ille fastidiosust , ne oculi eiius sententiam mutent , ubi uiderit me , atque eiius elegantia meam extemplo speciem spernat . 
Non faciet , modo bonum animum habe . 
Vt ipsa se contemnit ! 
Metuo ne praedicatio tua nunc meam formam exsuperet . 
Istuc curaui , ut opinione illius pulchrior sis . 
Si pol me nolet ducere uxorem , genua amplectar atque opsecrabo ; alio modo , si non quibo impetrare , consciscam letum : uiuere sine illo scio me non posse . 
Prohibendam mortem mulieri uideo . 
Adibon ? 
Minime ; nam tu te uilem feceris , si te ultro largiere : sine ultro ueniat ; quaeritet , desideret , exspectet sine : perdere istam gloriam uis quam habes ? 
Caue sis faxis . 
Nam nulli mortali scio optigisse hoc nisi duobus , tibi et Phaoni Lesbio , tam mulier se ut amaret . 
Eo intro , an tu illunc euocas foras , mea Milphidippa ? 
Immo opperiamur dum exeat aliquis . 
Durare nequeo quin eam intro . 
Occlusae sunt fores . 
Ecfringam . 
Sana non es . 
Si amauit umquam aut si parem sapientiam habet ac formam , per amorem si quid fecero , clementi hic animo ignoscet . 
Vt , quaeso , amore perditast te misera ! 
Mutuom fit . 
Tace , ne audiat . 
Quid astitisti opstupida ? 
Qur non pultas ? 
Quia non est intus quem ego uolo . 
Qui scis ? 
scio de olefactu ; nam odore nasum sentiat , si intus sit . 
Hariolatur . 
Quia me amat , propterea Venus fecit eam ut diuinaret . 
Nescio ubi hic prope adest quem expeto uidere : olet profecto . 
Naso pol iam haec quidem plus uidet quam oculis . 
Caeca amore est . 
Tene me opsecro . 
Qur ? 
Ne cadam . 
quid ita ? 
Quia stare nequeo ita animus per oculos meos meu defit . 
Militem pol tu aspexisti . 
Ita . 
Non uideo . 
Vbi est ? 
uideres pol , si amares . 
Non edepol tu illum magis amas quam ego , mea , si per te liceat . 
Omnes profecto mulieres te amant , ut quaeque aspexit . 
Nescio tu ex me hoc audiueris an non : nepos sum Veneris . 
Mea Milphidippa , adi opsecro et congredere . 
Vt me ueretur ! 
Illa ad nos pergit . 
Vos uolo . 
Et nos te . 
Vt iussisti , eram meam eduxi foras . 
Video . 
Iube ergo adire . 
Induxi in animum ne oderim item ut alias , quando orasti . 
Verbum edepol facere non potis , si accesserit prope ad te . 
dum te optuetur , interim linguam oculi praeciderunt . 
Leuandum morbum mulieri uideo . 
Vt tremit ! 
Atque extimuit , postquam te aspexit . 
Viri quoque armati idem istuc faciunt , ne tu mirere mulierem . 
Sed quid est quod uolt me facere ? 
Ad se ut eas : tecum uiuere uolt atque aetatem exigere . 
Egon ad illam eam quae nupta sit ? 
Vir eius me deprehendat . 
Quin tua caussa exegit uirum ab se . 
Qui id facere potuit ? 
Aedes dotalis huiiu sunt . 
Itane ? 
Ita pol . 
Iube domum ire . 
Iam ego illi ero . 
Vide ne sies in exspectatione , ne illam animi excrucies . 
Non ero profecto . 
Abite . 
Abimus . 
Sed quid ego uideo ? 
Quid uides ? 
Nescioquis eccum incedit ornatu quidem thalassico . 
it ad nos , uolt te profecto . 
Nauclerus hicquidem est . 
Videlicet accersit hanc iam . 
Credo . 
Alium alio pacto propter amorem ni sciam fecisse multa nequiter , uerear magis me amoris caussa huc hoc ornatu incedere . 
Verum quom multos multa admisse acceperim inhonesta propter amorem atque aliena a bonis : mitto iam , ut occidi Achilles ciuis passus est sed eccum Palaestrionem , stat cum militi : oratio alio mihi demutandast mea . 
Mulier profecto natast ex ipsa Mora ; nam quaeuis alia , quae morast aeque , mora minor ea uidetur quam quae propter mulieremst . 
hoc adeo fieri credo consuetudine . 
Nam ego hanc accerso Philocomasium . 
Sed fores pultabo . 
Heus , ecquis hic est ? 
Adulescens , quid est ? 
Quid ueis ? 
Quid pultas ? 
Philocomasium quaerito . 
A matre illius uenio . 
Si iturast , eat . 
Omnis moratur : nauim cupimus soluere . 
Iam dudum res paratast . 
I , Palaestrio , aurum , ornamenta , uestem , pretiosa omnia duc adiutores tecum ad nauim qui ferant . 
Omnia composita sunt quae donaui : auferat . 
Eo . 
quaeso hercle propera . 
Non morabitur . 
Quid istuc , quaeso ? 
Quid oculo factumst tuo ? 
Habeo equidem hercle oculum . 
At laeuom dico . 
Eloquar . 
amoris caussa hercle hoc ego oculo utor minus , nam si apstinuissem amorem , tamquam hoc uterer . 
Sed nimi morantur me diu . 
Eccos exeunt . 
Quid modi flendo quaeso hodie facies ? 
Quid ego ni fleam ? 
ubi pulcherrume egi aetatem , inde abeo . 
em hominem tibi qui a matre et sorore uenit . 
Video . 
Audin , Palaestrio ? 
Quid uis ? 
Quin tu iubes ecferri omnia quae isti dedi ? 
Philocomasium , salue . 
Et tu salue . 
Materque et soror tibi salutem me iusserunt dicere . 
Saluae sient . 
Orant te ut eas , uentus operam dum dat , ut uelum explicent nam matri oculi si ualerent , mecum uenissent simul . 
Ibo ; quamquam inuita facio : homini pietas scio ; sapis . 
Si non mecum aetatem egisset , hodie stulta uiueret . 
Istuc crucior , a uiro me tali abalienarier , nam tu quemuis potis es facere ut afluat facetiis ; et quia tecum eram , propterea animo eram ferocior : eam nobilitatem amittendam uideo . 
A ! 
ne fle . 
Non queo , quom te uideo . 
Habe bonum animum . 
Scio ego quid doleat mihi . 
Nam nil miror , si lubenter , Philocomasium , hic eras , si forma huiius , mores , uirtus , attinere animum hic tuom , quom ego seruos quando aspicio hunc , lacrumo quia diiungimur . 
Opsecro licet complecti priu quam proficisco ? 
Licet . 
O mi ocule , o mi anime . 
Opsecro , tene mulierem , ne adfligatur . 
Quid istuc quaesost ? 
Quia aps te abit , animo male factum est huic repente miserae . 
Curre intro atque ecferto aquam . 
Nil aquam moror , quiescat malo . 
Ne interueneris , quaeso , dum resipiscit . 
Capita inter se nimi nexa hisce habent . 
Non placet . 
Labra ab labellis aufer , nauta , caue malum . 
Temptabam spirarent an non . 
Aurem admotam oportuit . 
Si magi uis , eam omittam . 
Nolo : retineas . 
fio miser . 
Exite atque ecferte huc intus omnia quae isti dedi . 
Etiam nunc saluto te , Lar familiaris , priu quam eo . 
Conserui conseruaeque omnes , bene ualete et uiuite , bene quaeso inter uos dicatis et me apsenti tamen . 
Age , Palaestrio , bono animo es . 
Eheu ! 
Nequeo quin fleam , quom aps te abeam . 
Fer aequo animo . 
Scio ego quid doleat mihi . 
Sed quid hoc ? 
Quae res ? 
Quid uideo ? 
Lux , salue salue . 
Iam resipisti ? 
Opsecro , quem amplexa sum hominem ? 
Perii ! 
Sumne ego apud me ? 
Ne time , uoluptas mea . 
Quid istuc est negoti ? 
Animus hanc modo hic reliquerat . 
Metuoque et timeo ne hoc tandem propalam fiat nimis . 
Quid id est ? 
Nos secundum ferri nunc per urbem haec omnia , ne quis tibi hoc uitio uortat . 
Mea , non illorum dedi : parui ego illos facio . 
Agite , ite cum dis beneuolentibus . 
Tua ego hoc caussa dico . 
Credo . 
Iam uale . 
Et tu bene uale . 
Ite cito , iam ego adsequar uos : cum ero pauca uolo loqui . 
quamquam alios fideliores semper habuisti tibi quam me , tamen tibi habeo magnam gratiam rerum omnium ; et , si ita sententia esset , tibi seruire malui multo quam alii libertus esse . 
Habe animum bonum . 
Eheu , quom uenit mi in mentem ut mores mutandi sient , muliebres mores discendi , obliuiscendi stratiotici ! 
Fac sis frugi . 
Iam non possum , amisi omnem lubidinem . 
I , sequere illos , ne morere . 
uale . 
Et tu bene uale . 
Quaeso memineris , si forte liber fieri occeperim ( mittam nuntium ad te ) , ne me deseras . 
Non est meum . 
Cogitato identidem tibi quam fidelis fuerim . 
Si id facies , tum demum scibis tibi qui bonu sit , qui malus . 
Scio et perspexi saepe . 
Verum quom antehac , hodie maxume scies : immo hodie meorum factum faxo post dices magis . 
Vix reprimor quin te manere iubeam . 
Caue istuc feceris : dicant te mendacem nec uerum esse , fide nulla esse te , dicant seruorum praeter me esse fidelem neminem . 
Nam si honeste censeam te facere posse , suadeam ; uerum non potest . 
Caue faxis . 
Abi iam . 
Patiar quidquid est . 
uale igitur . 
Ire meliust strenue . 
Etiam nunc uale . 
Ante hoc factum hunc sum arbitratus semper seruom pessumum : eum fidelem mihi esse inuenio . 
Quom egomet mecum cogito , stulte feci qui hunc amisi . 
Ibo hinc intro nunciam ad amores meos . 
Sed , sensi , hinc sonitum fecerunt fores . 
Ne me moneatis , memini ego officium meum , ego nam conueniam illum , ubi ubi est gentium ; inuestigabo , operae non parco meae . 
Me quaerit illic . 
Ibo huic puero obuiam . 
Ehem , te quaero . 
Salue , uir lepidissume , cumulate commoditate , praeter ceteros duo di quem curant . 
Qui duo ? 
Mars et Venus . 
Facetum puerum ! 
Intro te ut eas opsecrat , te uolt , te quaerit , teque exspectans expetit . 
Amanti fer opem . 
Quid stas ? 
Quin intro is ? 
Eo . 
Ipsus illic sese iam impediuit in plagas ; paratae insidiae sunt : in statu stat senex , ut adoriatur moechum , qui formast ferox , qui omnis se amare credit , quaeque aspexerit mulier : eum oderunt qua uiri qua mulieres . 
nunc in tumultum ibo : intus clamorem audio . 
Ducite istum ; si non sequitur , rapite sublimem foras , facite inter terram atque caelum ut siet , discindite . 
Opsecro hercle , Periplectomene , te . 
Nequiquam hercle opsecras . 
Vide ut istic tibi sit acutus , Cario , culter probe . 
Quin iamdudum gestit moecho hoc abdomen adimere , ut faciam quasi puero in collo pendeant crepundia . 
Perii ! 
Haud etiam , numero hoc dicis . 
Iamne ego in hominem inuolo ? 
Immo etiam priu uerberetur fustibus . 
Multum quidem . 
Qur es ausus subigitare alienam uxorem , inpudens ? 
Ita me di ament , ultro uentumst ad me . 
Mentitur , feri . 
Mane dum narro . 
Quid cessatis ? 
Non licet mi dicere ? 
Dice . 
Oratus sum ad eam ut irem . 
Qur ire ausus ? 
em tibi ! 
Oiei ! 
Sati sum uerberatus . 
Opsecro . 
Quam mox seco ? 
Vbi lubet : dispennite hominem diuorsum et distendite . 
opsecro hercle te ut mea uerba audias priu quam secat . 
Loquere . 
Non de nihilo factumst : uiduam hercle esse censui , itaque ancilla , conciliatrix quae erat , dicebat mihi . 
Iura te non nociturum esse homini de hac re nemini , quod tu hodie hic uerberatus aut quod uerberabere , Si te saluom hinc amittemus Venerium nepotulum . 
Iuro per Iouem et Mauortem me nociturum nemini , quod ego hic hodie uapularim , iureque id factum arbitror ; et si intestatus non abeo hinc , bene agitur pro noxia . 
Quid si id non faxis ? 
Vt uiuam semper intestabilis . 
Verberetur etiam , postibi amittendum censeo . 
Di tibi bene faciant semper , quom aduocatus mihi bene es . 
Ergo des minam auri nobis . 
Quam ob rem ? 
saluis testibus ut ted hodie hinc amittamus Venerium nepotulum ; aliter hinc non eibis , ne sis frustra . 
Dabitur . 
Magi sapis . 
De tunica et chlamyde et machaera ne quid speres , non feres . 
Verberon etiam , an iam mittis ? 
Mitis sum equidem fustibus . 
Opsecro uos . 
Soluite istunc . 
Gratiam habeo tibi . 
Si posthac prehendero ego te hic , carebis testibus . 
Caussam hau dico . 
Eamus intro , Cario . 
Seruos meos eccos uideo . 
Philocomasium iam profecta est ? 
Dic mihi . 
Iam dudum . 
Ei mihi ! 
Magi dicas , si scias quod ego scio . 
Nam illic qui ob oculum habebat lanam nauta non erat . 
Quis erat igitur ? 
Philocomasio amator . 
Qui tu scis ? 
Scio . 
nam postquam porta exierunt , nihil cessarunt ilico osculari atque amplexari inter se . 
Vae misero mihi ! 
Verba mihi data esse uideo . 
Scelu uiri Palaestrio is me in hanc inlexit fraudem . 
Iure factum iudico ; si sic aliis moechis fiat , minus hic moechorum siet , magi metuant , minus has res studeant . 
Eamus ad me . 
Plaudite . 
