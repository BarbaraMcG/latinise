Condiciones agrorum per totam Italiam diversas esse plerisque etiam remotis a professione nostra hominibus notum est ; quod etiam in provinciis frequenter invenimus . 
accidit autem , ut ex similibus causis similes haberent condiciones . 
Civitates enim , quarum condiciones aliae sunt , coloniae dicuntur , municipia , quaedam praefecturae : habent vocabulorum differentias : quare vero non liceat earum diversas esse condiciones ? 
Regiones autem dicimus , intra quarum fines singularum coloniarum aut municipiorum magistratibus iuris dicendi cohercendique est libera potestas . 
Ergo haec vocabula non sine causa acciderunt . 
Quidam enim populi pertinaciter adversus Romanos bella gesserunt , quidam experti virtutem eorum servaverunt pacem , quidam cognita fide et iustitia eorum se eis addixerunt et frequenter adversus hostes eorum arma tulerunt . 
Leges itaque pro suo quisque merito acceperunt : neque enim erat iustum , ut his , qui totiens ammisso periurio rupere pacem ac bellum intulere Romanis , idem praestari quod fidelibus populis . 
Primum ergo referendum est , appellationes ut fierent coloniae aut praefecturae . 
Municipia quidam putant a munitionibus dicta ; alii a munificentia , eo quod munificae essent civitates . 
Coloniae autem inde dictae sunt , quod [ populi ] Romani in ea municipia miserint colonos , vel ad ipsos priores municipiorum populos cohercendos , vel ad hostium incursus repellendos . 
Colonias autem omnes maritimas appellaverunt , vel quod mari in his deduceretur , vel , quod pluribus placet , maritimas appellari existimant ideo , quod Italia ab Alpibus in mare porrigatur ac tribus lateribus exteras gentes intueatur . 
A Sicilia usque ad Galliam omne litus Africae est contrarium : rursus a Leucopetra pars , quae ad mare attingit Macedoniae , ad aliquam Epiri partem spectat : Hadriaticum vero litus Illyricum contra se habet . 
In his ergo litoribus Romani colonos miserunt , ut supra diximus , qui oras Italiae tuerentur . 
Aliae deinde causae creverunt , Graccus colonos dare municipiis vel ad supplendum civium numerum , vel , ut supra dictum est , ad cohercendos tumultus qui subinde movebantur . 
Praeterea legem tulit , nequis in Italia amplius quam ducenta iugera possideret : intellegebat enim contrarium esse morem , maiorem modum possidere quam qui ab ipso possidente coli possit . 
Ut vero Romani omnium gentium potiti sunt , agros ex hoste captos in victorem populum partiti sunt . 
Alios vero agros vendiderunt , ut Sabinorum ager qui dicitur quaestorius , eum limitibus actis diviserunt , et denis [ quibusdam ] quibusque actibus laterculis quinquagena iugera incluserunt , atque ita per quaestores populi Romani vendiderunt . 
Postquam ergo maiores regiones ex hoste captae vacare coeperunt , alios agros diviserunt adsignaverunt : alii ita remanserunt , ut tamen populi Romani territoria essent ; ut est in Piceno , in regione Reatina , in quibus regionibus montes Romani appellantur . 
nam sunt populi Romani territoria , quorum vectigal ad aerarium pertinet . 
De municipiis itaque tractandum est . 
Prima origo oppidorum , quae civitates dictae sunt , municipia ex causa supra dicta nominata sunt . 
Accidit autem ; ut ; insessarum [ earum ] gentium populi saepe mutarent sedem in Italia et in provinciis , ut Fryges in Latio , ut Diomedes cum Graiis in Apulia , ut Macedones in Lybie , Tyrreni qui dicuntur Etrurii ; in ; Galliae , in Asiae finibus socii Gallorum insedere et multas [ quas Frigiis Diomedis fines . 
Quae etiam socii ] constituere civitates . 
Atque in eas partiti sunt hi [ cives dicunt quidem ultro citroque aut bello reppulisse aut indigenas ] , praemensumque quod universis suffecturum videbatur solum . 
Territis fugatisque inde civibus , territoria dixerunt . 
[ Contra hoc aliud , de quo suo loco referemus . 
] Singuli deinde terram , nec tantum occupaverunt quod colere potuissent , sed quantum in spem colendi reservavere . 
[ Hi ergo agri occupatorii dicuntur . 
Arcendo enim vicinos hanc appellationem finxit . 
] Itaque hi agri a quibusdam soluti appellantur : soluti autem non sunt , quorum fines deprehendi possunt et finiuntur . 
[ Quos quidam arcifinales vocant . 
] Hi autem arcifinales dicuntur . 
Condiciones autem agrorum variae sunt ac diversae , quae aut casibus bellorum aut utilitatibus populi Romani aut ab iniustitia , ut dicunt , inaequales sunt . 
Occupatorii autem dicuntur agri , quos quidam arcifinales vocant , [ hi autem arcifinales dici debent . 
] Quibus agris victor populus occupando nomen dedit . 
Bellis enim gestis victores populi terras omnes , ex quibus victos eiecerunt , publicavere , atque universaliter territorium dixerunt , intra quos fines iuris dicendi ius esset . 
Deinde ut quisque virtute colendi quid occupavit , arcendo [ vero ] vicinum arcifinale dixit . 
Horum ergo agrorum nullum ; est ; aes , nulla forma , quae publicae fidei possessoribus testimonium reddat , quoniam non ex mensuris actis unus quisque modum accepit , sed quod aut excoluit aut in spem colendi occupavit . 
quidam vero possessionum suarum privatim formas fecerunt , quae nec ipsos vicinis nec sibi vicinos obligant , quoniam res est voluntaria . 
Hi tamen finiuntur terminis et arboribus notatis et ante missis et superciliis vepribus viis et rivis et fossis . 
In quibusdam vero regionibus palos pro terminis observant , alii iliceos , alii oleagineos , alii vero iuniperos . 
Alii congeries lapidum pro terminis observant , et scorpiones [ appellant ] , quidam in speciem maceriarum congerunt lapides et attinas appellant , observantque pro terminis . 
Haec tamen omnia genera finitionum non solum in diversis pluribusve regionibus , verum etiam in uno agro inveniri possunt . 
Nam ubi supercilia naturalia finem praestant , deficientibus eis necesse est aut terminum aut arbores aut aliquid ex supra dictis generibus observari . 
Quidquid autem horum fuerit , ex convenienti ad convenientem [ viderit similiter ] rectus finis observari debebit . 
Maxime autem intuendae erunt consuetudines regionum , et ex vicinis exempla sumenda . 
In quibusdam enim regionibus alii terminos siliceos ponunt , alii diversarum materiarum : quidam vero curant invehere qualescumque peregrinos lapides , ut manifestum sit , ex industria terminos finales positos : quidam etiam politos , alii vero inscriptos , alii etiam numeris enotatos ponunt , alii tantum modo in coxis vel minimis , alii in longioribus spatiis , conplures alii etiam aequalibus intervallis . 
In quibusdam vero regionibus in versuris omnibus binos posuerunt ita , ut suos quisque rigores intueretur . 
Ergo , ut supra dixi , consuetudines regionum maxime intuendae sunt . 
Inspiciendum erit et illud , quoniam sepulchra in extremis finibus facere soliti sunt et cippos ponere , ne aliquando cippi pro terminis errorem faciant : nam in locis saxuosis et in sterilibus etiam in mediis possessionibus sepulchra faciunt . 
Omnia ergo , ut supra diximus , diligenti cura exquirenda erunt , ut et secundum consuetudinem regionum et fidem terminorum finis constet . 
Aliquando etiam petras occurrentes in finibus notatas invenimus , et quasdam , si perseveret rigor , notas habentes , in versuris vero gammas , [ sed et ] spectantes suos rigores . 
Aliquas etiam decussatas invenimus . 
Quibusdam autem placet et videtur , utique sub omnibus terminis signum inveniri oportere . 
Quod ipsud voluntarium est . 
Si enim essent certae leges aut consuetudines aut observationes , semper simile signum sub omnibus terminis inveniretur : nunc , quoniam voluntarium est , aliquibus terminis nihil subditum est , aliquibus vero aut cineres aut carbones aut testea aut vitrea fracta aut asses subiectos aut calcem aut gypsum invenimus . 
quae res tamen , ut supra diximus , voluntaria est . 
Carbo autem aut cinis quare inveniatur , una certa ratio est , quae apud antiquos est quidem observata , postea vero neglecta ; unde aut diversa aut nulla signa inveniuntur . 
Cum enim terminos disponerent , ipsos quidem lapides in solidam terram rectos conlocabant proxime ea loca , in quibus fossis factis posituri eos erant , et unguento velaminibusque et coronis eos ornabant . 
In fossis autem , in quibus eos posituri erant , sacrificio facto hostiaque inmolata atque incensa facibus ardentibus , in fossa cooperti sanguinem instillabant , eoque tura et fruges iactabant . 
Favos quoque et vinum aliaque , quibus consuetudo est Termini sacrum fieri , in fossis adiciebant . 
Consumptisque igne omnibus dapibus , super calentes reliquias lapides conlocabant atque ita diligenti cura confirmabant . 
Adiectis etiam quibusdam saxorum fragminibus circum calcabant , quo firmius starent . 
Tale ergo sacrificium domini , inter quos fines dirimebantur , faciebant . 
Nam et si in trifinium , id est in eum locum quem tres possessores adstringebant , si termini ponerentur , omnes tres sacrum faciebant : quotque alii in confinio domini erant , omnes ex convenientia terminos ponebant et sacrum faciebant , terminos autem convenientia possessorum confirmabat . 
Nam in quibusdam regionibus iubemur vertices amphorarum defixos inversos observare pro terminis . 
Ergo convenientia , ut supra diximus , possessorum terminos consecrat . 
Qui , ut ante dixeramus , omnibus angulis coxisque positi esse debent . 
In quibusdam vero regionibus saepe per longum spatium et inter multos possessores rigores dumique finem faciunt , ut aliquando tantum modo per singulorum possessorum spatia , id est a capite usque ad caput , positi inveniuntur termini , hoc est a fine incipiente usque ad finem deficientem , unde alterius possessionis finis incipiat observari . 
Quidam vero in mediis spatiis plures interpositos habent . 
Quorum si quisquam per longum spatium moveatur , inter longum tractum et inter plures possessores rigor durare debet : qui si non est , totae regioni errorem quendam incuti nec ei tantum , intra cuius fines ; terminus ; motus est , calumniam intro duci sed ultro citroque confundi fines necesse est . 
Illa omnia , quae supra diximus , quae ad terminos lapideos pertinent , sive signa subdita requirantur , sive notae aut litterae aut numeri , quam maxime secundum consuetudinem regionum omnia intuenda sunt : tamen et novitates hae quae manu fiunt fidem habere debent , quom intellegitur ea industria convenientiaque possessorum fieri . 
Si vero pali lignei pro terminis dispositi sunt , aut congeries lapidum acervatim congestae sint , quos scorpiones appellant , aut in effigiem maceriarum , quae attinae appellantur , aut vertices amphorarum defixi , aut petrae naturales notatae , aliudve quod loco termini observari videbitur , ex consuetudine regionis et ex vicinis exempla sumenda sunt . 
Supercilia , de quibus mentionem habui , si finem facient , intuendum erit , in quantum spatium devexitas supercilii extendatur , ne mons supercilium sit : intra paucos enim pedes supercilia vocabula accipiunt . 
Quae tamen usque in planitiam ex superiori vergunt , ad superiores possessores pertinent . 
Quidquid enim inferior possessor in solo suo agit , damno superioris fit . 
Sive aret sive fodiat , detrahit pendentes ex superiori terras . 
Si vero congerat aut adiciat quid , ad superiora non ascendit . 
Ita haec causa efficit , ut superioribus possessoribus usque in planitiam supercilia cedantur . 
Si arbores finales observabuntur , videndum erit quae sint arborum genera . 
Nam quidam in finibus naturales qualescumque arbores intactas finales observant : quidam cunctis excisis arborum generibus unum tantum genus in finibus relinquunt , quo manifestius appareant finales . 
Alii diversas hoc animo serunt , ut materiae differentia argumento sit : quidam ex conventione in ipsis finibus communes serunt . 
Aliqui privatim intra suum solum in extremis finibus ponunt ; et , ut supra diximus , diversa arborum genera : alicubi enim pinos invenimus , alicubi cypressos , alibi fraxinos aut ulmos aut populos quaeque alia ipsis possessoribus placuerunt . 
Et si inter culta in finibus aut prope fines , disponuntur spissius et disconvenientes ordinibus arbustorum , si tamen arbusta sint . 
Quae si communes sunt , semper utrimque intactas quidam servant , quidam durantibus stirpibus earum summas frondes ac virgulta communiter caedunt . 
Si proprie alterius partis sint , ut domino libuit aut caedit aut remittit : ex quibus tamen saepe et materiam deiciunt et alias substituunt . 
Hoc etiam in communibus arboribus saepe accidit : si enim utrisque possessoribus conveniat , ut finales arbores deiciant aut ut pretio taxent aut alterna sibi sorte habeant substituantque in deiectarum locum alias , aut si nihil placuerit substitui , differentiae qualitatum indicio erunt . 
Si vero notatae arbores in regionibus finales observabuntur , intuendae sunt notae . 
Si enim communes sint mediae , utrimque notatae per totas esse debebunt . 
Si partium frondes spectant in alios fines , plagis , id est latis cicatricibus , signatae inveniri debent , ut intellegantur eorum esse dominorum , in quas partes integrae et intactae reservabuntur . 
Signantur autem utrimque , id est ex utraque possessione , intra pedes quinos , ut legis Mamiliae commemorationem habeant . 
In versuris quae notatae sunt , aut decus in eis inveniuntur aut gammae , ut manifestum sit , versuras suis signis observari debere . 
Quidam satis putant omissas intactasque pati crescere , si magnitudine ceteras superent . 
De qua argumentum capere quaestui ducimus : ; si ; ceterae dissimiles sunt , videtur aliquod his testimonium per eas praestari . 
Praeterea sive in cultis sive in silvosis et in incultis locis agatur , respiciendum erit , utrum hae quae finales videbuntur arbores habeant in alterutra parte similes , an utrimque tales habeant . 
Una re videbuntur , si notatae sint . 
Si vero altera pars habet , quo loco deficient , ibi fines videbuntur esse : hae autem ipsae eius partis videbuntur esse [ finales ] , in qua similes eis erunt . 
Si neutra parte illis aliae similes et illae solae videantur , finales communesque esse videbuntur . 
Si autem , ut saepe fit , unus possessor diversum utrisque partibus genus arborum per omnem finium suorum ambitum posuerit , ut inter alios agros quoque confines sibi , non solum inter eum cum quo controversia erit , finem faciat , diligenti cura videndum erit , ne proprias alterius arbores partis communes suspicemur . 
Quidam tamen quotiens circa extremos fines suos alicuius generis arbores disponunt , quae significanter differentes ab ceteris possint extremos fines demonstrare , incidunt per errorem [ enim ] intra vicinorum fines . 
De qua re diligentius aspiciendum erit , ut possessores suos fines teneant , ne alienos lacessiant . 
Viae autem si finem faciunt , adtendendum erit quales viae et quomodo . 
Nam et saepe incidunt in finibus , et saepe trans viam aliquas possessores particulas habent . 
Quaedam ergo viae aliquando fines transeunt possessionum . 
quarum tamen non omnium una eademque est condicio . 
nam sunt viae publicae [ regales ] , quae publice muniuntur et auctorum nomina optinent . 
Nam et curatores accipiunt , et per redemptores muniuntur . 
Nam et in quarundam tutelam a possessoribus per tempora summa certa exigitur . 
Vicinales autem [ viae ] , de publicis quae devertuntur in agris et saepe ipsae ad alteras publicas perveniunt , aliter muniuntur , per pagos , id est per magistros pagorum , qui operas a possessoribus ad eas tuendas exigere soliti sunt . 
Aut , ut comperimus , uni cuique possessori per singulos agros certa spatia adsignantur , quae suis inpensis tueantur . 
Etiam titulos finitis spatiis positos habent , qui indicent , cuius agri quis dominus quod spatium tueatur . 
Ad omnes autem agros semper iter liberum est . 
Nam aliquando deficientibus vicinalibus viis per agros alienos iter praestatur . 
Quidam etiam conveniunt specialiter uti servitutem praestent his agris , ad quos necesse habent transmittere per suum . 
Nam et his verbis conprehenditur ITA UT OPTIMUS MAXIMUSQUE EST . 
Nam et aquarum ductus solent per alienos agros iure transmittere . 
Itaque , ut diximus , viae saepe necessario per alienos agros transeunt ; quae non universo populo itinera praestari videntur , sed eis ad quorum agros per eas vias pervenire necesse est . 
Hae ergo de vicinalibus solent nasci . 
Nam et communes viae [ quae ] ex vicinalibus nascuntur ; quae aliquando inter binos possessores in extremis finibus , pari utrimque modo sumpto , communique inpensa , iter praestant . 
Privatae itaque viae ad finitiones agrorum non pertinent , sed ad itinera eis praestanda : quae sub exceptione nominari in emptionibus agrorum solent . 
Ergo viae publicae et vicinales et communes in finibus incidunt : non enim finium causa diriguntur , sed itinerum . 
Ita tam fas est finem facere quam et transire viam . 
Vepres si finem facient , videndum quales , et ; an ; tantum modo in extremis finibus sint , quoniam per neglegentiam colentium et in mediis agris solent esse vepres ; et [ ut ] an manu satae sint . 
Nam etsi regio quaedam virgulta non habeat , quae tutelam vineis aut hortis praestent , adferuntur ex peregrinis regionibus et seruntur . 
Et arbores in vepribus solent ante missae inveniri . 
Si fossis fines observabuntur , inspiciendum utique in omnibus , regionum quae sit consuetudo , et videndum quales fossae , ne , siquis agrorum siccandorum causa fossas fecerit , finales esse videantur . 
Nam et intellegi potest aliquando ex ipsarum fossarum positione , utrum propriae an finales sint , quoniam transversae quaedam aut obliquae a finibus recedunt . 
Ita ut supra dictum est , ex ipsorum locorum necessitate et ex ipsorum positione colligi debebit , quae sint finales . 
Aliae tamen quae finales sunt , cum videntur esse communes , inspiciendum erit an ita sit . 
Nam quidam in extremis finibus in solo suo faciunt fossas et ex superioribus vicinisque agris defluentes aquas excipiunt , ne inferiores terrae laborent . 
Ita quod in solo suo quis fecerit , non statim communes sed circa fines esse videbuntur . 
Respiciendum ; hoc ; quoque erit . 
Nam et in aliis lateribus similiter fines observabuntur . 
Sed et proprias qui faciunt ad expediendas aquas , aliquid soli sui extra fossam solent relinquere . 
Aliquando etiam terminos extra fossam positos invenimus , qui et ipsas fossas et soli relicti partes decernant cuius domini sint . 
Quidam vero etiam arbores ante missas finales extra fossas habent , et in controversiam saepe deducuntur , quod credatur fossas finem facere debere . 
Propter quod , sicut in aliis generibus finitionum , sic et in hoc quoque consuetudines regionum intuendae erunt . 
Etenim dum terminis aut arboribus fines observari consuetudo sit , non oportere fossas , quae prope fines erunt , finales observari ; si vero substructionibus et maceriis finientur agri , videre quales substructiones et maceriae , quoniam quidam congestionibus lapidum , ripis , substructionibus terras , ne dilabantur , excipiunt . 
Ita si ad tutelam terrarum extruantur , videndum an et finitiones praestare debeant . 
Nam quidam transversas et obliquas macerias ripis substructionibus factas volunt videri finales . 
Quod ex ipsa facie aliquando intellegitur , si [ enim ] proprias quis faciat in terris suis ad sustinendos servandosque agros suos , non posse eos esse finales ; nam quaedam , quae fines praestant , maiori opere extructae inveniuntur quam eae , quae privatae sunt . 
Nihilo minus et in hoc genere finitionum consuetudines regionum intuendae erunt . 
Sed et ex ipsorum locorum ; qualitate ; aliquando aliquid colligi potest . 
Si enim non expetent terrae , quarum sustinendarum causa videatur maceria esse facta , poterit finalis videri . 
Sed in planis locis si saxuosus sit ager , repurgatur , et ex congestione maceriae fiunt . 
Ita et ex ipsius loci qualitate aliquid colligi potest . 
Si enim non sit ager saxuosus , cuius repurgandi causa congestio in speciem maceriae facta videatur , poterit videri finalis . 
Ergo , ut saepe diximus , quaedam ex consuetudine regionum , quaedam ex natura loci colligi possunt . 
Nam et de fossis idem sentimus . 
Si enim non sit necessitas agri siccandi nec in vicinis fossae inveniantur , possunt videri finales , non intervenientibus querellis , quibus ambigatur , secundum regionum consuetudinem esse finales . 
Sed si in regione non sit consuetudo fossis finem observari , ea ergo , quae quasi novum exemplum afferre videbuntur , intuendum utrum ex necessitate loci agros siccent an finem praestent . 
Maceriae quoque , et quae ex congestione lapidum fiunt et quae manu instruuntur , non semper aut terrarum excipiendarum causa aut repurgandi agri aut finem praestandi fiunt . 
Aliquando enim per magnum spatium aut vivaria aut pomaria aut vineas aut oliveta aut arbusta maceriis supra dictis includunt et ab incursionibus bestiarum defendunt . 
Ita diligenter omnia exquiri debebunt , ne qua ratione fallamur . 
Rivis si fines observabuntur , qui non semper singulorum agrorum extremitates ambire possunt , sed per aliquod spatium lateribus quibusdam possessionum finem praestare , intuendum erit an sit consuetudo ultro citroque rivorum aliquas partes agrorum possideri ab his , qui trans rivum contrarios agros habebunt . 
Quidam enim rivi ab origine , id est a capite , donec in mari defluant , fines possessionibus praestant , quidam vero ultro citroque transmittunt possessores . 
Quod ipsud requirendum erit an in consuetudine regionum sit . 
Comperimus enim quibusdam locis per omnem tractum rivi finem aliquas particulas agrorum ab eis , qui econtrarios trans rivum habent agros , emptas iunctasque eis agris , qui rivo finirentur . 
quod ipsud non debet nocere exemplo , quoniam emptae particulae aliis agris iungantur . 
Ita transeundi rivi non debet haec condicio confundere possessores . 
Quod etiam in fossarum condicione evenire potest , itemque viarum . 
Rivus autem quotiens finem facit , appellatur RIVO RECTO [ curvoque ] . 
Qui si alicuius terras minutatim ex alia parte abstrahat et alii contrario relinquat , quod vocant abluvionem et alluvionem , repetitio finium haud datur : inducit enim necessitatem riparum tuendarum . 
Quod iuste videtur prospectum , ut terrae possessoribus salvae sint , etiam publicae utilitatis causa . 
Quod ; si ; vi tempestatum rivi torrentes subito alveum cursuque mutent , iustum , ut nostra fert opinio , erit ut alvei veteris fines suos quisque obtineat . 
In aliquibus regionibus ita fines inter possessores ordinati sunt , ut rigores durent per longum tractum ; incidentesque in viis aut rivis aut in substructionibus aut rigoribus aliisque finitionum generibus deficient supra dicti rigores : inde in quo inciderint genere fines observabuntur , donec et illud ipsud genus aliquo incidat , quo finiantur agri . 
Ergo et rigores et viae et rivi et substructiones alii aliis incidentibus inter se invicem succedunt . 
Nam et in ipsis generibus sicubi coxae sunt , terminos invenimus frequenter . 
Sed et petras naturales , quae in finibus incidunt , saepe notatas invenimus . 
Omnia autem finitionum genera , quae in occupatoriis agris videntur inveniri posse , in quaestoriis et divisis et assignatis agris frequenter inveniuntur , quoniam emendo vendendoque aut cambiando mutuandoque similia finitionum genera inveniri possunt . 
Sed et unius agri extremitas potest multis finiri generibus , cum ex uno latere finiatur terminis , ex alio arboribus , ; ex ; alio supercilio , ex alio rivo , quaeque alia observabilia in finibus sunt . 
Ita non uno genere , quasi lege data , fines observabuntur . 
Quae etiam in omnibus agrorum condicionibus evenire possunt . 
Illud vero invenimus aliquibus locis , ut inter arva vicini argvantur confundere fines eoque usque aratrum perducere , ut in finibus solidum marginem non relinquant , quo discerni possint fines . 
Sed et in vineis aliisque culturarum generibus simile quid inveniatur . 
Si enim duo possessores extremis finibus vineas habent , cum fodiunt , finem solidum relinquunt . 
nam et signa defodiunt [ propter quaestorios agros ] . 
Praeterea et in multis regionibus comperimus quosdam possessores non continuas habere terras , sed particulas quasdam in diversis locis , intervenientibus complurium possessionibus ; propter quod etiam complures vicinales viae sint , ut unus quisque possit ad particulas suas iure pervenire . 
Sed et de viarum condicionibus locuti sumus . 
Quorundam agri servitutem possessoribus ad particulas suas eundi redeundique praestant . 
Quorundam etiam vicinorum aliquas silvas quasi publicas , immo proprias quasi vicinorum , esse comperimus , nec quemquam in eis caedendi pascendique ius habere nisi vicinos quorum sint ; ad quas itinera saepe , ut supra diximus , per alienos agros dantur . 
