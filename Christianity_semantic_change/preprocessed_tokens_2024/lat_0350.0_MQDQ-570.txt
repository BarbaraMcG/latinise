Qua uenit Ausonias austro duce Poenus ad oras , Si iam forte tuus Libyca rate misit agellus Punica mala tibi Tyrrhenum uecta per aequor , Quaeso aliquid nostris gustatibus inde relaxes . 
Sic tua cuncta ratis plenis secet aequora uelis , Spumanti cum longa trahit uestigia sulco , Romuleique Phari fauces illaesa relinquat : Sit licet illa ratis , quam miserit alta Corinthos , Adriacos surgente noto qua prospicit aestus , Quamue suis opibus cumularit Hiberia diues , Soluerit aut Libyco quam laetus nauita portu . 
Sed forsan , quae sint , quae poscam , mala , requiras . 
Illa precor mittas , spisso quibus arta cohaeret Granorum fetura situ , castrisque sedentes Vt quaedam turmae socio latus agmine quadrant Multiplicemque trahunt per mutua uellera pallam , Vnde ligant teneros examina flammea casses . 
Tunc ne pressa graui sub pondere grana liquescant , Diuisere domos et pondera partibus aequant . 
Haec ut , amice , petam , cogunt fastidia longis Nata malis et quod penitus fellitus , amarans Ora , sapor nil dulce meo sinit esse palato . 
Horum igitur suco forsan fastidia soluens Ad solitas reuocer mensis redeuntibus escas . 
Nec tantum miseri uidear possessor agelli , Vt genus hoc arbos nullo mihi floreat horto : Nascitur ex multis onerans sua brachia pomis , Sed grauis austerum fert sucus ad ora saporem . 
Illa autem , Libycas quae se sustollit ad oras , Mitescit meliore solo caelique tepentis Nutrimenta trahens suco se nectaris implet . 
