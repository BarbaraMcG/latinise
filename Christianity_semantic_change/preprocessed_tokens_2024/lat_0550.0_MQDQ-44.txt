deus omnia regna sub pedibus dedit esse tuis , regesque superbos subdidit , hostilesque manus decrescere fecit . 
illa colubrimodis Auarum gens dura capillis , horribilis uisu crudisque asperrima bellis , imperio subiecta tuo , seruire parata , in media supplex defusis crinibus aula exorat pacem , nec fidere milibus audet tot numerosa suis , Romana lacessere signa . 
quis totiens uictos numeret per proelia Francos edomitosque Getas ? 
captos stratosque tyrannos ! 
Langobardorum populos Gipidumque feroces , mutua per latos inter se uulnera campos miscentes feritate sua , cum milite tuto alternas gentes domini fortuna necaret ? 
pars inimicorum cecidit tum magna tuorum perfidia punita sua . 
nunc Marte peracto uictores uictique simul famulantur in aula . 
solum excellentem conscendere iussit in arcem te pater omnipotens , summaque in sede locauit . 
mater consilii placidis Uigilantia uestris semper inest oculis , quamque omni pectore gestas , alma Augusta , tui consors Sapientia regni . 
tu quoque , Iustitiae nomen de nomine sumens , frena regendorum retines firmissima regum . 
nominibus tribus his regitur quodcumque mouetur . 
certatim gentes Romana ad foedera currunt : principe pro iusto Romanum nomen amatur , subque pio domino cuncti bene uiuere quaerunt . 
ille etiam , solis qui se subiactat amicum , ardua suspiciens minuentis cornua lunae , noctiuagosque colens astrorum consulit ignes , urguetur terrore tuo , properatque superbum inclinare caput subiectaque ponere colla . 
quid Libycas gentes , quid Syrtica proelia dicam iam libris completa meis ? 
maiora canendi tempus adest . 
senio dextram , pie , porrige fesso . 
tu mihi materiam dicendi carminis aptam , ingenium studiumque dabis . 
cui uincere fas est indomitas gentes et barbara subdere regna , uince meae saeuam fortunae , deprecor , iram . 
uincere fortunam plus est quam uincere bella . 
nudatus propriis et plurima uulnera passus ad medicum ueni , precibus pia pectora pulsans . 
ad medicum , uerbo pestem qui submouet uno et sine composito medicamine uulnera curat . 
huic ego sananti , si qua est fiducia seruis , grates semper ago , et pro munere carmina porto . 
Imperii culmen rerum non motibus ullis , non armis sumptum , non ambitione potitum auspicio meliore cano , licet omnia nullus inclita gestorum ualeat monumenta piorum ordinibus numerare suis , tamen utile seruis esse reor mentem dominis aptare fidelem officio quocumque datur . 
praecommodo linguam : uos , diuae , date uerba , et quae Uigilantia mater et quae summa regens Sapientia protegis orbem . 
uos mihi pro cunctis dicenda ad carmina Musis sufficitis , uos quaeque latent arcana monetis . 
tuque dei genetrix sanctam mihi porrige dextram et fer opem , quaeso . 
magni mihi causa laboris surgit , et inualidos ad pondera tendo lacertos . 
urguet amans dominos carmenque impellit adire quaestor Anastasius , sancti pars magna senatus , compositor morum , iuris legumque sacerdos : et Thomas , Libyae nutantis destina terrae , qui lapsam statuit , uitae spem reddidit Afris , pacem composuit , bellum sine milite pressit , uicit consiliis , quos nullus uicerat armis : nec non magnanimus , meritis et nomine Magnus , mente placens dominis , sacris rationibus aptus , rectorum Latii discussor prouidus orbis : successorque boni rediuiuaque gloria Petri hinc Theodorus adest , patria grauitate magister : hinc secreta sacrae tractans Demetrius aulae umentes oculi pressit sopor . 
haut sine summi numinis auspicio reor hunc uenisse quietem . 
signa futurorum sopor ostentare bonorum uenerat ille uiro , rerumque arcana docere . 
nondum plena quies uictos laxauerat artus , cum uirgo superas caeli demissa per auras , aspectu clemens et gressu laeta pudico , purpureas uelata comas oculisque benigna , quantum signa dabant , sacrae Pietatis imago , diuinos stetit ante pedes , dextraque coronam imposuit , sanctoque caput diademate cinxit , Augustoque uirum circumdans mitis amictu " te decet hic habitus , regnantum maxime " , dixit , " terribilis princeps et amabilis omnibus idem , a magno dilecte deo , diualis origo . 
en ego laeta tuis occurro prima secundis , gestorumque tibi felix praenuntia ueni . 
sustulit haec nox alma patrem , fortissime , surge . 
te expectat , Iustine , dies . 
tu proximus heres . 
te pater omnipotens diuino ornauit honore , te dominum sacrae firmauit auunculus aulae . 
quid fundis lacrimas ! 
rerum quid gaudia defles proice tristitiam . 
uiuit pater , aethere uiuit , et fruitur meliore die . 
succede labori , atque regendarum sudores suscipe rerum . 
est uirtus roburque tibi , praestantior aetas , prudens consilium , stabilis mens , sancta uoluntas , et rerum custos uigilantia , dignaque caelo uestra gubernatrix lati sapientia mundi . 
haec ne uana putes aut credas somnia fingi , accelera . 
manifesta loquor . 
tibi seruiet orbis , fortia uirtutum miratus facta tuarum . 
quisquis erit uestrae , per se cadet , inuidus aulae . 
afficietque uiros legum pius ensis iniquos . 
barbara Romanos augebunt bella triumphos . 
regnaque sub uestris uenient fortissima plantis . 
ecce tuae proceres pulsantes limina portae Iustinum Sophiamque rogant succedere patri " . 
dixerat haec uirgo , placidus cum lumina somnus deseruit , purisque uolans se miscuit auris . 
et iam crebra manus ueloci concita pulsu limina quassabat ductis munita catenis . 
ad strepitum custos , cura est cui claustra tueri , sic ait indignans . 
" quisnam temerarius hic est , qui placidos audet dominorum rumpere somnos , tempore quo dulcem nox intempesta quietem ingerit , et membro sopor est gratissimus omni " ? 
" si te fida mouet dominorum cura tuorum , surge citus " Calinicus ait . 
mox agnita uox est . 
ante fores dominis Calinicum nuntiat esse . 
auspicium felix illo de nomine cepit . 
prosperitas ea prima fuit fortunaque rerum tempora defesso renouans felicia mundo , quod primum ad limen bona tunc Uictoria uenit , orbis in Augustam dominos ut ut duceret aulam . 
hoc nomen sors laeta tibi , Calinice , dicauit pro meritis , uir clare , tuis . 
factusque minister tanti consilii , licet haec deus omnia fecit , tu quoque cum dominis , quoniam sic mente fideli uixisti uiuesque , tuis mercede laborum aeternam famam laudemque et nomen habebis . 
fit iussis mora nulla dein : mox claustra resoluens ianitor excelsam stridenti cardine portam imperio reserauit heri . 
iam uisio certum fecerat illa uirum , dulcesque a pectore somnos expulerat , curaeque altae pia corda mouebant . 
ut latae patuere fores , subit ampla senatus atria , et aurati subter fastigia tecti corripuit festinus iter monstrante ministro . 
est domus interior tectorum in parte superna , luce sua radians et aperto libera caelo , conspicuo uitrei splendens fulgore metalli . 
dicere si fas est , rutili non indiga solis uel solis dicenda domus . 
gratissima uisu et facie miranda loci . 
pars prospicit una immensum pelagus , pars respicit altera portum , portum quem geminae complexant bracchia ripae moenibus appositis , rapidos contemnere uentos et faciunt , praebentque salum statione quietum . 
aequoreos frangunt obiecto marmore fluctus , et prohibent refluas angustis faucibus undas . 
gratior ille fuit dominis locus , unde solebant undiuagum spectare fretum curuasque carinas omnia uectantes gemini commercia mundi . 
illic e stratis consurgens impiger altis electus princeps secreta in parte sedebat , atque ostensa sibi carae referebat amanti . 
dum loquitur pensatque pia cum coniuge curas , limina sacra patres deiectis uultibus intrant . 
ille habitus casum signis monstrauit apertis . 
surrexere citi , uerbisque in sede relictis ad medios uenere locos . 
" quid fertis , amici ? 
cur tristes " Iustinus ait . 
" pater inclitus orbis occidit an uiuit " ? 
magno tunc regia fletu ingemuit . 
gemitus uno Calinicus ademit ora premens digito , dextraque silentia fecit . 
aggere non aliter cum uicto flumen inundans in latos erumpit agros , si cautior illic marginibus sparsas erectis colligat undas agricola , in sese refluus reuocabitur amnis , praecipites frenantur aquae , redit impetus omnis , et clausi bibula riui minuuntur harena . 
" Romanum imperium , patri dum uita manebat , uestris consiliis uestrisque laboribus auctum et plebi notum est et nos cum plebe fatemur . 
Augustum , Iustine , genus te principe dignum . 
te dominum sacrae quis non praedixerit aulae . 
cum magni regeres diuina palatia patris , par extans curis , solo diademate dispar , ordine pro rerum uocitatus curapalati ? 
dispositu nam Caesar eras . 
cum sceptra teneret fortis adhuc senior , regni tu summa regebas consilio moderata graui . 
nil ille peregit te sine , magnanimus seu fortia bella moueret , foedera seu pacis cum uictis uictor iniret . 
nunc idem genitor laetus plenusque dierum funere felici caelestia regna petiuit , te successorem statuens sibi . 
suscipe gaudens . 
in tua iura suum transmisit auunculus orbem . 
non te cognatum sanctissimus ille putauit , sed genitum . 
te iura uocant , te sustinet aula . 
tu decus imperii lumen uirtusque Latini . 
in te nostra salus , in te spes tota resurgit . 
oramus , concede tuis , succede parenti . 
rumpe moras , cape dona dei , sceptrisque paternis utere , et Augustum , quod defuit , accipe nomen " . 
talibus orabat sacras uir fidus in aures hortans et rerum dominis cunctantibus instans : consensusque sui manifestans uota senatus creber adorabat dominos , et poplite flexo plurima diuinis supplex dabat oscula plantis . 
uerbaque narrantis tacite firmabat amici . 
ipse autem patris concussus sorte beati sceptra recusabat lacrimans , largoque rigabat imbre genas , fletuque uiri uestesque madebant . 
tantus amor senioris erat . 
" desistite " ! 
dixit . 
" duram rem petitis , frustraque instatis , amici . 
ergo superposita caput hoc ornabo corona , quando Iustinum tristem decet esse ? 
per orbem flere libet . 
patrem res publica perdit et orbis , non dominum . 
quem non hominem pietate benigna continuit , fouit , monuit , nutriuit , amauit ? 
et tamen innocuo plures uoluere nocere . 
non caret inuidia regni locus . 
ibo paternas tristis in exequias : regalia signa recuso " . 
talia dicentis pedibus prostrata iacensque omnis turba simul " pius es , miserere " perorat " supplicibus , uir sancte , tuis : succurre periclis . 
omnia mox ueniente die periisse uidebis , si uacuam uulgus sine principe senserit aulam . 
quantumcumque boni moueat dilectio patris , non sit amor patriae patrio minor . 
ipse tenere sceptra tuus moriens te iussit auunculus ore . 
aspice quanta fuit nostrae simul urbis et orbis prouida cura seni . 
pro te deus omnia fecit , quae fieri uoluit . 
solium conscende paternum , et rege subiectum , princeps fortissime , mundum . 
aurea nascetur uobis regnantibus aetas , nec mutans dominos Romana uidebitur aula " . 
uocibus his flexus cessit tandem : itur in arcem obsequio comitante patrum . 
gratissima coniux subsequitur , non tunc solito stipata tumultu . 
incedunt media securam nocte per urbem fronte parum laeti , quamuis gaudente senatu imperium peterent , quamquam omnia tuta uiderent . 
diuinis animis inerat dolor ille parentis . 
ante pios oculos mitis uersatur imago . 
illa mouet mentem , penitusque in pectore utroque indiuisa manens pia numina numine complet . 
limen ut Augustae sacro pede contigit aulae . 
omnia gallorum strepuerunt culmina cantu . 
exactam noctem primi sensere uolucres , et laetum cecinere diem , alarumque dedere plausibus et acuta uoce fauorem . 
excubiae primum , quae summa palatia seruant , imperium felix dominis intrantibus optant , et cunctos aditus armato milite uallant , ne quis in Augustam contrarius audeat aulam infensum conferre pedem . 
deuotio tanta atque hominum cautela fuit sollersque bonorum sollicitudo patrum . 
nam quis temptaret obesse , cum deus imperium sancto iam dixerat ore Iustino Sophiaeque dari , muroque potenti cinxerat atque armis totam caelestibus aulam omnia disponens muniuit prouidus arcem Tiberius , domini semper cui maxima cura utilitatis erat . 
namque illum maximus orbis communis benefactor alens et ab ubere matris suscipiens primis puerum praelegit ab annis , utque pater genitum nutriuit ; fouit , amauit , paulatimque uirum summa in fastigia duxit . 
hinc etiam iuuenis tota uirtute laborans pro rerum dominis animam uitamque periclis non dubitat praebere suam , uigilatque , fidemque exhibet , et summum meruit dominantis amorem . 
hic bene suscepti primordia prospera regni discreta ratione uocans , properare fideles urguebat famulos et cuncta parare iubebat . 
aurato interea corpus sublime feretro impositum turba famulorum flente iacebat . 
et flentum lacrimis iustus dolor ora ligabat . 
arbor uti mediis , auibus gratissima , campis annis uicta cadens antiquum robur opacis seruat adhuc foliis , et corpore fusa supino languida per latas expandit bracchia terras ; at circum querulae uolitantque sedentque uolucres , maerentesque dolent sedem cecidisse priorem , et quaerenda nouis arbor placet altera nidis : sic suprema suae seruans insignia uitae Iustinianus , non mutans morte colorem , sed solito candore nitens . 
quod uicerit orbem , mors ueneranda uiri signis monstrauit apertis . 
ipse uidebatur cunctis plangentibus unus effigie gaudere pia , diademate comptus purpureaque in ueste iacens , requiescere somno credere quod possis , non duro funere , corpus . 
haut , reor , immerito sic laetus et ore benignus ille foret moriens , nisi mens sibi conscia recti in caelum properans securos linqueret artus , et tutum imperium firmato herede locaret . 
huc ubi magnanimus sacra cum coniuge uenit , cara per exanimum circumdans bracchia corpus cum lacrimis Iustinus ait . 
" lux urbis et orbis , Iustiniane pater , dilectam deseris aulam ? 
cognatos famulos et tantos linquis alumnos ? 
contemnis terras ? 
fesso non prospicis orbi ? 
en Auares Francique truces Gipidesque Getaeque totque aliae gentes commotis undique signis bella mouent . 
qua ui tantos superabimus hostes , cum , uirtus Romana , iaces " ? 
haec patris amore uerba loquebatur lacrimans . 
nam pectore toto bellorum iam cura fuit . 
iam signa ducesque dispositi , classes , acies , exercitus , arma consilio moderata nouo taciteque parata . 
Iustini nutu gentes et regna tremiscunt : omnia terrificat rigidus uigor . 
hic pietatem ostendit natura suam , iustumque dolorem diuinis animis nulli euitabilis auxit carnis condicio cunctis mortalibus aequa . 
hic pietas laudanda uiri est semperque canenda . 
dicite , quis hominum lacrimis ita possit amaris flere senis mortem , regni successor et heres ? 
imperat et dolet : imperium proferre parenti mallet quam regni solium , quam sceptra tenere . 
nec minus imperii gratum patrem inclita consors flebat , et humanam sortem pietate dolebat . 
exequiis adicit solito plus dona paternis , ireque contractas denso iubet agmine turbas . 
et tulit intextam pretioso murice uestem , Iustinianorum series ubi tota laborum neto auro insignita fuit gemmisque corusca . 
illic barbaricas flexa ceruice phalanges , occisos reges subiectasque ordine gentes pictor acu tenui multa formauerat arte . 
fecerat et fuluum distare coloribus aurum , omnis ut aspiciens ea corpora uera putaret . 
effigies auro , sanguis depingitur ostro . 
ipsum autem in media uictorem pinxerat aula effera Uandalici calcantem colla tyranni , plaudentem Libyam fruges laurumque ferentem . 
addidit antiquam tendentem bracchia Romam , exerto et nudam gestantem pectore mammam , altricem imperii libertatisque parentem . 
haec ideo fieri uiuax Sapientia iussit , ornatum ut propriis funus regale triumphis Augustum in tumulum fatalis duceret hora . 
dum famuli pia iussa parant aptantque feretrum , uox ingens facta est , plausus et gaudia surgunt , et fragor ex imis altum petit aethera terris , almaque discreto placuit concordia uulgo . 
laeta per Augustam pennis plaudentibus urbem Fama uolans somnum populos inopina grauantem increpat , impellitque fores , et limina pulsat , multiplicatque suas felix praenuntia linguas . 
somnus ea ueniente fugit , secumque cadentem traxit segnitiem , totaque excessit ab urbe . 
imminet illa fauens et crebro pollice pulsat tardantes populos , et " surgite , surgite " clamat castigatque moras , et plena palatia narrat conuentu procerum , sorti senioris adempti dilecti numen struerent quo nocte peracta . 
urguet , agit , stimulat , pulsat latus , imprimit , instat . 
accelerant , uacuantque domos , uicosque per omnes gaudentes currunt , et murmura prima mouentur nondum clara metu , ciuemque interrogat omnem occurrens ciuis , rumorque per agmina serpit . 
solis honore noui grati spectacula circi antiqui sanxere patres , qui quattuor esse solis equos quadam rerum ratione putabant . 
tempora continui signantes quattuor anni , in quorum speciem signis numerisque modisque aurigas totidem , totidem posuere colores , et fecere duas studia in contraria partes , ut sunt aestiuis brumalia frigora flammis . 
nam uiridis uernis campus ceu concolor herbis . 
pinguis oliua comis , luxu nemus omne uirescit : russeus aestatis rubra sic ueste refulgens ut nonnulla rubent ardenti poma colore : autumni uenetus ferrugine diues et ostro maturas uuas , maturas signat oliuas ; aequiperans candore niues hiemisque pruinam albicolor uiridi socio coniungitur una . 
ipse ingens circus , plenus ceu circulus anni clauditur in teretem longis anfractibus orbem . 
amplectens geminas aequo discrimine metas et spatium mediae , qua se uia pandit , harenae . 
referam primus iunxisse quadrigas et currus armasse nouos , Pelopemque secundum in soceri uenisse necem . 
praestantior alter inuentus gener est , plus sponsae iunctus amore . 
hunc ueterum primi litum non rite colebant , esse deum solem recta non mente putantes . 
sed factor solis postquam sub sole uideri se uoluit formamque deus de uirgine sumpsit humani generis , tunc munere solis adempto principibus delatus honor munusque Latinis et iucunda nouae circensia gaudia Romae . 
huc omnes populi , pueri iuuenesque senesque dant agmina plausus uox omnibus una , mens eadem : nomen populis placet omnibus unum . 
ales ut exustos cum phoenix innouat artus a busto rediuiua suo , concentus in unum stans auium spectat solem solisque uolucrem . 
dum ueniat , regemque nouum clamore salutant : sic decus imperii , sanctum sic iota resurgens exortum est de fine suo , seniumque reponens nominis et recti Iustino in principe uiuit Iustinianus apex ; domini sic uulgus amore undique conueniens laetarum more uolucrum tu uincas , Iustine " ! 
canunt , ingensque tumultus crescit , et Augusta luctus discessit ab aula laetitia ueniente noua . 
uox excitat omnes . 
omnia Iustino praebent elementa fauorem , omnia congaudent . 
omnes clamore uocati conueniunt proceres : lux sacra palatia complet . 
ipsum quin etiam exanimum gaudere putares corpus , in angelicam mutatum morte figuram . 
signa dedit manifesta deus , seque ipse probauit Iustino claram regni imposuisse coronam . 
Roscida purpureos Aurora ostenderat ortus , imperio sacrata dei , dominisque iubebat sumere concessum caelesti munere regnum . 
ipse autem procerum magnis oratibus actus non primum imperii regalia signa recepit , ni sacrata prius supplex oracula poscens effusis precibus Christo sua uota dicaret . 
ilicet Angelici pergens in limina templi imposuit pia tura focis cerasque micantes obtulit , et supplex lacrimis ita coepit obortis . 
" omnipotens princeps , summi pater inclite uerbi , lux aeterna deus , rerum formator et auctor cuius stelliferum fecit sapientia caelum , fundauit terram , uestiuit floribus agros , arboribus tribuit sua germina , uallibus herbas , et caeli liquidos formatrix condidit ignes discernens a nocte diem rutilisque comantem ornauit solem radiis , et cornua lunae paulatim minui , paulatim crescere iussit , formauit uarias habitu distante figuras , produxit pronis animalia cetera membris solum hominem rectum , quem mox ratione repleuit , uiuificans siccum sacro spiramine lutum , cuius subtracta costis ex omnibus una perfecit facto similem sociamque dicauit . 
hisque creaturam , claro est quae subdita caelo , subiectam fecit diuini iussio uerbi , quas tibi persolui tanto pro munere grates , paruus homo , immensi factus factoris imago ? 
en ego , parua creaturae pars , subditus asto ante oculos excelse , tuos , tibi seruio soli atque meum summitto caput , cui flectitur uni omne genu , quem cuncta pauent , elementa tremiscunt . 
quaeque uident homines et non quae iussa uideri ante oculos sunt clara tuos , famulantur , adorant , et laudant factoris opus . 
si sceptra tenere me Romana iubes soliumque ascendere patris , si tibi complacuit populos mihi credere tantos , uelle tuum fac posse meum . 
tu subicis hostes . 
colla superborum furiataque pectora frangis , tu reges seruire facis . 
da posse uolenti , ut faciam placitura tibi " . 
placuere parenti orantis pia uerba uiri , genitusque precanti adnuit , et sanctus " regnato " spiritus inquit . 
uox arcana dei gestis fit nota peractis : non fierent , nisi sancta dei uox illa iuberet . 
ipsa etiam summi consors castissima regni uirginis et matris templum sublime petiuit , cuius adoratum limen feliciter intrans ante pios uultus expansis candida palmis constitit , et pronis supplex haec uultibus infit . 
uirgo creatoris genetrix sanctissima mundi , excelsi regina poli , specialiter una uera parens et uirgo manens , sine semine patris quam deus elegit matrem sibi , credula uerbum concipiens nostram genuisti feta salutem . 
o pietas miranda dei dictuque tremenda ! 
caelorum factor dominus deus , unica patris forma dei , uerae sese uelamine carnis induit , et serui formam de uirgine sumpsit . 
quos tibi , quos genito dignos soluemus honores pro tantis , benedicta , bonis ? 
te , gloria matrum , auxiliumque imploro tuum : te semper adorem , te fatear dominam seruatricemque nouarum Iustini rerum , nostrum caput , inclita , serua , tutare imperium , uitam rege , perfice coepta . 
da , bene dispositis procedant omnia nostris . 
subde feras gentes , iusto mucrone superbi depereant . 
uestro semper tutamine uiuam " . 
plurima praeterea uerbis clementibus orans oblatis ceris , altam remeauit in aulam . 
it sacrum comitata latus pulcherrima proles , luce sua plenam quae possit uincere lunam , aequiperans umeris matrem , sic lucida cultu , sic niueis formosa genis similisque parenti . 
igne micant oculi . 
nomen distabat et aetas , non tamen egregiae distabat gratia formae : arboris ut matris quae de radice propago nascitur et celsis caput erigit ardua ramis , aequiperat nouis maternam frondibus umbram , at mater propriam florentem germine natam gaudet habere parem , laetasque attollit in auras felices ramos , et uertice despicit arua . 
iam laetus princeps diualia tecta subibat , amplaque gaudentes implebant atria turbae . 
accelerant fidi , cura est ut cuique , ministri obsequiis praebere manus , promuntque feruntque Augustas uestes pretiosaque cingula gemmis et capitis diadema sacri . 
cultu ipse priore exuitur , tantumque uno uestitus amictu constitit , et lumen membris regalibus auxit . 
haut secus ut , nubes cum se rescindere densa coeperit , et caelum monstrauerit aethra serenum , ardentes radios mittit iubar , omnia uisum congaudent elementa diem . 
mox erigit herba molle caput , uernant segetes , et gramina crescunt , ipsaque conspectis gratantur lumina terris . 
" haec est illa dies " , laeti dixere clientes " quam pater ille bonus sancto praedixerat ore " . 
egreditur , tunicaque pios inducitur artus , aurata se ueste tegens , qua candidus omnis enituit lumenque dedit , fuscasque remouit aetherea nondum prolata luce tenebras . 
purpureo terrae resonant fulgente cothurno , loraque puniceis induxit regia uinclis , Parthica Campano dederant quae tergora fuco , quis solet edomitos uictor calcare tyrannos Romanus princeps et barbara colla domare . 
sanguineis praelata rosis , laudata rubore , lectaque pro sacris , tactu mollissima , plantis . 
Augustis solis hoc cultu competit uti , sub quorum est pedibus regum cruor . 
omne profecto mysterium certa rerum ratione probatur . 
nobilibus gemmis et cocto lucidus auro balteus effulgens lumbos praecinxit heriles , substrictoque sinu uestis diuina pependit poplite fusa tenus , pretioso candida limbo . 
Caesareos umeros ardenti murice texit circumfusa chlamys , rutilo quae ornata metallo principis exerta uincebat lumina dextra . 
aurea iuncturas morsu praestrinxit obunco fibula , et a summis gemmae nituere catenis gemmae , quas Getici felix uictoria belli praebuit atque fauens dominis Rauenna reuexit , quasque a Uandalica Belisarius attulit aula . 
signa triumphorum , pie Iustiniane tuorum sospite Iustino mundumque regente manebunt , amborum nomen per saecula cuncta canetur , narrabunt populi miracula uestra futuri . 
Armati manibus sacrati circulus auri impositi in collo imperium sublime dicauit , quod faciens ter , ter dextram cum munere tendens " Augusti , Iustine , locum tibi confero " dixit . 
" ast ego te iubeo " princeps ait " esse tribunum . 
felix Armatus , primus qui uerba loquentis audiit et primus sollemnia dona recepit . 
quattuor ingentem clipei sublimius orbem attollunt lecti iuuenes , manibusque leuatus ipse ministrorum supra stetit , ut sua rectus littera , quae signo stabili non flectitur umquam . 
nominibus sacrata tribus , qui uiribus aequis imperium rexere suum . 
genus omnibus unum , sceptrum continuum , tempus iuge , iuncta potestas . 
successu res acta suo est . 
iam regna duorum in caelis translata manent , nunc maximus orbis communis benefactor adest , cui subdita reges colla parant , nomenque tremunt et numen adorant . 
astitit in clipeo princeps fortissimus illo solis habens speciem . 
lux altera fulsit ab urbe . 
mirata est pariter geminos consurgere soles una fauens eademque dies . 
mea carmina numne mensuram transgressa suam ? 
mirabere forsan , quod dixi geminos pariter consurgere soles , nec uacuis uerbis nec inanibus ista figuris ore feres prolata meo , si dicta rependis . 
mens iusti plus sole nitet . 
non mergitur undis , non cedit tenebris , non fusca obtexitur umbra . 
lux operum aeterno lucet splendore bonorum . 
postquam cuncta uidet ritu perfecta priorum , pontificum summus plenaque aetate Iohannes astantem benedixit eum caelique potentem exorans dominum sacro diademate iussit Augustum sancire caput , summoque coronam imponens apici feliciter intonuit patrum subitus fragor , inde clientum clamores crescunt ; clamoribus assonat echo . 
laudibus innumeris regnantum nomina tollunt . 
Iustino uitam ter centum uocibus optant , Augustae totidem Sophiae plebs tota reclamat . 
mille canunt laudes uocum discrimina mille . 
Iustinum Sophiamque pares duo lumina mundi esse ferunt . 
" regnate pares in saecula " dicunt . 
felices annos dominis felicibus orant . 
insonuit uox illa diu , tandemque quieuit . 
ipse coronatus solium conscendit auitum , atque crucis faciens signum uenerabile sedit , erectaque manu cuncto praesente senatu ore pio sic orsus ait . 
" super omnia regnans regna deus regnum nobis concessit auitum , et patrium diadema dedit , curasque regendi imposuit rerum genitor , quas ipse creauit . 
laudamus factoris opus , regemque tremendum suspicimus . 
grates agimus gratesque fatemur . 
ipsius est , quodcumque sumus , ratione probante , et rerum certas pluribus ex membris animal componitur unum , sed caput est , quod membra regit . 
deus ergo creator componens hominem natus omnibus ut membris caput imperet . 
utque regantur , coniuncta est capiti sapientia , corporis arcem quae retinens oculis speculetur membra serenis , et quoscumque uidet uigilanti lumine sollers peste laborantes subiecti corporis artus , sanet , et infestos pellat medicamine morbos . 
Romanum imperium corpus bene ponitur unum compositum multis , quod fas est dicere , membris . 
nos sumus ergo caput solidati corporis huius , huic sacro capiti facta est Sapientia consors , quae mihi commissum pariter regat inclita mundum sede sedens una . 
uos o mihi proxima membra , conscripti patres , nostri spes maxima regni , uos estis pectus , uos brachia uerticis huius , quorum consiliis quorumque laboribus usa publica res domuit gentes et regna subegit . 
summa regendarum cura est mihi credita rerum . 
at quia subiectum nostrum est disponere mundum , nos etiam uobis curas committimus orbis . 
alloquimur fidos , et uos hac uoce monemus . 
imprimis deus est tota uirtute colendus , semper adorandus , semper metuendus , amandus . 
omnia qui fecit pulchri miracula mundi . 
nos imitatores factoris et omnia dantis , in quantum natura ualet , contendimus esse , utque deus uoluit , propriis caput impero membris . 
iustitiam populis generaliter omnibus aequam et iuris seruate modos , disponite plebes , ut decet imperii ueros disponere patres , utque pedes proprios et membra minora fouete . 
non minor est membris cura impendenda minutis . 
obsequium pedibus naturae lege uidemus admotas praebere manus , oculosque ministros cernimus esse pedum , quibus inferiora tuemur . 
ante pedes planate uias . 
ne temnite partem magnis officiis summisque laboribus aptam , qua uehitur totum summo cum uertice corpus . 
qui pedibus rectis graditur , mala nulla ueretur , non timet offensam : nescit uia recta ruinam . 
quin et causa rei cultu est ornanda diurno . 
nullus uile putet , quod nouit corporis esse . 
sit censura patrum , sit disciplina per orbem , priuentur caedes , populorum iurgia cessent . 
nullus laedendi pateat locus , usus iniquae cesset auaritiae . 
subiectis parcite nostris , colla superborum confringite . 
culpa nocentes puniat ipsa suos , seruentur iura quietis . 
huc aures totamque , uiri , deflectite mentem , quaeque sit , ex dictis , uestri spes , discite nostris . 
agricolae sua rura colunt , cultuque diurno implorant fructus , et terram uomere findunt , diuiditurque bonis gratus labor ille colonis . 
pars scindit glebas , pars sulcis semina mandat , pars liquidas deducit aquas hortosque uirentes irrigat , ac tractis satiat pomaria riuis . 
nouit culta suos tellus ditare colonos . 
sic bene promeritos donis res publica ditat , terra uelut pinguis . 
cuius spes magna senatus hic floret uirtute , fide , grauitate , rigore . 
hanc quicumque colunt , multum mercedis habebunt . 
quod fisci est , nullus rapiat . 
cognoscite fiscum uentris habere locum , per quem omnia membra cibantur . 
uenter alit corpus . 
fuerit si uenter inanis , omnia deficiunt , tenuantur robore membra , et contracta rigent arentibus ossa medullis . 
omnibus sufficiunt sacrati commoda fisci , ex quibus est commune bonum , commune leuamen . 
tutetur fiscus iustorum nemine laeso : quae sua sunt , capiat , quae sunt priuata , relinquat . 
iustitiam colimus , iustos ueneramur , amamus . 
hanc commendamus , hanc uos retinere iubemus . 
plurima sunt uiuo nimium neglecta parente , unde tot exhaustus contraxit debita fiscus , reddere quae miseris moti pietate paramus . 
quod minus ob senium factumue actumue parentis , tempore Iustini correctum gaudeat orbis . 
nulla fuit iam cura senis : iam frigidus omnis alterius uitae solo feruebat amore . 
in caelum mens omnis erat . 
iam corporis huius immemor hanc mundi faciem transisse putabat , et licet exhausti uacuarit commoda fisci , illa tamen sancti mecum est benedictio patris . 
quae totum reparare potest et lapsa nouare , nec patimur quemquam sacratum laedere fiscum , nec laedi quemquam sinimus sub nomine fisci . 
utantur cuncti propriis , ac iure fruantur " . 
haec postquam princeps tranquillo protulit ore , pronus adorauit laudans pia dicta senatus , et summi clamor peruenit in astra fauoris . 
protinus et magni uisit fastigia circi , cerneret ut laetos populos plebemque moneret eloquii pietate sui . 
tunc ordine longo incedunt summi proceres fulgensque senatus . 
ipse inter primos uultu praeclarus honoro fratris in obsequium gaudens Marcellus abibat , dispositorque nouus sacrae Baduarius aulae . 
successor soceri ( factus mox curapalati est ) , his aetas dispar , sed par uotum atque uoluntas . 
ambo patricii , dilecti principis ambo fulgebant geminis similes radiantibus astris , astris , quae caelum flamma meliore perornant , solaque prolato possunt cum sole uideri stellarum fugiente globo , quando omnia pallent sidera et afflatas ortum iubar aspicit herbas atque operit nouus astra dies . 
praenuntius ante signa dedit cursor . 
posita de more lacerna exoritur laetum iucunda per agmina murmur . 
intentos oculos ad sedem uulgus herilem extulit assurgens , quoniam plebs laeta uidere felicem dominum summo cupiebat amore . 
egreditur cum luce sua , frontemque serenam armauit sancti faciens signacula ligni , utque salutato tetigit subsellia uulgo , auratum scandens solium sedemque paternam instructam plumis pulchrisque tapetibus altam , aspexit laetus populos , uultuque modesto , circumfusa uidens plaudentum milia , risit . 
censuram seruans et plebi gaudia donans . 
ut princeps solio subnixus sedit in alto , ingens laetitiae sonuit fragor : aurea plebes tempora principibus centenis uocibus optat . 
Iustino uitam partes utraque reclamant , Augustae Sophiae uotis quampluribus orant . 
excutiunt plausus , studiorum gaudia surgunt , alternisque sibi respondent agmina dictis . 
emittunt dextras pariter pariterque remittunt . 
certatim toto uulgus micat undique circo , ut ueniunt densae manicis albentibus undae . 
disponunt cantus , et motum cantibus addunt . 
nunc simul erectis , pronis nunc ardua membris dant capita . 
accedunt pariter , pariterque recedunt . 
fertque refertque globum moles condensa uirorum . 
exaltata putes placidis bene flantibus Euris ludere coniferae frondosa cacumina siluae , et flexis nutare comis , lentoque uicissim uertice fecundos huc illuc flectere ramos . 
inde dato populi fecere silentia signo , cunctaque clamosi tacuere sedilia circi : mollior ut uentis quotiens uenit aura remotis . 
fluctiuagum pelagus , quod tempestate mouetur , mansuetis planatur aquis , tunc solis honore omnia clara silent tranquillis aequora ripis . 
ut clamor magnus populi strepitusque quieuit , diuinus princeps Augusta uoce perorans haec plebi mandata dedit . 
" bene uiuite , ciues . 
tempus gaudendi est . 
gaudete , hilaresque manete . 
contulit ista deus . 
nullus sua gaudia turbet . 
priuentur caedes , studiorum iurgia cessent . 
et iam post duros , cunctis promitto , labores otia sint plebi , nobis uigilantia sollers . 
tranquillam faciam securis ciuibus urbem . 
nos curam uestri gerimus , nos uestra tuemur . 
credite , non patitur saeclorum secta meorum iniustos saeuire diu . 
componite mores , a furtis cohibete manus , cessate nocere . 
discite iustitiam , legum praecepta tenete . 
iustitiam quicumque facit , fora nulla timebit . 
omnis erit iudex informidabilis illi . 
corripiet sontes iuris uigor . 
este quieti . 
si socium socius , si ciuem ciuis amabit , non solum optati iubeo spectacula circi , praemia sed populis et maxima dona parabo . 
ditabo plebes opibus , nomenque negatum consulibus consul post tempora tanta nouabo . 
gaudeat ut totus Iustini munere mundus , dona calendarum properant uicina mearum . 
uos uestris astate locis , properate , parate , promissaque die nostras sperate curules " . 
expauit gaudens inopino nomine uulgus consulis audito : natus fragor , itque tumultus per laetos ingens fremit undique murmur , ingeminantque cauos dulci modulamine plausus . 
interea lati spoliant subsellia circi : undique plorantum descendit turba uirorum , et positis totam chartis impleuit harenam ante ipsam domini sedem , largisque ligantes ora uiri lacrimis et terrae corpora dantes in facies cecidere suas . 
" miserere , perimus " insonuit uox magna diu . 
" lege sacra parentis syngrapha , de tantis rationem collige chartis . 
iam seruis succurre tuis . 
nos nostra iubenti credidimus dominis . 
uobis quis uestra negaret . 
cum uestrum est , quod mundus habet ? 
scis , summe regentum , publica quid uestro prosint commercia fisco . 
unde tributa tuis succedent annua rebus , deficiet si nostra manus ? 
tibi militat omne , quod gerimus . 
nos , quae tua sunt , priuata uocamus . 
uix nobis uitae constant alimenta diurnae afflictis , quae longa dies longoque labore sors quaerit , paruosque cibos sub nocte reponit . 
flere diu tantos lacrimis non passus acerbis condoluit miserans , et se pietate subegit legibus ultro suis . 
" aliena pecunia " dixit " reddenda est , uiuus patri qui substitit heres " . 
thesauros fidis priuatos ferre ministris imperat . 
innumerae mox aduenere cateruae fortia centenis oneratae bracchia libris . 
deposuere umeris . 
turmae glomerantur in unum . 
et totus fuso circus resplenduit auro . 
tunc posita ratione palam , populoque uidente , debita persoluit genitoris , cauta recepit . 
gaudia quanta illic , quantus fauor ! 
undique laetus tollitur in caelum populorum clamor ouantum . 
mirantur proceres , mirantur talia plebes . 
hinc rutili lucent chartis ardentibus ignes , hinc radiat fuluum concertans ignibus aurum . 
hinc chartas flammis subigunt , hinc pondere fusos exaequant solidos , et lancem pollice pulsant . 
tunc sinibus plenis abeunt , quaestuque laborant , elatisque oculis pro uita principis orant . 
largior inuentus patre est , clementior idem , qui uirtute animi mentem calcauit habendi , publica priuato cum debita redderet auro sponte sua , dominus seruis miseratus egenis . 
priscorum hoc uno uicit nouus omnia facto facta pius princeps . 
quamuis meliora sequantur , hoc primum tamen omen erat , quod nullus auorum Augustos umquam cecinit fecisse priores . 
hinc aliud pietatis opus tam grande secutum est pro uinctis flentes nuptae uenere maritis , matres pro genitis . 
nescit seruare pudorem rebus in afflictis ingens dolor . 
immemor ibat turba sui sexus , cultu miserabilis ipso , per medios populos . 
postquam uenere uerendam Caesaris ante casam , cunctae sua pectora durae illidunt terrae . 
" pius es , potes omnia " clamant . 
" cerne pias lacrimas , miserorum uincula solue . 
matribus his natos , his nuptis redde maritos . 
omnibus haec sit laeta dies . 
tua gaudia princeps nullus agat tristis . 
cunctorum crimina dele , gaudeat ut laetus miti sub principe mundus " . 
Has pius aspexit lacrimas , precibusque dolentum adnuit , et solui cunctos a crimine iussit more dei . 
deus est , cui uerbo competit uno iustificare malos mediaque a morte leuare . 
credite simpliciter : uox haec temeraria non est . 
qui facit hoc , deus est : deus est in corde regentum principibus princeps quidquid deus imperat , hoc est . 
terrarum dominis Christus dedit omnia posse . 
ille est omnipotens , hic omnipotentis imago . 
plurima praeterea sollemni munere donans , dimissis populis arcem remeauit in altam . 
Contigit ut princeps Augusti limina tecti . 
quamquam festa dies sextam consumpserat horam , non dulces epulas , non pocula grata petiuit , ni patris primum sanctum et uenerabile corpus ornatum exequiis tumulo mandaret opimis . 
ante fores iam pompa fuit , passimque per aulam porticibus longis stabat cum plebe senatus , interius flentes famuli , uasa aurea mille , mille columnarum species , argentea mille , quae superimpositis implebant atria ceris , ordine compta suo , patrum sic more parata . 
triste ministerium lata feruebat in aula . 
alta superpositis radiabant stramina gemmis , tempore quas prisco Romana potentia cepit , quas uiridis Nereus , quas protulit Indica tellus , et quas Memphitica Caesar perduxit ab aula quas supplex Cleopatra dedit , cum uincula fratris frangeret et rupto pallens custode ueniret . 
ex quibus aduersis cernebant fulgura mitti . 
sed lumen , non ignis erat . 
lux undique fulget aurea conspicui lustrans laquearia tecti . 
tura Sabaea cremant , fragrantia mella locatis infundunt pateris et odoro balsama suco . 
centum aliae species unguentaque mira feruntur . 
tempus in aeternum sacrum seruantia corpus . 
supremum patri talem celebrauit honorem Augusto melior Iustinus Caesare princeps . 
ut pius ingrediens corpus uenerabile uidit , incubuit lacrimans , atque oscula frigida carpsit diuini patris , uerbisque dolentibus inquit . 
" nos flemus tristes , mentisque ardore dolemus . 
tu , pater , angelicas inter , sanctissime , turmas laetus abis , positoque deum iam corpore cernis , et frueris meliore die sub lumine solis . 
nox cui nulla subit . 
salue , pater inclite , salue . 
aeternum , pater alme , uale " . 
non plura moratus Augusti nutu tolli sublime feretrum imperat , et tota populus processit ab aula , maestaque funereas accendunt agmina ceras . 
omnis in exequias sexus conuenit et aetas . 
quis memorare potest tantae miracula pompae ? 
hinc leuitarum uenerabilis ordo canentum , uirgineus tonat inde chorus : uox aethera pulsat . 
funduntur lacrimae ritu niuis : imbre madebant cunctorum uestes , proprioque in fonte natabant manantes oculi , uultusque sinusque rigabant . 
attonitae matres resolutis crinibus ibant ante fores aliae , tectis sublimibus illae implentes altas turba stipante fenestras : quantus Hyperborei uolucrum concentus in Istri contrahitur ripas , gelidas quas linquere terras aspera cogit hiems . 
glacie niuibusque coactae innumerae glomerantur aues , stipantur in unum , innectuntque moras , et flumina linquere nolunt . 
transitus ob causam multi pia tura cremabant . 
undique currebat studio plebs maesta uidendi . 
omnibus unus amor , iustus dolor omnibus unus augebat lacrimas , et uiso funere flebant , donec Apostolici subeuntes atria templi inclita sacrato posuissent membra sepulcro , quod pius ipse sibi puro construxerat auro . 
postquam facta quies , totam plebs laeta per urbem sacra coronatis ornauit moenia tectis . 
pratorum spoliatur honor . 
nemus omne refertum frugibus et glaucae frondes rapiuntur oliuae . 
exornant postes , et arundine limina comunt , festaque per cunctos tendunt uelamina uicos . 
ludere tunc iuuenes et laudibus addere laudes incipiunt , plaudunt pedibus , mollique reponunt crura gradu , mirisque modis noua carmina flectunt Iustinum Sophiamque pios duo lumina dicunt . 
organa , plectra , lyrae totam insonuere per urbem , mille uoluptatum species , conuicia mille , saltatus , risus , discursus , gaudia , plausus . 
Augustis uitam laetis clamoribus optant . 
" post senium " dicunt " sese iuuenescere mundus gaudet , et antiquae repetit primordia formae . 
ferrea nunc abeunt atque aurea saecula surgunt temporibus , Iustine , tuis , spes urbis et orbis , Romani iubar imperii , decus addite cunctis retro principibus , cuius sapientia uictrix obtinuit patrii fastigia maxima regni " . 
ingeminant Sophiae nomen , lumenque secundum hanc dicunt , carmenque nouum cum plausibus addunt . 
interea laetus sacra cum coniuge princeps coeperat Augustae felicia carpere mensae gaudia , regales epulas et dulcia Bacchi munera , quae Sarepta ferax , quae Gaza crearat , Ascalon et laetis dederat quae grata colonis , quaeue antiqua Tyros , quae fertilis Africa mittit , quae Meroe , quae Memphis habet , quae candida Cypros : quaeque ferunt ueteres maturo robore uites , quas manibus propriis Ithacus plantauit Ulixes , pace sub Iliaca Laertia limina seruans nondum Troiani uitans discrimina belli : quaeque Methymnaeis expressit cultor ab uuis : pocula quae uitreo flagrabant plena Falerno . 
prisca Palaestini miscentur dona Lyaei , alba colore niuis blandoque leuissima gustu . 
fusca dabant fuluo chrysattica uina metallo , quae natura parit liquidi non indiga mellis , et Garisaei permiscent munus Iacchi . 
cuncta quis expediet , dominis quae parturit orbis , Romano quaequae est prouincia subdita regno ? 
haec magno luxu quamquam cumulata redundent , temperie solita paruus cibus ore modesto sumitur , et quantum capiat mens sobria potus censura seruante modum . 
cura ipsa regendi clementisque animus praesumere parcius escas iure facit , potusque parum sapientia quaerit . 
aurea purpureis apponunt fercula mensis pondere gemmarum plus grauia . 
pictus ubique Iustinianus erat . 
dominis pictura placebat , gaudebantque sui genitoris imagine uisa felices geniti . 
ueras ibi credere posses sacras effigies , uiuasque astare putares . 
ars et materies animas simul addere possent , addendi uitam nisi ius , natura , negares . 
ingeniis hominum post mortem uiuere fama concessum est : clarum seruat sua gloria nomen . 
ipse triumphorum per singula uasa suorum barbarico historiam fieri mandauerat auro , tempore quo captis iniecit uincla tyrannis Iustinianus ouans , quarto cum consule princeps alta triumphali tereret Capitolia pompa . 
sacris principibus iucundae fabula mensae de diuo genitore fuit : tum nomen honorum inter delicias et dulcia pocula summis laudibus attollunt , uiuumque per ora fatentur . 
sic decessorem regnantum nullus amauit , quamquam sceptra patris natus successor haberet . 
ante oculos geniti genitor dulcissimus omni tempore semper erit , semperque in corde manebit . 
postquam diuinae sumpsere nouissima cenae pocula , et excelsae siluerunt gaudia mensae , contulerat quae prima dies , surrexit ab alto laetus uterque toro secretaque tecta petiuit . 
sed non in segnes soluerunt pectora somnos : inuigilant animi , quibus est pia cura regendi tot latos populos , duros domitare tyrannos , consiliis uti , causas disponere mundi . 
maxima pro rerum quae disposuere salute , admiranda magis quam conumeranda fateri humanum decet ingenium . 
quis carmine digno tot diuinarum miracula pandere rerum sufficiat ? 
quibus haec uerbis , qua laude reponat ? 
diua Augusta fauens , sanctum et uenerabile nomen , immortale bonum , nostrae Sapientia linguae , auspiciis haec sacro tuis . 
tua uota canentem respice , et oranti clemens solacia praebe . 
septima gaudentem lux aurea uiderat orbem , expellens placido brumalia frigora uerno . 
omnia sol oriens radiis melioribus afflans tranquillo gelidas tepefecerat igne pruinas . 
gaudebant elementa simul , mollique calebant temperie , uotisque suis noua Roma fremebat . 
ornata est Augusta domus , iussuque regentis acciti proceres omnes , schola quaeque palati est iussa suis adstare locis . 
iamque ordine certo turba decanorum , cursorum , in rebus agentum , cumque palatinis stans candida turba tribunis et protectorum numerus mandante magistro omnis sacrorum uis adfuit officiorum ornatu uario cultuque habituque modoque . 
ingens excubitus diuina palatia seruans porticibus longis porta condensus ab ipsa murorum in morem laeuam dextramque tegebat . 
scuta sub erectis coniungens aurea pilis . 
ense latus cincti , praestricti crura cothurnis , astabant celsi pariter , pariterque nitebant extantes latis umeris durisque lacertis : coniferae ueluti sacra inter flumina quercus , per quas blanda fluens rauco sonat unda susurro , condensam faciunt frondoso robore siluam , excluduntque diem ramis , intonsaque laetae attollunt capita , alta et uertice sidera pulsant . 
et laeua dextraque acies astare uideres , multaque ancipites splendescere luce bipennes , terribiles aetate pares . 
imitatur Olympum officiis Augusta domus . 
sic omnia clara , sic numeris bene compta suis , ita luce corusca aurea conuexi ueluti rutilantia caeli sidera mensura , numeris et pondere cursus perficiunt librata suo , stabilique recessu firma manent , unumque iubar super omnia fulget ; omnia succumbunt flammis melioribus astra et quo tecta latent , regis pascuntur ab igne . 
hac se magnarum Romana potentia rerum lege tenens medias inter super omnia gentes regna micat claro tantum uni subdita caelo . 
atria praelargis extant altissima tectis , sole metallorum splendentia , mira paratu et facie plus mira loci , cultuque superba . 
nobilitat medios sedes Augusta penates , quattuor eximiis circumuallata columnis . 
quas super ex liquido praefulgens cymbius auro immodico simulans conuexi climata caeli , immortale caput soliumque sedentis obumbrat ornatum gemmis , auroque ostroque superbum . 
quattuor in sese nexos curuauerat arcus . 
par laeuam dextramque tenens Uictoria partem altius erectis pendebat in aera pinnis , laurigeram gestans dextra fulgente coronam . 
mira pauimentis stratisque tapetibus ampla planities , longoque sedilia compta tenore clara superpositis ornabant atria uelis . 
uela tegunt postes . 
custodes ardua seruant limina , et indignis intrare uolentibus obstant condensi numeris , fastu nutuque tremendi . 
postquam dispositis ornata palatia turmis officia explerunt , adytis radiauit ab imis inclita lux , et consistoria tota repleuit . 
egreditur princeps magno comitante senatu adfuit obsequio castorum turba uirorum . 
illis summa fides et plena licentia sacris deseruire locis atque aurea fulcra parare , regales mensas epulis onerare superbis , conseruare domum sanctumque intrare cubile . 
internas munire fores , uestesque parare . 
armiger interea domini uestigia lustrans , eminet excelsus super omnia uertice Narses agmina , et Augustam cultu praefulgurat aulam comptus caesarie , formaque insignis et ore . 
aureus omnis erat , cultuque habituque modestus , et morum probitate placens , uirtute uerendus , fulmineus , cautus , uigilans noctesque diesque pro rerum dominis , et honora luce coruscus : matutina micans ut caelo stella sereno auratis radiis argentea sidera uincit uicinumque diem claro praenuntiat igne . 
ut laetus princeps solium conscendit in altum membraque purpurea praecelsus ueste locauit . 
legatos Auarum iussos intrare magister ante fores primus diuinae nuntiat aulae orantes sese uestigia sacra uidere clementis domini , quos uoce et mente benignus imperat admitti . 
miratur barbara pubes ingressus primos immensa atque atria lustrans ingentes astare uiros . 
scuta aurea cernunt , pilaque suspiciunt alto splendentia ferro aurea et auratos conos cristasque rubentes . 
horrescunt lanceas saeuasque instare secures , ceteraque egregiae spectant miracula pompae , et credunt aliud Romana palatia caelum . 
spectari gaudent , hilaresque intrare uideri . 
non secus Hyrcanae quotiens spectacula tigres dat populis noua Roma suis . 
ductore magistro non solita feritate fremunt , sed margine toto intrantes plenum populorum milia circum suspiciunt , magnoque metu mitescere discunt : deponunt rabiem , gaudent fera uincla subire . 
per medios intrare locos , ipsumque superbae quod spectantur amant , caueam turbasque fauentes lustrant , et pronae solium regnantis adorant . 
uerum ut contracto patuerunt intima uelo ostia , et aurati micuerunt atria tecti , Caesareumque caput diademate fulgere sacro Tergazis suspexit Auar , ter poplite flexo pronus adorauit , terraeque affixus inhaesit . 
hunc Auares alii simili terrore secuti in facies cecidere suas , stratosque tapetas fronte terunt , longisque implent spatiosa capillis atria et Augustam membris immanibus aulam . 
ut clemens princeps legatos surgere iussit officia stratos iussu monituque iubentis erexere uiros . 
" quod poscitis " , ore sereno clementer regnator ait " memorate , docete . 
et , uestri regis quae sit legatio , ferte " . 
haec postquam princeps tranquilla uoce profatus , crudus et asper Auar dictis sic coepit acerbis . 
" rex Auarum Cagan debellans intima mundi famosos strauit magna uirtute tyrannos , innumeros populos et fortia regna subegit , cuius Threicium potis est exercitus Hebrum exhausto siccare lacu fluuiumque bibendo nudare et nondum plene satiatus abire , quem Persae timuere feri , genibusque minantis admouere manus : pacem meruere precando . 
ni fieret , frustra celsis Babylonia muris cincta foret , dominosque Auares nunc Parthia ferret . 
rupimus Euphraten , gelidos superauimus amnes , hibernasque niues cursus qua frenat aquarum frigus et omnigenis fit durior unda metallis . 
uidimus extensos uitrea testudine pontes stagna lacus fluuiosque super fontesque iacere . 
in silicis morem uel stratae marmore terrae cognatos latices laticum concreta tegebant . 
plaustra super solidas stridentia duximus undas . 
illic uoluentum uestigia nulla rotarum , aerea nec solitos labens dedit orbita sulcos , nec fragilis potuit crystalli forma noceri praesolido stringente gelu , fremitusque sonorum cornipedum liquidos caua terruit ungula campos insanum uoluens strepitum . 
calcauimus imbrem , iuimus in fluctus sicco pede . 
praebuit amplas nix spatiosa uias . 
praeduris gentibus acre intulimus bellum . 
pars altera castra locauit . 
miscuimus pugnas , munitas cepimus urbes , firmaque diruptis deiecimus oppida muris . 
nunc ripas Scythici uictor rex contigit Istri , densaque per latos figens tentoria campos ad tua nos , princeps , haec splendida moenia misit . 
annua praelargi patris solacia uestri sumere tempus adest . 
sanctus quae praebuit ille , uos etiam praebere decet . 
si foedera pacis intemerata tibi , si mauis pacta manere , debita quaerenti transmittes munera regi " . 
talia iactantem , nulla commotus in ira , tranquillus princeps oculis pietate serenis aspexit iuuenem , placidoque haec edidit ore . 
" quantum est legatis concessa licentia fandi , tantum legatos animo decet esse modestos et uitae probitate graues ; quique ordine possint scire locis humiles quibus et quibus ora superbi expediant , nostramque petant quod mitiget iram , prospiciantque suae poscentes foedera uitae . 
quod tua uentosis inflata superbia uerbis iactitat , ignauae mentis deformia nudat . 
quid profugos laudas , famaque attollis inani extorrem populum ? 
quae fortia regna subegit , effera gens Auarum proprias defendere terras non potuit , sedesque suas fugitiua reliquit . 
tu uelut ignaris falsis rumoribus audes uana loqui , turpique dolo noua somnia fingis . 
quod tibi nunc uisum est uestro assignare labori , militibus nostris ludo solet esse diurno . 
hoc studium dominis , ea sunt sua seria seruis . 
sanctum hoc imperium toto sic floruit orbe , bella gerens pacemque tuens . 
nos more parentum pacem diligimus , numquam fera bella timemus . 
pax est subiectis , pereunt per bella superbi . 
parcimus innocuis , sonti non parcimus ulli . 
res Romana dei est , terrenis non eget armis . 
iure pio uiuit : bellum non ingerit ultro , suscipit illatum . 
uel si seruire negabunt ingratae gentes , primum tamen admonet hostes more gubernandi . 
monitus qui suscipit istos , uiuit et a nobis meritos expectat honores . 
quisquis amat pacem , tutus sub pace manebit : et qui bella uolunt , bellorum clade peribunt . 
gens quaecumque ausa est Romana lacessere signa , horruit extinctas inopino fulmine turmas , innumeros cecidisse suos , regesque superbos uidit sub nostris humiles fractosque triumphis . 
ergo signa meis Cagan contraria signis ferre parat , lituosque mihi camposque minatur gens Auarum , ni pacta damus ? 
terrore putatis id nostrum fecisse patrem , miseratus egenis et profugis quod dona dedit ? 
pietate regendi hoc facimus , gratisque dari prouisa iubemus . 
nostra manus larga est , non prodiga : perdere nescit . 
iure suas dispensat opes , quo continet orbem . 
sponte damus dignis , indignis sponte negamus . 
tu numeros numeris et uires uiribus audes exaequare meis . 
nostris non fidimus armis , quamquam ductores , numeri fortesque tribuni , " subiecti reges et gentes rebus abundent quot caelum guttas mittit , quot litus harenas . 
quod super est , unumque meum speciale leuamen , imperii deus est uirtus et gloria nostri , a quo certa salus , sceptrum datur atque potestas : qui populos clemens super omnia regna Latinos constituit , pacemque suam commendat amari : cuius spe fruimur , cuius uirtute superbos deicimus , cuius populos pietate tuemur ; qui nostros auget mira uirtute triumphos . 
ipsius laudamus opus solumque timemus ; hunc unum colimus , rerum dominumque fatemur . 
cognoscant Auares , quoniam deus omnium hic est . 
fastus non patimur . 
gentes seruire uolentes suscipimus , donisque humiles et honore leuamus . 
quisque suas mensuret opes uiresque suorum , cum quis bella gerat , sub qua spe sumpserit arma . 
diuinum sibimet plus consulat unde petatur auxilium . 
poterint si numina uana potentem oppugnare deum , si possunt sponte uenire persculpti lapides , surdae mutaeque figurae , monstraque , quae uariis extant conflata metallis , si caelo tellus bellum mouet , arma feretis uos armis aduersa meis . 
si , barbare , nescis , quid uirtus Romana potest , antiqua require , quae proaui , patres et aui potuere Latini . 
quid noster senior potuit pater , inscie , disce , sub quo Uandalici ceciderunt strage tyranni edomitique Getae , pubes Alamannica , Franci totque aliae gentes , famosaque regna per orbem ardua sub nostris flectentia colla triumphis suscepere iugum , mentes animosque dedere seruitio , nobisque manent ex hoste fideles . 
en Sultan nostra seruire paratus in aula legatos nobis et plurima munera mittit . 
quos contra ingratos offendimus , arma paramus . 
obstamus dominis , profugis damus ostia seruis ? 
legibus hoc nostris non conuenit . 
arguo factum . 
indignis praebemus opem . 
Caganque timeri se putat , et bello mea signa lacessere temptat ? 
ite , licet . 
campos acies et castra parate , signorumque duces certo sperate meorum . 
contremuit stupefactus Auar , magnoque timore diriguit . 
siccis uox umida faucibus haesit , turbatusque malis Augusta ab sede recessit . 
cetera consiliis quae princeps prouidus altis disposuit , uerbis fateor comprendere nullus sufficit , et pleni tenor est in fine libelli . 
haec dilata parum , non praetereunda relinquo . 
quaeque suis aptata locis , rerumque fauorem , in quantum potis est , deuota mente notabo . 
Iam uicina dies spectandi consulis omnes urguebat turmas arcus statione replere et loca , quae populis praefectus deputat urbis , consultor legum libertatisque tuendae dispositor , iusti uindex , corrector iniqui , censuram grauitate regens , multoque rigore terribilis , mitique magis pietate tremendus . 
tunc partes munire suas spatiumque parare accelerant ; medioque fori , qua diuite dextra egrediens princeps sacra trabeatus ab aula diuitias uulgo , sollemni munere donans , more niuis sparsurus erat , noua fabrica surgit . 
turbatur tota lignorum uenditor urbe emptorum numero . 
studio ruit agmen emendi . 
robora siluarum tunc plaustra gementia ducunt magnis ponderibus tractu stridente rotarum . 
explicitae moles ; nec sufficit arida tantum ligni materies : ratibus tunc ire per urbes finitimas , ferro uirides succidere siluas . 
rarescunt luci , campi spoliantur opaci , arboribus ferrum sedit , gemit undique fessus concisor nemorum , crebrisque securibus ictus congeminant . 
nidis uolucres fugere relictis , horrescunt sua lustra ferae , dulcesque latebras linquunt . 
concussae penitus tremuere cauernae , immissamque timent tenebrosa cubilia lucem . 
densa per antiquas discurrunt agmina siluas more apium , quas uer tepidum noua condere castra et munire fauos ceris iubet . 
aethere capto densa per herbosos errant examina campos , floribus insidunt uariis , roremque madentem ore legunt onerantque umeros , cerasque liquentes conficiunt , dulcesque lares in pumice figunt . 
incumbunt operi , gratisque laboribus instant . 
protinus omnigeni caeduntur robora ligni , quaeque suis aptanda locis : durissima costas , mollia dant tabulas . 
quadrata caesa bipenni fraxinus , et crebris cadit ictibus ardua pinus , tunc fagi dulces et suco taxus amaro , iliceaeque trabes fortes et pallida buxus pulchra magis pallore suo . 
cecidere securi antiquae quercus et amictae uitibus ulmi , cedrus olens , solidum numquamque natabile robur , aesculus , alnus , acer , terebinthus , populus , ornus . 
in tenues tabulas abies montana secatur , iuniperi tiliaeque leues et odora cupressus . 
mille secant in frusta trabes : tonat aerea pulsans malleus , et tractae strident scabredine serrae , curuaque percusso longe sonat ascia ligno . 
tanta nec Inachides secuerunt robora plebes , armatas classes ratibus cum mille pararent . 
illa prius laetae spectacula praebuit urbi fabrica . 
mirantur populi , studioque uidendi omnis concurrens sexus ueniebat et aetas . 
roboribus flexis teretes curuauerat arcus artificum praedocta manus , trabibusque cauatis affigens tabulas pendentes struxerat aedes , quattuor informans molem stationibus unam , buxea populeis aptans capitella columnis materiaque ipsa bases firmauerat imas : omnia roboribus sternunt loca plana politis . 
coniungunt tabulas et ferri nexibus artant , quae pondus strepitusque uirum motusque fauentis ferre queant populi . 
cunctorum terga locorum alternumque latus conclusit sectile lignum , undique munimen , decus et tutamina praebens . 
disposuere gradus , quis staret in ordine longo diuisum in turmas atque in sua corpora uulgus , posset ut exertas ad munera tendere palmas , liberius spectare oculis manibusque fauere , et donis aptare sinus , quae plurima consul in plebes missurus erat , palmasque capaces tendere , quo ueniens late pluat aureus imber . 
ut labor artificum perfecta mole quieuit , atque operis tanti nituit decus , omnia late , quae modo lignorum squalebant fragmine , mundant , exornantque locos , et festa fronde coronant partes quique suas . 
fixis tabulata uirebant palmarum ramis et amicae pacis oliuae . 
cuncta triumphalis pendentia culmina laurus comit et amplectens foliis felicibus ambit . 
quos illic ludos , quae feria uulgus habebat ! 
ludere nunc alios , alios spectare uideres mille uoluptatum species . 
uelamina tendunt , ut loca quaeque decent . 
ut plus mirentur , obumbrant . 
quod uulgo est , uile est : quidquid latet , extat , honorat ; quodque magis tegitur , pretii maioris habetur . 
tunc interclusos nulli transire sub arcus concessum est : cunctis medio uia lata patere . 
lux octaua nouo nascentis lumine Christi in se uoluentis uestigia flexerat anni ; more suo currens totum compleuerat orbem circulus alterius referens de fine dierum principium , teretemque rotam nouus ordine mensum urguebat numerus . 
totum qua uoluitur aeuum et finit sine fine dies . 
iubar axe sereno emicuit , uotisque pii sese obtulit orbis , laetificans cunctas felici lumine terras . 
clara coruscantem lux auxerat altera lucem , cum terris gaudente polo prodibat uterque , sol radians et consul ouans . 
noua Roma nitebat , certabantque ipsi iucunda palatia caelo . 
dona kalendarum , quorum est ea cura , parabant officia , et turmis implent felicibus aulam . 
conuectant rutilum sportisque capacibus aurum accumulant , onerantque locos , quibus altior ipsa sella triumphalis firma statione locata iam fuerat , nondum claro tunc consule plena . 
hinc uetus argentum formas speciesque nouatum in uarias , pressum titulis sculptumque figuris excelsis portant umeris , magnisque laborant ponderibus , cistaeque graues funduntur in unum : utraque materies in magnos surgit aceruos . 
aedibus in magnis miro constructa paratu extabat sedes , auro gemmisque superba , lumen habens sine sole suum ; illustratque propinquos gemmarum natura locos , rerumque colores mutans et Phoebi radios fulgentis obumbrans . 
miscentur teretes quadris , uiridantibus albae . 
chrysolithi mireque micant , flammasque pyropos afflans et propria depellens luce tenebras . 
hanc prius in media , quam sol procederet , aula auratis gradibus sacrisque tapetibus altam conscendit princeps trabea succinctus auita , regalem ditans Augusta fronte coronam , censuramque piam seruans grauitate resedit Caesareos augens habitus ritusque Gabinos . 
cuius Hydaspeis radiabat purpura gemmis uincens luce diem , plus maiestate sedentis lucidior meliorque sui . 
primumque senatus pronus adorauit " uincas , Iustine " perorans . 
" consule te felix , te principe floreat orbis . 
salue , Augustorum numeri non ordine prime , sed meriti , largitor opum , largitor honorum , libertatis apex , mundi caput , unica uirtus et rerum manifesta salus , reparator opimi nominis . 
antiqui redeunt noua saecula fasti . 
Augusti priscum renouasti Caesaris aeuum , clarius est meliusque tuum . 
tua gaudia tecum hinc uester primus feliciter excipit annus , uotaque plura tuis celebret noua Roma triumphis " . 
inde senatorum sacro recitantur ab albo nomina , conscripti patres qua uoce citati accedunt hilares , subeuntque altissima sedis culmina , praetendunt dextras , et praemia sumunt consulis et mundi domini , donisque superbi fuluo plena ferunt argentea uasa metallo . 
qualia fecundi conuectant munera campi agricolae , cum prata uirent , plenisque canistris lilia cana ferunt , mediumque intermicat aurum floris odoriferi . 
primordia fertilis anni ferre domum gaudent , postesque et limina comunt , et sua placandis nectunt donaria templis . 
tunc oratorum geminae facundia linguae egregias cecinit sollemni munere laudes consulis Augusti . 
dignis fortuna fauorem praebuit , et iustis successit gratia dictis . 
o fortunati , quibus est ex rebus abundans laudum materies ! 
quid non laudabile dicunt , qui uitam , tanti qui principis acta reponunt ! 
quis fuit ille fragor ? 
tantus fauor unde repertus ? 
tot laudatorum numerus ? 
quibus artibus usi et quibus ingeniis ? 
quanto conamine nisi tunc phaleris phaleras et laudibus addere laudes ? 
non potuere tamen sanctae miracula uitae ordinibus numerare suis . 
diuina referre nec uirtus hominum nec sensus sufficit ullus . 
fontis Niliaci si quisquam aut hauriat undas et bibat , aut bibulis riuos inducat harenis : ipse quidem satiatur aquis , satiantur et agri , si quos ille rigat ; fontes et flumina replet , et praebet largas haurire uolentibus undas ; quae circa dominos habemus uota , probamus , dum canimus colimusque pios , ueneramur ouantes . 
quos dum laudamus , laudem de laude meremur , et fruimur maiore bono . 
nam diua propago humanae nil laudis eget , sed uota clientum pensat , deuotosque sibi pietate coronat . 
fertilis hic Augusta manus felixque uideri plus uoluit , nullumque suo praeferre fauori . 
namque illos donis conscriptis patribus aequos esse dedit , cum distet honor . 
uigilantia noctis hoc meruit carisque fauens sapientia Musis . 
doctior et princeps nouit , quod littera rerum pars magna est magnusque labor scribentibus instat . 
protinus officiis summam tutantibus aulam , ordinibus propriis et prisco more notatis , perque scholas turmasque uocans , pia praemia gaudens praebuit , et fidos opibus ditauit alumnos pro meritis gradibusque suis . 
idem inclitus omnes nutrierat , uiuoque etiam genitore regebat . 
natus in imperio , media nutritus in aula inter alumnorum numeros coetusque fideles , nomina cunctorum , cunctorum nouerat actus , omnes mitis amans , omnes pietate paterna semper alens semperque monens . 
rituque regendi continet ipse suos nutritque fouetque clientes : prouidus ut pastor , longo qui tempore tauros lanigerosque greges herbosis pauit in agris , omnia quae posuit taurorum nomina nouit ; crescere dilectum gaudet pecus , intrat ouile , discernit teneros et in unum congregat agnos nomina nota uocans : audita uoce sequuntur ; agnoscunt dominum , pulsantque balatibus auras , atque auidi sumunt uirides , quas attulit , herbas . 
interea populus totas compleuerat aedes , ornatas nexis diuersa ex fronde coronis . 
serica per cunctas pendebant uela columnas . 
perque arcus uicosque omnes astabat utraque parte fauens uulgus , palmasque sinusque parabat . 
consulis aduentum summa tardantis in aula expectant , penduntque moras , causasque morarum inquirunt , oculosque omnes ad regia tollunt limina , processumque Augusti consulis optant : haut secus ut Libyci terra sitiente coloni nubila suspiciunt , moto cum fulgura caelo prima micant , crebroque tonans Notus implicat aethram , ruricolum siccos discurrit turba per agros spe pluuiae , mundantque locos , aditusque uiarum librant , et cursus omnes moderantur aquarum , unde fluant liquidi per prata uirentia riui , ( cogit dura sitis ) cumulosque arentis harenae obiciunt , pinguisque soli decliuia claudunt . 
postquam opibus fidos consul ditauit alumnos Augusto nutu cunctos incedere iussit , ut populis pia dona daret . 
praecepta facessunt . 
tollitur in magnum diualis sella triumphum mille ministrorum manibus , gratoque labori summittunt umeros et loris fortibus aptant electi iuuenes , aetas quibus omnibus una , par habitus , par forma fuit , uestisque rubebat concolor , atque auro lucebant cingula mundo . 
incessit laetus praeclara in ueste senatus , pars trabeis , pars compta togis , ut cuique probatus ordo locum cultumque dabat . 
diuina sequuntur officia , et primis praeco clamoribus instat omnibus imperitans sectis procedere turmis . 
incedunt densae mixto lictore cohortes . 
hinc armata manus dextram laeuamque tuetur Caesarei lateris . 
clipeis pia terga tegebat ingens excubitus , protectorumque phalanges fulgebant rutilo pilis splendentibus auro . 
ipse autem consul sacro diademate fulgens , ornatus trabea , gemmisque ostroque nitebat , ore umerisque potens . 
et sacri luminis instar illius aspectus gemmas uincebat et aurum . 
angelicis oculis exaequans sidera caeli . 
contigit ut sacrae felicia limina portae , tramite qua recto mediam uia ducit in urbem , terruit incessu populos , oculisque refulsit : qualis ab Oceani liquidis sol aureus undis splendentes mittit radios , rutilusque serenum fundit ubique diem mundumque illuminat omne lucis honore suae . 
uiso tunc consule plebes plausibus assurgunt , et uoces uocibus addunt . 
sic , bene quaesitas ut pullis porrigat escas , mitis hirundo redit : postquam sua tecta uidendum garrula per patulas fuerit delata fenestras , matris in aduentum nido consurgit ab omni turba loquax , flagitantque cibos fidaeque parentis oribus ora petunt et apertis faucibus astant ; illa sed impendens nidum circumspicit omnem , distribuitque pias , ut cunctos nutriat , escas . 
sanxerat Augustus Sophiae cognomine templum , Romanum princeps cum Iustinianus haberet imperium , Christoque uouens sua uota dicarat mens Augusta , reor , iam non ignara futuri : aut magis ignarum recto deus ordine duxit ante futurorum , quam sunt , arcana bonorum auspiciis sacrare piis . 
Theodora regebat , tempore quo sacram fundauit conditor arcem . 
et Sophiae nomen nondum regnantis habere arx meruit : sceptri fuerant ea signa futuri . 
ingens mysterium , magna quod mole latebat . 
perfectum patefecit opus . 
uia lucida nostris nunc facta est oculis . 
manifesta luce uidemus olim promissum caelesti munere regnum Iustino Sophiaeque piis , patuitque , quod ante clausum erat , et nullis uelamen uisibus obstat . 
rem Sophia dignam certo sapientia fecit . 
instituit pulchrum , solidauit robore templum . 
coepit , perfecit donisque ornauit et auxit . 
iam Salomoniaci sileat descriptio templi . 
cedant cunctorum miracula nota locorum . 
inclita praeclarum duo sunt imitantia caelum , consilio fundata dei , uenerabile templum et Sophianarum splendentia tecta nouarum . 
principis haec , haec aula dei . 
deus illud utrumque glorificauit opus , sed maiestatis honore plus templum terroris habet . 
namque ibi probatur , quam sit ubique deus praesens , simul omnia complens . 
internis oculis illic pia cernitur esse indiuisa manens patris genitique potestas spiritus et sanctus . 
substantia creditur una , tres sunt personae . 
subsistite ! 
nomina fulgent , utque pater deus est , genitus deus aequus honore , spiritus et sanctus pariter deus . 
ex tribus una e caelo ueniens mundi persona redemptrix humani generis formam de uirgine sumpsit . 
sponte sua uenit , factorque et conditor orbis factus homo est , uerusque deus non destitit esse . 
natus , non factus , plenum de lumine lumen , una in naturis extans persona duabus , consimilis deitate patris , hominique profecto consimilis , sine peccato peccata relaxans , plurima per populum faciens miracula Christus . 
calcauit mortem moriens , uitamque resurgens uita dedit cunctis in se credentibus . 
ipse in caelum ascendens a dextris sedit honori aequaeui patris , iudex uenturus in orbem et regnum sine fine tenens . 
hunc mente fideli regnator Iustinus amans , trabeatus ab aula egrediens , templum primum sublime petiuit atque deo grates solita pietate peregit . 
plurima uotorum sacrauit dona suorum , immensoque pium ditauit munere templum . 
obtulit et ceras , et miti uoce petiuit corde humilis , dextraque dei benedictus abiuit , plus exaltatus , plus iustificatus id ipsum , quod se humilem , stans ante deum , ueramque fatetur , quam retinet pietate , fidem . 
cum diligit ipse . 
diligitur . 
quem Christus amat rex magnus , amatur . 
ipse regit reges , ipse et non subditur ulli . 
Iustinus princeps hoc protectore quietus imperat , hunc ipsum solum spe certus adorat . 
ut pius expletis templorum limina uotis liquit , in ingentem uectandus consulis arcem conscendit gaudens et saeptus lumine sedit . 
ante pedes domini , faciunt qui iussa , clientes astabant laeti , uultuque et ueste nitebant Romani populi patres sine semine facti . 
patricius senio fulgens Calinicus honoro , qui pater imperii meruit iam factus haberi gratior , Augusti seruans pia gaza sacelli . 
namque illi moriens mox Iustinianus honores contulerat , fidaeque prius narrauerat auri consilii secreta sui . 
" uocor " , inquit " alumne , et properat suprema dies , iussuque creantis a regnis in regna uehor . 
deus omne Latinum Iustino dedit imperium . 
tu , fide , memento uerborum , quae mando tibi . 
cum carne relicta spiritus ascendens claram penetrauerit arcem , in medio procerum Iustini ad limina perge . 
inuitato uirum , nolit licet ille subire . 
sorte mea tristis renuet . 
consentiet istinc . 
ne dubitare uelis . 
nullus contemnere possit terribilis praecepta dei . 
cognoscet amantes , quos fidos habui . 
mihi qui nocuere nocentue , ipsum etiam facto simili temptare parabunt , ut pereant iustasque suo dent sanguine terras . 
sed pietas Augusta malos castigat alumnos consilii bonitate sui . 
dum perdere non uult , subiectum sibi quidquid erat , sic punit iniquas carne ueras animas , ut mortis poena non maneat , breuiusque luant . 
cruciantia corpus praeteritura pati satis est . 
aeterna tremiscant supplicia , inflictas timeant in saecula poenas . 
ultio commissum lenit scelus . 
illa profecto paucorum multis prosunt exempla malorum , quorum post mortem nostrae monumenta perhorrent et damnant leges . 
erit unius utile multis exitium , cessantque doli , dum poena timetur . 
legislatores statuit deus ipse per orbem " . 
haec animo retinens sincera mente fidelis paruit , et domino meruit dilectus haberi . 
nec non ensipotens , membrorum robore constans aspectu , mentis non a grauitate benignus , astabat Narses sedemque ornabat herilem splendida signa gerens . 
qualis pretiosus achates aut medius fuluo Parius lapis enitet auro artificis formante manu : sic luce coruscus , sic animo placidus , miti sic gratior ore , terga tegens domini claris fulgebat in armis . 
