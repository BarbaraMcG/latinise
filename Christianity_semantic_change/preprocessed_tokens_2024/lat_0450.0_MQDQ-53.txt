Haec inter dominus Iesum dignatus adire promittit ualidis sublimem confore donis , admonitum transire uadum Iordanis amoeni castraque metata hostili imponere ripae ; utque nouas sedes terrarum in parte reposta constituat plebemque locis disponat opimis . 
quin etiam gentes distincto ex nomine noscit monte tenus magno , quem Libanon incola dicit , usque tuas , prono qui laberis agmine , ripas . 
Euphrates , Syrio disiungens limite Persas , uel mare , quod tumidum uentosis fluctuat undis . 
nam praeter eximium conserta in proelia robur , terrorem late populis pallentibus indens , Iudaicus miles domini tutamine fidit . 
cui meritum insigne dominus largitus ab astris praestitit , ut caperet dites sine uulnere terras . 
" Heia age uiriles , deus intonat , arripe curas , ut populus donata sibi mox regna capessat . 
legiferoque simul uisus ne dimoue libro , ut domino tutus numquam uiduere perenni . 
" ille citus scribis mandata gerentibus infit , ut uictum populus et congrua tela capessat . 
moturus ualidas uicina ad bella cohortes , tertia puniceum signet cum linea mundum . 
adfatusque tribus iuncto Iordane manentes , ut pecora et natos percepta in rura relinquant . 
at bellum commune gerant uictisque deinde se referant populis , domino quos principe pulsent . 
illae alacres iungunt cuneos atque agmina miscent . 
aspera quaeque pares ferro uotisque petentes . 
Haec inter iuuenes pugnaci ex agmine lectos , quae loca quiue habeant homines ubi moenia gentis , uestigare iubet cursimque inspecta referre , pinguia qui Medium lustrant dum praedia terrae . 
irrumpunt urbis aditus custode uacantes occultique situm lustrant et tecta Hiericho . 
excipit hos meretrix , dudum quae dicta Rachaba est , clamque tegit trepidos ac uerbis sedula mulcet . 
quod postquam regi dictum , terrore minaci exigit absconsos : stabili cum mente loquentis egressos dudum portis bipatentibus ambos . 
quos tamen occultim lignorum texerat antro . 
illos cura ducis per deuia quaeque requirit et , uelut hostis agat , portarum limina claudit . 
at meretrix , postquam cessauit cura tyranni , uertitur ad iuuenes et uatis more locuta est : " Nota mihi , fratres , dominus quae praemia uobis deferat , ex furua cum primum dempsit Aegypto : ut mare per medium fluctu suspensa tumenti unda fuit uobis ueluti pro moenibus ingens . 
uel cum per uacuas heremi squalentis harenas . 
caelicolum uictum niualis manna parauit , uel cum terrifici reges , trans flumina rauca Iordanis positi , uestro mucrone cadentes liquerunt patrias uobis uincentibus urbes . 
quid moror ? 
obsedit mentes et pectora pallor ; nullus tela capit curuo nec fidit in arcu : non pedes aeratas acies in proelia denset : non quadriga uolat ferrato bellica curru . 
uobis uera datur , iuuenes , uictoria , uobis sidereo ab rege , qui terram fecit et astra . 
et nunc , o iuuenes , iuratis dicite uerbis , ut , cum depositis procumbent moenia muris sit salus in uestris composta et credita dextris , ne captiua fiam socia cum stirpe domuque patribus et caris , quorum me cura fatigat . 
annuitur cunctosque domi seruare iubetur , uiuere quos cupiat se cum . 
atque indice signo spartea uincla sua suspendat cauta fenestra : ut , cum per captam legio se fuderit urbem , illita puniceo cernatur lana colore . 
illi alacres superant fossas et tuta capessunt Aisamo in colle , trina sub luce latentes , ne , dum praepropero repetunt sua castra recursu , incurrant aliquos diuersa ex parte sequentes . 
at meretrix secura sui mandata facessit . 
nec non et princeps , iuuenum sententia doctus , raptim castra mouet Sattina ex ualle proculque aduolat atque animos palpat dans otia cunctis trina die ; scribasque instigat dicere plebi , ut , cum sacratam praeferri aspexerit arcam atque sacerdotes post altar pergere celsum , signa leuent alacres promptim spatiumque relinquant , milia quod sensim duo compleat : atque fluentis corpora purificent , domini ante ora locandi . 
Haec inter princeps domini dignatus honore emicat , eximio Moysetis stemmate dignus . 
iamque sacerdotes fluuium transmittere iussi nuda in primori mergunt uestigia ripa ; tum bissena tribus dat lectos iussa tribunos , qui medio e fundo legerent candentia saxa , calculus ut madidis bissenus demptus harenis , flumina testetur populo siccata uianti . 
consimiles etiam cautes numeroque modoque in medio posuere sinu . 
quas mobilis unda diluit et rauco perfundit lubrica fluctu . 
at Rubena tribus nudatum transmeat amnem ; quam Gada subsequitur , media properante Manasse , quadraginta uirum mittentes milia bello . 
cum subito eluuies , fluuio decurrere sueta , stringitur et glacie cursus frenatur aquarum : euolat inferius positi pars fluminis ac se condit in oceanum uastoque immergitur aestu a regione , pii quae condit membra Mosetis , usque ad immensum dubiis cum fluctibus aequor , atque ubi Iordanem transmeauere frequentes , laxatur glacies solis mollita tepore exsuctasque prius coniungit flumine ripas . 
Haec ubi cognorunt diuersa in parte tyranni , demittunt mentes : nullum constantia firmat . 
hic princeps cultros bissena ex caute parauit , de quibus , ut iussum est , populi praeputia dempsit . 
nam bis uicenos heremo plebs tanta per annos ediderat ualidos maiora in milia natos . 
praebetur his lenta quies , ut tristia maestis uulnera mitificet sensim coitura cicatrix . 
pascha dehinc colitur et candens manna negatur ditibus annona , quam passim plurima messis exhibuit populo certatim farra metenti . 
azyma niuosa pascit de polline laetos . 
noctis festa piae campo celebrantur aperto , nouorum in mense senis bis solibus actis . 
haec super e portis despectat turba pauentum , castra modo et lecto conseruans milite muros . 
interea uates quendam mucrone minantem perspicit , et celere gaudet coniungere gressus , talia dum memorat : " Qua te de parte praesentas ? 
noster es , an potius Phoenicum es gente ? 
fatere . 
" accipit optati sermonis protinus usum , sublimi narrante deo . 
" Delapsus ab alto aethere nunc ueni , totis cui militat astris insignis legio et quo sub principe degit . 
" ille sub haec mixta tacitus formidine gaudet , fusus humi ueneransque deum , dum talibus infit : " O domine , immensam dignatus linquere sedem , quae famulum celerare iubes , quas sumere curas ? 
" dicitur , ut propere plantarum uincula soluat , fixerat in sancta quoniam uestigia terra . 
quin etiam ualidam muris atque obice firma casuram Hiericho uidet , gentesque feroces atque obitum regum , quibus est coniuncta ruina . 
ille celer toto circumdat milite muros , pone sacerdotes statuens arcamque sacratam , uatibus imperitans , quo plebs audentior esset , terrificos sonitus septem proflare tubarum . 
iussa dehinc legio tacite circumuenit urbem , ut tum belligerum tollat stipata clamorem , terrificum dederit proceris cum tessera signum . 
septima iamque dies laetum patefecerat orbem , cum iubet aeratas acies in proelia Iesus fidentem proferre gradum uastumque fragorem mittere pectoribus . 
quem promptim tela sequuntur non aries caementa quatit turresque retundit incessens etiam muros portasque superbas . 
sed fragor et uastae concordi murmure uoces tormentum mortale gerunt , quo moenia sidunt nudataque suis patuerunt omnia claustris . 
irrumpunt alacres subuersam protinus urbem , omnia uertentes gladio flammaque uoraci . 
femina sola fuit meritae donata saluti , ciuili discreta neci atque abdita castris , cognata comitante manu , ne nescius illam interimat miles , totis dum postibus errat . 
seruatur domino uirtutum lauta supellex omnibus ex rebus , poterant quae pascere uisum . 
His actis princeps populum iurare coegit , ne studeat quisquam muros renouare iacentes pignore multandus primo fundamina propter , extremo dehinc , temptet si attollere portas . 
interea euentus corrumpunt praua secundos . 
idola sectatur populus et pronus adorat saxa leuata manu , dum cautes numina credit . 
signifer est Acharus , Carmeli filius Ambri , quem sectata cohors dominum legemque reliquit . 
in uetitis haut laeta diu : nam milia postquam trina uirum consueta , nefas , sunt missa per arua hostica credentum facili formidine uinci Georum pubem , trepide dant terga per agros praecipitique fuga repetunt sua castra ducem . 
dedecus id postquam ductoris contigit aures , discindit uestes et prouida pectora tundit . 
quem comitata senum confestim turba maerentum supplicat , innocuis dum poscit uocibus Auses : " O domine , quae causa fuit producere plebem Aegypti de sede tuam ? 
quid pendere fluctus aequoreos cunctaque dehinc quae tradita nosti ingenti donante manu , qua ditius est nil ? 
an ideo , afflictam tumidus ut sternat Amorreus ? 
tutius ergo fuit trans magnum degere flumen . 
qui patuit nobis bibula siccatus harena , saucia quid faciet , aut quid confusa loquetur , quod mage seruitium cupias detrudere lectos . 
atqui uera salus et certae dona medellae te penes et quidquid mitis clementia praestat , conuenient gentes , dederas quas uincere nobis ; mixta Iebusaeus Amorreusque phalange aduersum te , summe sator , fera bella mouebunt . 
ergo tuum nomen pateris ridere superbos ignotaeque tibi gentes plus iuris habebunt ? 
" flectitur his dominus uatemque adsurgere iussit , commemorans sensim deformis crimina culpae plectenda exitio capitis , quod talia suasit . 
hinc ubi prima dies noctem dimouit opacam corripit e somno corpus sociosque fatigat cognatasque tribus per nomina singula uisit : deprendens noxale caput dat corpora morti improba , dum pariter pecudes mittuntur in ignem . 
quod facinus primus commissum dixit Acharus infelix praedae et spoliorum accensus amore , quae sepulta domi propria tellure tegebat . 
continuo haec missi quaerunt ; quae cito reperta et coram composta duce populoque frequenti . 
ille ubi quaesitam uidit non defore praedam , talibus eloquitur rector terretque timentem : " Fare age nunc cunctis , quae te dementia cepit , aut quid adiuuit rerum tibi nescius usus , immemor ut legis ritum sequerere nocentum ? 
et nisi saluasset sublimis gloria plebem , libera colla iugo pressisset uictor Amorrus . 
heia age , pro cunctis admissa piacula pende , ut saluata deus dominusque in castra recurrat . 
" haec ubi disseruit , saxorum tollitur imber damnatumque premit stirpemque euerberat eius ; et pecora et quidquid rerum seruauerat idem , candens flamma rapit canoque in puluere soluit . 
his actis curae emotae ; deus omnia mitis respicit et cunctis pariter consueta resignat robora , quis ualeant acies detrudere cunctas . 
accipit hic domini mandata insignia rector . 
instruat ut socias quaecumque in bella cohortes , mille legens iuuenes insigni corpore et armis , ut , belli dum furta parant , dumeta capessant , haut procul hos tacite Gergesi a moenibus abdens . 
ut cum mentita formidine uertere terga occipiat clausosque uiros educat in aequum , continuo celeres nemorosa cubilia linquant nudatasque uiris studeant peruadere portas . 
nec mora , propositis respondent omnia uatis . 
postquam obliquo decertant agmine turmae , princeps terga suos confestim uertere iussit . 
quos inimica super denso ruit agmine turba ac multo clamore premit ferrumque coruscat . 
quod speculata cohors , quae concaua ualle latebat . 
euolat et uacuis perrumpit moenia portis , subiciens rapidos tectis sublimibus ignes . 
confusus cum deinde sonus ac flebile murmur Gergessos conferre caput uisumque coegit . 
respiciunt atram in caelum uolitare fauillam flammarumque globos , quos culmina capta uomebant , diuersamque manum tergo frontique minantem : deprensi horrescunt exossaque tela relinquunt . 
confixa ante oculos lacrimantumque ora parentum pars in praecipites fossas uictore ruente truditur , aut captae portis sese arietat urbis . 
sternuntur ferro iuuenum bis milia sena . 
ipse quoque exultans aususque erumpere in aequum rex primo incursu capitur uinctusque tenetur configiturque cruci ; miserum dant saxa sepulchrum , omnibus absumptis solum non sorbuit ignis . 
quod rapuit festina manus ; iumentaque tantum sunt dirempta neci , subeunt quae pondera tergo . 
interea ad reges reuolat uictoria cunctos . 
audit Amorreus Iordani adiunctus amoeno et qui dumosis posuere in montibus aulas uel campos habitant laetos uallesque supinas , et qui caerulei consistunt margine ponti . 
Cetaeusque simul Chananaeusque susurrat Eueusque pauet Pherezeusque labascit , et Iebusa manus pariter Gergessaque pallent . 
nec tamen infracti penitus penitusque iacentes attollunt animos seseque in proelia firmant : omnibus unus amor Iesum detrudere regnis , conueniuntque Gabana , loco atque agmina sistunt . 
ipse inter curas bellorum construit altar , Moysetis de more , deo : quod uincula ferri nulla ligant , dum saxa simul compacta cohaerent , aequali coeunte situ , libamina promens grata deo , quis spirat odor iucundus in altis . 
quin etiam legis discribit iura magistrae : Deuteron est nomen , quoniam transacta reuoluit ; quam pariter totum fas est cognoscere mundum . 
arca sacerdotum uehitur ceruicibus alma , quicumque ut uideant domini donaria summi , atque etiam uates populo benedicere suetus percurrit . 
quae iussa prius , quae cauta deinde , gestorum ratione pari atque ordine certo . 
at Gabaona manus postquam successibus altis Iudaeos creuisse uidet caesosque tyrannos urbibus euersis nullumque obsistere posse , callida uersuto celerant colludia facto et , quos contiguis regio coniunxerat aruis , confingunt discreta procul sese adfore terra mirantes tropaea uiri palmasque recentes , si ualeant precibus uictori adiungere dextras et sociare domos totamque annectere gentem uicturam ratione data , ni dissona corda despiciant humiles et subdita colla retractent . 
utque fidis certae ualeant seruare colorem , deprensos multo compellant pondere mulos , putria portantes celeri molimine farra , quae ueteres lasso cohibebant tegmine sacci ; uinaque consuti multo cum uulnere folles uix retinent , dum plaga negat uincire liquorem . 
uestitus lacero nudabat corpora panno , calceus attritis misere dat tegmina plantis . 
frangitur his ductor populi , dum supplice palma uincitur et mentes credit cohaerere loquellae . 
suscipit orantes ueniam castrisque receptat , set , ut saepe solet , non longum ficta teguntur . 
compositosque dolos aperit testatio ueri . 
ilicet hos uates coram castigat amice ; et , quia iurarat domini per nomen aeterni , mansit amica fides ; sed ius commune negatum est : lixarum officio circum sacraria iussi conuehere exortes puris de fontibus undas . 
hos Donibezelo postquam descisse relatum est . 
regna Iebusaea qui tum tractabat in aula , quinque mouet reges suscepta in proelia fidos . 
acrius obliquus sociis pro foedere rupto , quam in populum , immensas acies qui fuderat armis . 
at Gabaon coetu multorum territa regum mittit oratores uatemque exposcit amicum , confestim toto succurrat milite maestis . 
nec mora , correptis dimittit Galgala signis hostica castra petens , domino subdente uigore talibus alloquiis : " Timeas ne nomina regum multa simul ualidasque putes his esse cohortes : quamlibet immensa confidant nube cateruae , nil pedes efficiet equitum nec tela ualebunt . 
falcibus et curuis armatas temne quadrigas . 
namque ego pallenti quatiam formidine gentes : nusquam fronte pari concurrent comminus hostes palantes tumida ualido cum milite caede . 
" haec ubi cognouit , numerosum tendit ad hostem : namque Apaphum belli tenuerunt sede tyranni confestimque fugam dimisso milite sumunt . 
cetera turba uirum confusae stragis aceruo occubuit camposque impleuit fusa patentes . 
nec tantum exanimes uincentum perculit ensis . 
quantum praegelidi conferta ex grandine nimbi : et licet hinc enses , hinc fulmina clara coruscent . 
una dies tantis non est sat longa triumphis . 
ergo hebetes cernens gladios et funera lenta . 
auxilium a domino princeps , quod sueuerat , orat . 
" Quamlibet extentis lux haec non sufficit horis , tempora ni iubeas noctis se adiungere luci . 
sit nunc flamma uagi librato in pondere solis nec moueat tremulos lunaris circulus ignes . 
ut elementa , suis ceu nescia currere metis , tempora proterent , condensus dum ruit hostis , auditur propere : sol sistitur et uaga luna cohibuit faciles utroque in cardine cursus . 
nec minus et reges , quos concaua saxa tegebant , obstricta ceruice palam consistere iussit . 
undique tum positis concurrit Iudaea telis impressoque genu conculcat colla gementum . 
ilicet exsangues crucibus figuntur in altis pendentes , donec sese nox reddidit atra . 
tum suspensa uirum deponit corpora ligno , quae super aggestis onerantur saxa ruinis . 
his actis properat bellator subdere Lemnam , grandaeuosque necat , pueris nec defuit ensis : nil penitus tota permissum uiuere gente . 
inde petita Lachis prostratis moenibus ardet : rex etiam populi capitur ferroque necatur . 
Dabira quin etiam , paribus cooperta ruinis , extincta legione perit socioque tyranno . 
et qui dumosis habuere in collibus arces aut curuas coluit uanes camposque iacentes , occidit , extinctis pariter cum rege maniplis . 
ac dum cuncta fluunt successu laeta secundo , Iabirus , acta uidens uictricis fortia gentis , ditia qui populis Asorum regna regebat . 
festinans flammam uicini extinguere belli , congregat eximios reges populosque feroces , quem Roboamus adit propere Madonis ab aula : et Somorus factusque comes Axinus in armis et qui Sidonia ductor regnabat in arce . 
Ceneritus Arabusque , quibus contermina regna , firmabant animos sceptri socialis amore . 
iungitur Ernadurus et qui coniuncta Chanannus rura colit ponto , uel qui primordia solis rubra uident , roseus cum primum panditur axis , his super adproperat Iebuso affinis Amorrus Cetius Eucheusque Pherezeusque sequuntur . 
qui deserta colunt squalentis deuia Thitsae , omnibus est animus Stipata incurrere turba . 
exim quisque suo contorquent spicula ritu : hic peditum incedit legio densataque nube quadriiugique ruunt ferrato milite currus , ut fragor ipse fuget nitentem comminus hostem . 
at parte ex alia Iesus nil territus instat , propter aquas ueniens Maronis nomine dictas : atque ubi cum lecto conscendit milite collem . 
desuper incurrens securum proterit hostem , omnia caede madent tellusque infecta cruore est . 
mox currus celeres subiectus deuorat ignis cornipedumque pedes gladio truncantur acuto . 
ipse regum princeps ferro dat pectus Asurus : urbs etiam totis procumbit subruta muris . 
communis hic praeda datur uictoribus omnis . 
bis denos hac pugna duces nouemque peremit unus ab astrigera signum qui sumpserat aula , protinus ascribit uates populoque uiritim diuidit ablatas tantis pereuntibus urbes gentibus . 
obtentu positas et cardine terrae , unde rubet croceum uenientis flamma diei trans amnem prisco Iordanem nomine dictum usque supinatam Chebronis nomine uallem , Hermonium ad montem , uasto qui uertice surgit , atque ad Amar pelagus Cheneri et marmora glauca , sepositam et Phasgam dudumque Asedota uocatum . 
solus compositis restabat praeda duellis Bassamum rector ( Ocum dixere uetusti ) , gigantum uirtute ferox , quos rector agebat , Astarota cui domus est et sedes in Aedra . 
huius terra datur tribubus sulcanda duabus et mediae , dum laeta placet atque herbida uallis , Rubenae Gadaeque simul sociaeque Manasse . 
cetera partitur sociis dux aequus in omnes . 
accedit regio qua Libanus exit in auras , et mare Masrefatum fecundaque Sidonis arua . 
Leuitas dominus uillarum nomine priuat . 
Balamus occumbit uentura edicere suetus . 
at socius semperque duci coniuncta Chalebus corda gerens . 
placido subnixus pectore fatur : " Nota tibi , ductor , animi sententia nostri tempore iam ex illo , pariter quo uisere terras hostiles missi , cunctis pauitantibus unus te socio exprompsi nil posse obsistere nobis : quamlibet immensi facerent noua bella gigantes . 
stare deum contra nostraeque adsistere parti . 
nempe tenes , placidus ut nobis maxima quaeque pollicitus fuerit senior ac sorte seorsa hunc dederit collem mihimet cunctisque meorum . 
et nunc , quod bellum Enachina ex gente superstat , cognata cum pube geram , non degener aeuo , etsi quater denus bis iam mihi uoluitur annus . 
ordinis esto memor sedemque allega petenti , quam propriam teneant nati prolesque natorum . 
" talia poscentem Chebrono in colle locauit . 
additur et magnis haut decolor urbibus Ardoc . 
his actis properat Dabiram exscindere gentem , cuius opus suetum dociles conscribere fatus et elementa graues pueris dictare magistros . 
elicit ille uirum promissae ad foedera natae , prompta cui uirtus animusque in pectore praesens . 
omnibus interea populis seruire coactis Iebusaea manus patriis non cessat ab aruis . 
Chananno perstante domi tectisque parentum . 
cetera ter ternis tribubus metata traduntur . 
Leuitis merito bis ternas segregat urbes perfugioque dedit factum noxale timenti , ne poena afficeret admissa piacula casu , quae proceres mandat librata expendere lance , ut facto grauiore reum nex congrua damnet . 
ipse quater denas Leuitis deuouet urbes fenoris exsortes . 
tum plebis consona uoce accipit Ephremum uentura in tempora collem . 
urbe super iuncta , mansit cui Thamnatha nomen , condidit hic cultros dura de caute paratos . 
de quibus obscenos dictu truncauerat artus , omnibus explicitis socios remeare uolentes Iordanis trans stagna uagi his imbuit orsis : " Grata manus nobis sanctoque electa tonanti fortibus e factis pariles meruistis honores , quos dedit omnipotens cunctis , qui collibus istis composuere domus , et nunc remeate laetantes . 
illud pro cunctis repetens uos saepe monebo , ut memores sitis , quanta uos cura perennis diligat omnipotens , dederit quae praemia uobis ; et quae constituit sanctis facienda loquellis . 
noritis seruanda fore , quia uita perennis his quaeritur rebus , maneat si gratia legis inoffensa dei semperque in pectore degat . 
ergo deus dominusque simul timeatur , ametur uisceribus totis totoque e pectore nostro : sic fiet , ut uestra pressentur sub iuga gentes . 
haec ubi dicta dedit cunctisque optando poposcit . 
illi iter incoeptum peragunt fluuioque propinquant conspicuamque locant turrito culmine molem , quae tribubus ubi facta nouem monumenta patescunt . 
ceu domini immemores cupiunt collidere bello : ante tamen missi , certum qui noscere possent : Phineus legitur , Aaronis candidus heres , atque decem primi tribuum meritoque locoque , qui memores mandata simul procerisque patrumque euoluunt , maestis quamquam nil criminis esset : " Dicite , quae fuerit substructi cura sacelli ? 
excideritne deus ? 
sanctaene oracula legis ergone deserto gentilia sacra tonante quaeritis et uiui functorum conditis aras ? 
numquid parua dedit cunctis monumenta Phagorus , exitio informi misero damnatus in ausu ? 
haec odio in gentes mandant populosque patresque , dum bellum sociale parant atque arma resumunt , numquid parua data sunt uobis iugera terrae . 
quae placuit uobis ? 
aut si producere fines ac proferre libet , de nostris sumite campis : dum modo sidereo semper sacrata tonanti sit synagoga parens , nobis nec dissona distet . 
commoueat sensus factum dementis Achari . 
idola cum rigidis formauit mortua saxis . 
nonne malum praeceps contracti criminis egit , unius ob noxam populum qui perculit ultor ? 
illi humiles blandis respondent talia dictis : " Nos colimus , qui cuncta pio sermone creauit quique uidet tacitis haerentia crimina libris ; nec opus , ut testes ad publica facta uocemus : ipse deus nouit , quae causa extruxerit aram . 
nobis cura fuit condendae ad flumina molis perpetuae , ut captae maneat testatio terrae : ne quandoque fiant uenturae obprobria proli credentum sancti diuisa oracula templi . 
nescimus uanis oblata libamina diuis . 
ne uero , ne tanta pios dementia mutet , ut placeat quidquam . 
domino quod displicet illa nobis tantum mactare ac sternere fas est , quae sueuit synagoga deo libare perenni . 
" his dictis manifesta fides placidique tribuni laudibus ornatos meritis liquere laetantes . 
interea longo uates iam senior aeuo accitum populum monitis fidelibus implet : " Cernitis ut , ciues , me iam longaeua senectus ingrauet et motu tardentur membra supremo : et nunc uel moneo , uel , si non displicet , oro , ut uestra sit uita deus , lex , semper in ore , et quae praestiterit nobis cunctisque parentum patribus , euoluat memori sententia fatu . 
namque feras gentes , quarum nunc regna tenetis , non gladius domuit noster , non perculit arcus . 
sed dominus , qui signa pius agmenque praeiuit , praegrediens nosmet , quotiens fit comminus hostis ; qui populos tantos gelida formidine missa subdidit ac reges uoluit succumbere nobis ; quique parans uacuos nostris cultoribus agros post bellum atque arma feras prorumpere iussit ut reliquam partem conductis morsibus essent . 
ergo agite et pontum siccatum discite uobis insuetoque modo fluuium sistente meatu concretum , tenuis si nondum desuper unda stringitur in glaciem calidum durata per aestum : ut deus immensi per saecla ingentia facti accipiat meritas laudes , dum consona plausu lingua canit nil esse deum sublimius uno . 
pergite , quo ducit docilis sententia legis ; ne uariis actus sub flexibus ambitus erret . 
idola nulla uirum deuicta ex gente supersint . 
sit dominus uobis deus arduus et deus ingens . 
quod si cassa placent et mortua numina cordi , dicite . 
discedam , noceant ne uana colentes . 
eligite , o cuncti , quae sunt accommoda uobis . 
deserit omnipotens refugas longeque refutat , qui sub pestiferi quondam monumenta Balacis omnia laeta magis uati despondit amico . 
aspice , quae teneas , quam fortes fuderis hostes et quam magna deus cunctis fidelibus addat . 
hunc colite et ualidas legi conectite mentes . 
" consona respondit populi sententia uati : " Accipe , magne ducum , quae sit fiducia nobis : illum , Niliacis qui nos educere terris dignatus , colimus solumque agnoscimus omnes esse deum caeli terraeque et marmoris alti , quo mandante maris patuerunt aequora Rubri et qui signa dedit nostris percongrua uotis , qui gentes nostris subiecit gressibus omnes . 
haec ubi disseruit populus fidelia fatu , pagina sanctificis legitur laudabilis orsis . 
ipse senex cautem terebinthi in codice ponit , ut sit perpetuae testis noscenda fidei . 
expletis igitur uitae dux optimus actis , cuius uita fuit centum distenta per annos atque decem , functus merito dat membra sepulchro Ephremo in colle , fuerat qui sedibus aptus . 
iustitiae ob meritum nulli defletur amico : cultellos tantum proceris iunxere fauillis , circumcisa quibus fuerat Iudaea iuuentus , ossaque in Sicimis Iosepi imposta quiescunt , in quibus et membra fuerant tumulata Iacobi . 
post hunc terrenos linquit Eleazarus actus . 
ergo uiris tantis post acta insignia functis . 
gentiles populus cultus atque idola sumpsit , defugiens dominum terrae dominumque caelorum . 
subditur Eglomum quae propter facta tyrannis , atque quaterdenos uixit captiuus in annos . 
