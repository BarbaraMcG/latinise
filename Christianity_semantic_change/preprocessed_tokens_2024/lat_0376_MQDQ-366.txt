Per quinquennia iam decem , Ni fallor , fuimus ; septimus insuper Annum cardo rotat , dum fruimur sole uolubili . 
Instat terminus et diem Vicinum senio iam deus applicat . 
Quid nos utile tanti spatio temporis egimus ? 
Aetas prima crepantibus Fleuit sub ferulis , mox docuit toga Infectum uitiis falsa loqui non sine crimine . 
Tum lasciua proteruitas Et luxus petulans ( heu pudet ac piget ) Foedauit iuuenem nequitiae sordibus et luto . 
Exim iurgia turbidos Armarunt animos et male pertinax Vincendi studium subiacuit casibus asperis . 
Bis legum moderamine Frenos nobilium reximus urbium ; Ius ciuile bonis reddidimus , terruimus reos . 
Tandem militiae gradu Euectum pietas principis extulit Adsumptum propius stare iubens ordine proximo . 
Haec dum uita uolans agit , Irrepsit subito canities seni , Oblitum ueteris me Saliae consulis arguens . 
Sub quo prima dies mihi Quam multas hiemes uoluerit et rosas Pratis post glaciem reddiderit , nix capitis probat . 
Numquid talia proderunt Carnis post obitum uel bona uel mala , Cum iam quidquid id est quod fueram mors aboleuerit ? 
Dicendum mihi : " Quisquis es , Mundum quem coluit mens tua perdidit ; Non sunt illa dei quae studuit , cuius habeberis . 
" Atqui fine sub ultimo Peccatrix anima stultitiam exuat ; Saltem uoce deum concelebret , si meritis nequit . 
Hymnis continuet dies Nec nox ulla uacet quin dominum canat Pugnet contra hereses , catholicam discutiat fidem , Conculcet sacra gentium , Labem , Roma , tuis inferat idolis , Carmen martyribus deuoueat , laudet apostolos . 
Haec dum scribo uel eloquor , Vinclis o utinam corporis emicem Liber quo tulerit lingua sono mobilis ultimo ! 
Est tria summa deus ; trinum specimen , uigor unus . 
Corde patris genita est sapientia , filius ipse est . 
Sanctus ab aeterno subsistit spiritus ore . 
Tempore nec senior pater est nec numine maior . 
Nam sapiens retro semper deus edidit ex se Per quod semper erat gignenda ad saecula uerbum . 
Edere sed uerbum patris est , at cetera uerbi : Assumptum gestare hominem , reparare peremptum Conciliare patri dextraque in sede locare Spiritus ista dei complet deus , ipse fideles In populos charisma suum diffundere promptus Et patris et Christi uirtutem in corpora transfert . 
