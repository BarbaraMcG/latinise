Poenico bello secundo Musa pinnato gradu intulit se bellicosam in Romuli gentem feram . 
dum lasciuiam nobilium et laudes fucosas petit , dum Africani uocem diuinam inhiat auidis auribus , dum ad Philum se cenitare et Laelium pulchrum putat , dum [ se amari ab his credit ] in Albanum crebro rapitur ob florem aetatis suae : post sublatis rebus ad summam inopiam redactus est . 
itaque ex conspectu omnium abiit Graeciam in terram ultimam , mortuust Stymphali , Arcadiae oppido . 
nil Publius Scipio profuit , nil illi Laelius , nil Furius , tres per idem tempus qui agitabant nobiles facillime : eorum ille opera ne domum quidem habuit conducticiam , saltem ut esset quo referret obitum domini seruulus . 
ferreum scriptorem ; uerum , opinor , scriptorem tamen , ut legendus sit . 
Custodes ouium tenerae propaginis , agnum , quaeritis ignem ? 
ite huc : quaeritis ? 
ignis homost . 
si digito attigero , incendam siluam simul omnem , omne pecus flammast , omnia qua uideo . 
