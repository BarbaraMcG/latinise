Transieram celerem nebuloso flumine Navam , addita miratus veteri nova moenia Vingo , aequavit Latias ubi quondam Gallia Cannas infletaeque iacent inopes super arva catervae . 
unde iter ingrediens nemorosa per avia solum et nulla humani spectans vestigia cultus praetereo arentem sitientibus undique terris Dumnissum riguasque perenni fonte Tabernas arvaque Sauromatum nuper metata colonis ; et tandem primis Belgarum conspicor oris Noiomagum , divi castra inclita Constantini . 
purior hic campis aer Phoebusque sereno lumine purpureum reserat iam sudus Olympum nec iam consertis per mutua vincula ramis quaeritur exclusum viridi caligine caelum , sed liquidum iubar et rutilam visentibus aethram libera perspicui non invidet aura diei . 
in speciem quin me patriae cultumque nitentis Burdigalae blando pepulerunt omnia visu : culmina villarum pendentibus edita ripis et virides Baccho colles et amoena fluenta subterlabentis tacito rumore Mosellae . 
salve , amnis laudate agris , laudate colonis , dignata imperio debent cui moenia Belgae , amnis odorifero iuga vitea consite Baccho , consite gramineas , amnis viridissime , ripas ! 
naviger ut pelagus , devexas pronus in undas ut fluvius , vitreoque lacus imitate profundo , et rivos trepido potes aequiperare meatu et liquido gelidos fontes praecellere potu ; omnia solus habes , quae fons , quae rivus et amnis et lacus et bivio refluus manamine pontus . 
tu placidis praelapsus aquis nec murmura venti ulla nec occulti pateris luctamina saxi , non spirante vado rapidos properare meatus cogeris ; exstantes medio non aequore terras interceptus habes , iusti ne demat honorem nominis , exclusum si dividat insula flumen . 
tu duplices sortite vias , et cum amne secundo defluis , ut celeres feriant vada concita remi , et cum per ripas nusquam cessante remulco intendunt collo malorum vincula nautae , ipse tuos quotiens miraris in amne recursus legitimosque putas prope segnius ire meatus ! 
tu neque limigenis ripam praetexeris ulvis nec piger immundo perfundis litora caeno ; sicca in primores pergunt vestigia lymphas . 
i nunc , et Phrygiis sola levia consere crustis tendens marmoreum laqueata per atria campum ; ast ego despectis quae census opesque dederunt naturae mirabor opus , non cara nepotum laetaque iacturis ubi luxuriatur egestas . 
hic solidae sternunt umentia litora harenae , nec retinent memores vestigia pressa figuras . 
spectaris vitreo per levia terga profundo , secreti nihil amnis habens ; utque almus aperto panditur intuitu liquidis obtutibus aer nec placidi prohibent oculos per inania venti , sic demersa procul durante per intima visu cernimus arcanique patet penetrale profundi , cum vada lene meant liquidarum et lapsus aquarum prodit caerulea dispersas luce figuras , quod sulcata levi crispatur harena meatu , inclinata tremunt viridi quod gramina fundo ; usque sub ingenuis agitatae fontibus herbae vibrantes patiuntur aquas lucetque latetque calculus et viridem distinguit glarea muscum . 
nota Caledoniis talis pictura Britannis , cum virides algas et rubra corallia nudat aestus et albentes , concharum germina , bacas , delicias hominum , locupletibus atque sub undis assimulant nostros imitata monilia cultus ; haud aliter placidae subter vada laeta Mosellae detegit admixtos non concolor herba lapillos . 
intentos tamen usque oculos errore fatigant interludentes , examina lubrica , pisces . 
sed neque tot species obliquatosque natatus , quaeque per adversum succedunt agmina flumen , nominaque et cunctos numerosae stirpis alumnos edere fas aut ille sinit , cui cura secundae sortis et aequorei cessit tutela tridentis ; tu mihi , flumineis habitatrix Nais in oris , squamigeri gregis ede choros liquidoque sub alveo dissere caeruleo fluitantes amne catervas . 
squameus herbosas capito interlucet harenas , viscere praetenero fartim congestus aristis nec duraturus post bina trihoria mensis , purpureisque salar stellatus tergora guttis , et nullo spinae nociturus acumine rhedo effugiensque oculos celeri levis umbra natatu . 
tuque per obliqui fauces vexate Saravi , qua bis terna fremunt scopulosis ostia pilis , cum defluxisti famae maioris in amnem liberior laxos exerces , barbe , natatus ; tu melior peiore aevo , tibi contigit omni spirantum ex numero non illaudata senectus . 
nec te puniceo rutilantem viscere , salmo , transierim , latae cuius vaga Vera caudae gurgite de medio summas referuntur in undas , occultus placido cum proditur aequore pulsus ; tu loricato squamosus pectore , frontem lubricus et dubiae facturus fercula cenae , tempora longarum fers incorrupte morarum , praesignis maculis capitis , cui prodiga nutat alvus opimatoque fluens abdomine venter . 
quaeque per Illyricum , per stagna binominis Histri spumarum indiciis caperis , mustela , natantum , in nostrum subvecta fretum , ne lata Mosellae flumina tam celebri defraudarentur alumno . 
quis te naturae pinxit color ! 
atra superne puncta notant tergum , quae lutea circuit iris ; lubrica caeruleus perducit tergora fucus ; corporis ad medium fartim pinguescis , at illinc usque sub extremam squalet cutis arida caudam . 
nec te , delicias mensarum , perca , silebo , amnigenas inter pisces dignande marinis , solus puniceis facilis contendere mullis ; nam neque gustus iners solidoque in corpore partes segmentis coeunt , sed dissociantur aristis . 
hic etiam Latio risus praenomine , cultor stagnorum , querulis vis infestissima ranis , lucius obscuras ulva caenoque lacunas obsidet ; hic nullos mensarum lectus ad usus fervet fumosis olido nidore popinis . 
quis non et virides , vulgi solacia , tincas norit et alburnos , praedam puerilibus hamis , stridentesque focis , obsonia plebis , alausas ? 
teque inter species geminas neutrumque et utrumque , qui necdum salmo , nec iam salar , ambiguusque amborum , medio varie intercepte sub aevo ? 
tu quoque flumineas inter memorande cohortes , gobio , non geminis maior sine pollice palmis , praepinguis , teres , ovipara congestior alvo propexique iubas imitatus , gobio , barbi . 
nunc , pecus aequoreum , celebrabere , magne silure , quem velut Actaeo perductum tergora olivo amnicolam delphina reor ; sic per freta magnum laberis et longi vix corporis agmina solvis aut brevibus deprensa vadis aut fluminis ulvis . 
at cum tranquillos moliris in amne meatus , te virides ripae , te caerula turba natantum , te liquidae mirantur aquae ; diffunditur alveo aestus et extremo procurrunt margine fluctus . 
talis Atlantiaco quondam ballena profundo cum vento motuve suo telluris ad oras pellitur ; exclusum fundit mare magnaque surgunt aequora vicinique timent decrescere montes . 
hic tamen , hic nostrae mitis ballena Mosellae exitio procul est magnoque honor additus amni . 
iam liquidas spectasse vias et lubrica pisces agmina multiplicesque satis numerasse catervas ; inducant aliam spectacula vitea pompam , sollicitentque vagos Baccheia munera visus , qua sublimis apex longo super ardua tractu et rupes et aprica iugi flexusque sinusque vitibus assurgunt naturalique theatro . 
Gauranum sic alma iugum vindemia vestit et Rhodopen , proprioque nitent Pangaea Lyaeo ; sic viret Ismarius super aequora Thracia collis ; sic mea flaventem pingunt vineta Garunnam . 
summis quippe iugis tendentis in ultima clivi conseritur viridi fluvialis margo Lyaeo . 
laeta operum plebes festinantesque coloni vertice nunc summo properant , nunc deiuge dorso , certantes stolidis clamoribus . 
inde viator riparum subiecta terens , hinc navita labens , probra canunt seris cultoribus ; astrepit ollis et rupes et silva tremens et concavus amnis . 
nec solos homines delectat scaena locorum : hic ego et agrestes Satyros et glauca tuentes Naidas extremis credam concurrere ripis , capripedes agitat cum laeta protervia Panas insultantque vadis trepidasque sub amne sorores terrent , indocili pulsantes Vere fluctum . 
saepe etiam mediis furata e collibus uvas inter Oreiadas Panope fluvialis amicas fugit lascivos , paganica numina , Faunos . 
dicitur et , medio cum sol stetit igneus orbe , ad commune fretum Satyros vitreasque sorores consortes celebrare choros , cum praebuit horas secretas hominum coetu flagrantior aestus ; tunc insultantes sua per freta ludere Nymphas et Satyros mersare vadis rudibusque natandi per medias exire manus , dum lubrica falsi membra petunt liquidosque fovent pro corpore fluctus . 
sed non haec spectata ulli nec cognita visu fas mihi sit pro parte loqui ; secreta tegatur et commissa suis lateat reverentia rivis . 
illa fruenda palam species , cum glaucus opaco respondet colli fluvius , frondere videntur fluminei latices et palmite consitus amnis . 
quis color ille vadis , seras cum propulit umbras Hesperus et viridi perfundit monte Mosellam ! 
tota natant crispis iuga motibus et tremit absens pampinus et vitreis vindemia turget in undis . 
annumerat virides derisus navita vites , navita caudiceo fluitans super aequora lembo per medium , qua sese amni confundit imago collis et umbrarum confinia conserit amnis . 
haec quoque quam dulces celebrant spectacula pompas , remipedes medio certant cum flumine lembi et varios ineunt flexus viridesque per oras stringunt attonsis pubentia germina pratis ! 
puppibus et proris alacres gestire magistros impubemque manum super amnica terga vagantem dum spectat transire diem , sua seria ludo posthabet ; excludit veteres nova gratia curas . 
tales Cumano despectat in aequore ludos Liber , sulphurei cum per iuga consita Gauri perque vaporiferi graditur vineta Vesevi , cum Venus Actiacis Augusti laeta triumphis ludere lascivos fera proelia iussit Amores qualia Niliacae classes Latiaeque triremes subter Apollineae gesserunt Leucados arces , aut Pompeiani Mylasena pericula belli Euboicae referunt per Averna sonantia cumbae ; innocuos ratium pulsus pugnasque iocantes naumachiae , Siculo qualis spectata Peloro , caeruleus viridi reparat sub imagine pontus . 
non aliam speciem petulantibus addit ephebis pubertasque amnisque et picti rostra phaseli . 
hos Hyperionio cum sol perfuderit aestu , reddit nautales vitreo sub gurgite formas et redigit pandas inversi corporis umbras , utque agiles motus dextra laevaque frequentant et commutatis alternant pondera remis , unda refert alios , simulacra umentia , nautas . 
ipsa suo gaudet simulamine nautica pubes , fallaces fluvio mirata redire figuras . 
sic ubi compositos ostentatura capillos , candentem late speculi explorantis honorem cum primum carae nutrix admovit alumnae , laeta ignorato fruitur virguncula ludo germanaeque putat formam spectare puellae ; oscula fulgenti dat non referenda metallo aut fixas praetemptat acus aut frontis ad oram vibratos captat digitis extendere crines : talis ad umbrarum ludibria nautica pubes ambiguis fruitur veri falsique figuris . 
iam vero accessus faciles qua ripa ministrat , scrutatur toto populatrix turba profundo heu male defensos penetrali flumine pisces . 
hic medio procul amne trahens umentia lina nodosis decepta plagis examina verrit ; ast hic , tranquillo qua labitur agmine flumen , ducit corticeis fluitantia retia signis ; ille autem scopulis subiectas pronus in undas inclinat lentae conexa cacumina virgae , inductos escis iaciens letalibus hamos . 
quos ignara doli postquam vaga turba natantum rictibus invasit patulaeque per intima fauces sera occultati senserunt vulnera ferri , dum trepidant , subit indicium crispoque tremori vibrantis saetae nutans consentit harundo , nec mora et excussam stridenti Vere praedam dexter in obliquum raptat puer ; excipit ictum spiritus , ut fractis quondam per inane flagellis aura crepat motoque assibilat aere ventus . 
exultant udae super arida saxa rapinae luciferique pavent letalia tela diei , cuique sub amne suo mansit vigor , aere nostro segnis anhelatis vitam consumit in auris . 
iam piger invalido vibratur corpore plausus , torpida supremos patitur iam cauda tremores nec coeunt rictus , haustas sed hiatibus auras reddit mortiferos exspirans branchia flatus . 
sic ubi fabriles exercet spiritus ignes accipit alterno cohibetque foramine ventos lanea fagineis alludens parma cavernis . 
vidi egomet quosdam leti sub fine trementes collegisse animas , mox in sublime citatos cernua subiectum praeceps dare corpora in amnem , desperatarum potientes rursus aquarum ; quos impos damni puer inconsultus ab alto impetit et stolido captat prensare natatu . 
sic Anthedonius Boeotia per freta Glaucus , gramina gustatu postquam exitialia Circes expertus carptas moribundis piscibus herbas sumpsit , Carpathium subiit novus accola pontum . 
ille hamis et rete potens , scrutator operti Nereos , aequoream solitus converrere Tethyn , inter captatas fluitavit praedo catervas . 
talia despectant longo per caerula tractu pendentes saxis instanti culmine villae , quas medius dirimit sinuosis flexibus errans amnis , et alternas comunt praetoria ripas . 
quis modo Sestiacum pelagus , Nepheleidos Helles aequor , Abydeni freta quis miretur ephebi ? 
quis Chalcedonio constratum ab litore pontum , regis opus magni , mediis euripus ubi undis Europaeque Asiaeque vetat concurrere terras ? 
non hic dira freti rabies , non saeva furentum proelia caurorum ; licet hic commercia linguae iungere et alterno sermonem texere pulsu . 
blanda salutiferas permiscent litora voces , et voces et paene manus ; resonantia utrimque verba refert mediis concurrens fluctibus echo . 
quis potis innumeros cultusque habitusque retexens pandere tectonicas per singula praedia formas ? 
non hoc spernat opus Gortynius aliger , aedis conditor Euboicae , casus quem fingere in auro conantem Icarios patrii pepulere dolores ; non Philo Cecropius , non qui laudatus ab hoste clara Syracosii traxit certamina belli . 
forsan et insignes hominumque operumque labores hinc habuit decimo celebrata volumine Marci hebdomas , hic clari viguere Menecratis artes atque Ephesi spectata manus vel in arce Minervae Ictinus , magico cui noctua perlita fuco allicit omne genus volucres perimitque tuendo . 
conditor hic forsan fuerit Ptolomaidos aulae Dinochares , quadrata cui in fastigia cono surgit et ipsa suas consumit pyramis umbras , iussus ob incesti qui quondam foedus amoris Arsinoen Pharii suspendit in aere templi ; spirat enim tecti testudine virus achates afflatamque trahit ferrato crine puellam . 
hos ergo aut horum similes est credere dignum Belgarum in terris scaenas posuisse domorum , molitos celsas , fluvii decoramina , villas . 
haec est natura sublimis in aggere saxi , haec procurrentis fundata crepidine ripae , haec refugit captumque sinu sibi vindicat amnem . 
illa tenens collem , qui plurimus imminet amni , usurpat faciles per culta , per aspera visus , utque suis fruitur dives speculatio terris ; illa etiam riguis humili pede condita pratis compensat celsi bona naturalia montis sublimique minans irrumpit in aethera tecto , ostentans altam , Pharos ut Memphitica , turrim . 
huic proprium clausos consaepto gurgite pisces apricas scopulorum inter captare novales ; haec summis innixa iugis labentia subter flumina despectu iam caligante tuetur . 
atria quid memorem viridantibus assita pratis innumerisque super nitentia tecta columnis ? 
quid quae fluminea substructa crepidine fumant balnea , ferventi cum Mulciber haustus operto volvit anhelatas tectoria per cava flammas , inclusum glomerans aestu exspirante vaporem ? 
vidi ego defessos multo sudore lavacri fastidisse lacus et frigora piscinarum ut vivis fruerentur aquis , mox amne refotos plaudenti gelidum flumen pepulisse natatu . 
quod si Cumanis huc afforet hospes ab oris , crederet Euboicas simulacra exilia Baias his donasse locis : tantus cultusque nitorque allicit , et nullum parit oblectatio luxum . 
sed mihi qui tandem finis tua glauca fluenta dicere dignandumque mari memorare Mosellam , innumeri quod te diversa per ostia late incurrunt amnes ? 
quamquam differre meatus possent , sed celerant in te consumere nomen . 
namque et Promeae Nemesaeque adiuta meatu Sura tuas properat non degener ire sub undas , Sura interceptis tibi gratificata fluentis , nobilius permixta tuo sub nomine , quam si ignoranda patri confunderet ostia ponto . 
te rapidus Celbis , te marmore clarus Erubris festinant famulis quam primum allambere lymphis : nobilibus Celbis celebratur piscibus , ille praecipiti torquens cerealia saxa rotatu stridentesque trahens per levia marmora serras audit perpetuos ripa ex utraque tumultus . 
nec minor hoc , tacitum qui per sola pinguia labens stringit frugiferas felix Alisontia ripas . 
praetereo exilem Lesuram tenuemque Drahonum nec fastiditos Salmonae usurpo fluores ; naviger undisona dudum me mole Saravus tota veste vocat , longum qui distulit amnem , fessa sub Augustis ut volveret ostia muris . 
mille alii , prout quemque suus magis impetus urget , esse tui cupiunt : tantus properantibus undis ambitus aut mores . 
quod si tibi , dia Mosella , Smyrna suum vatem vel Mantua clara dedisset , cederet Iliacis Simois memoratus in oris nec praeferre suos auderet Thybris honores . 
da veniam , da , Roma potens ; pulsa , oro , facessat invidia et Latiae Nemesis non cognita linguae : imperii sedem Romae tenuere parentes . 
salve , magne parens frugumque virumque , Mosella ! 
te clari proceres , te bello exercita pubes , aemula te Latiae decorat facundia linguae ; quin etiam mores et laetum fronte severa ingenium natura tuis concessit alumnis , nec sola antiquos ostentat Roma Catones aut unus tantum iusti spectator et aequi pollet Aristides veteresque illustrat Athenas . 
verum ego quid laxis nimium spatiatus habenis victus amore tui praeconia detero ? 
conde , Musa , chelyn , pulsis extremo carmine netis . 
tempus erit cum me studiis ignobilis oti mulcentem curas seniique aprica foventem materiae commendet honos , cum facta viritim Belgarum patriosque canam , decora inclita , mores . 
mollia subtili nebunt mihi carmina filo Pierides tenuique aptas subtemine telas percurrent ; dabitur nostris quoque purpura fusis . 
quis mihi tum non dictus erit ? 
memorabo quietos agricolas legumque catos fandique potentes , praesidium sublime reis ; quos curia summos municipum vidit proceres propriumque senatum , quos praetextati celebris facundia ludi contulit ad veteris praeconia Quintiliani , quique suas rexere urbes purumque tribunal sanguine et innocuas illustravere secures , aut Italum populos aquilonigenasque Britannos praefecturarum titulo tenuere secundo ; quique caput rerum Romam , populumque patresque , tantum non primo rexit sub nomine , quamvis par fuerit primis : festinet solvere tandem errorem fortuna suum libataque supplens praemia iam veri fastigia reddat honoris nobilibus repetenda nepotibus . 
at modo coeptum detexatur opus , dilata et laude virorum dicamus laeto per rura virentia tractu felicem fluvium Rhenique sacremus in undas . 
caeruleos nunc , Rhene , sinus hyaloque virentem pande peplum spatiumque novi metare fluenti fraternis cumulandus aquis . 
nec praemia in undis sola , sed Augustae veniens quod moenibus urbis spectavit iunctos natique patrisque triumphos hostibus exactis Nicrum super et Lupodunum et fontem Latiis ignotum annalibus Histri . 
haec profligati venit modo laurea belli , mox alias aliasque feret . 
vos pergite iuncti et mare purpureum gemino propellite tractu . 
neu vereare minor , pulcherrime Rhene , videri ; invidiae nihil hospes habet . 
potiere perenni nomine ; tu fratrem famae securus adopta . 
dives aquis , dives nymphis , largitor utrique , alveus extendet geminis divortia ripis communesque vias diversa per ostia fundet . 
accedent vires , quas Francia quasque Chamaves Germanique tremant ; tunc verus habebere limes . 
accedet tanto geminum tibi nomen ab amni , cumque unus de fonte fluas , dicere bicornis . 
haec ego , Vivisca ducens ab origine gentem , Belgarum hospitiis non per nova foedera notus , Ausonius , nomen Latium , patriaque domoque Gallorum extremos inter celsamque Pyrenen , temperat ingenuos qua laeta Aquitanica mores , audax exigua fide concino . 
fas mihi sacrum perstrinxisse amnem tenui libamine Musae . 
nec laudem affecto , veniam peto : sunt tibi multi , alme amnis , sacros qui sollicitare fluores Aonidum totamque solent haurire Aganippen . 
ast ego , quanta mihi dederit se vena liquoris , Burdigalam cum me in patriam nidumque senectae Augustus pater et nati , mea maxima cura , fascibus Ausoniis decoratum et honore curuli mittent emeritae post tempora disciplinae , latius Arctoi praeconia persequar amnis . 
addam urbes , tacito quas subterlaberis alveo , moeniaque antiquis te prospectantia muris ; addam praesidiis dubiarum condita rerum sed modo securis non castra sed horrea Belgis ; addam felices ripa ex utraque colonos teque inter medios hominumque boumque labores stringentem ripas et pinguia culta secantem . 
non tibi se Liger anteferet , non Axona praeceps , Matrona non , Gallis Belgisque intersita finis , Santonico refluus non ipse Carantonus aestu ; concedet gelido Durani de monte volutus amnis , et auriferum postponet Gallia Tarnem , insanumque ruens per saxa rotantia late in mare purpureum , dominae tamen ante Mosellae nomine adorato , Tarbellicus ibit Aturrus . 
corniger externas celebrande Mosella per oras , nec solis celebrande locis , ubi fonte supremo exseris auratum taurinae frontis honorem , quaque trahis placidos sinuosa per arva meatus , vel qua Germanis sub portibus ostia solvis ; si quis honos tenui volet aspirare camenae , perdere si quis in his dignabitur otia musis , ibis in ora hominum laetoque fovebere cantu . 
te fontes vivique lacus , te caerula noscent flumina , te veteres , pagorum gloria , luci ; te Druna , te sparsis incerta Druentia ripis Alpinique colent fluvii duplicemque per urbem qui meat et dextrae Rhodanus dat nomina ripae ; te stagnis ego caeruleis magnumque sonoris amnibus , aequoreae te commendabo Garunnae . 
