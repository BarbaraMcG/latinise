Carmina Vergilius Phrygium prodentia Martem Secum fatali iusserat igne mori . 
Tucca negat , Varius prohibet , superaddite Caesar Nomen in Aenea non sinis esse nefas . 
O quam paene iterum geminasti funere funus , Troia , bis interitus causa futura tui . 
Arma uirumque canit uates Iunonis ob iram Et totum Aeoliis turbatum flatibus aequor , Disiectas classes submersaque corpora ponto , Hospitium Didus , casus cogentis et annos Aenean Troiae fatumque et bella referre . 
Quorum pars terra , pelago pars addita famae est . 
Conticuere omnes intentique ore loquentis Ora tenent . 
ac tum dolus introducitur hostis Et fallacis equi damnosum munus , inermis Perfidia notusque Sinon , amissaque coniunx , Per medios ignes ablatus saeuaque tela Anchises umero facilis pietate ferentis . 
Postquam res Asiae disiectaque moenia Troiae , Dant pelago classes . 
Polydori funera discunt Atque Heleni praecepta , fidem cui fecerat usus , Quae non accessu uia sit temptanda : Cyclopes Et Scyllae rabies et ineluctabilis unda Erroresque maris ; labor in contraria uersus . 
At regina graui pectus succensa dolore Ardet amore uiri . 
clausum ueneratur amorem Dumque capit , capitur : sentit , quos praebuit , ignes . 
Aeneas altum sociis et classe petiuit . 
Extructa regina pyra penetralibus instat Morte fugam praestare morae nec defuit hora . 
Interea medium Aeneas tendebat in aequor , Moenia respiciens causa flagrantia amoris . 
Mox Siculae tenet arua domus manesque parentis Ludorum exequiis celebrat . 
quibus additur Iris In faciem Beroes classem flammare iubentis Iunonis mutata dolo : namque illa monebat . 
Sic fatur lacrimans . 
Cumarum allabitur oris , Descensusque parans adiit praecepta Sibyllae , Qua duce non fastum mortali limen aditur . 
Hic primum maestos uidet inter cetera Troas . 
Tum patrem agnoscit , discit reditura sub ortus Corpora Romanosque duces seriemque nepotum . 
Tu quoque litoribus nostris , Caieta , manebis . 
Seruat honos nomen : pietas testatur honorem . 
Causam opus insequitur ; bellum namque incipit esse , Tyrrhidae iuuenum quod tunc conflauerat ira . 
Turnus adest , monet , arma sibi contraria sumat . 
Tum gentes socia arma ferunt , fremit arma iuuentus . 
Ut belli signum cecinit , sociosque uocauit Turnus et in uarias turbatus pectora mentes Aeneas Euandron adit ; facit hospitis usum Atque operum causas , urbis cognoscit honores . 
Arma uirum Cytherea rogat , mox accipit heros . 
Tuque opere ars piget , facti lauor efficit artem . 
Atque ea diuersa penitus dum parte geruntur , Iris adest , monet , arma sibi contraria sumat . 
Caeduntur uigiles et mutua corpora fratrum . 
Nisus et Euryalus morte et pietate fideles . 
Dumque petunt laudem , uincunt contraria fata . 
Audacem Remulum leto dat pulcher Iulus . 
Panditur interea caelum sedesque Tonantis ; Alternos questus Uenus ac Saturnia promunt . 
Illa dolos , haec bella mouet , sed uincitur ira . 
Mater at Aeneas bello non segnior instat . 
Uulnere Mezenti Lauso nam fecerat iram . 
Quem tetigit uirtus , superat per fata periclum . 
Oceanum interea Phoebus superauerat ortu . 
Extruit Aeneas dextra quaesita tropaea . 
Condit humi socios fatum quos condidit ante . 
Legati responsa ferunt , ueniamque petitam Non negat . 
et contra pugnat secura Camilla , Femina caede potens , casu temeraria tanto . 
Turnus ut infractos uidit cessisse Latinos , Instat atrox pugnaeque uices sibi percipit hostis . 
Pectore secreto uiolatur uulnere teli Aeneas . 
causa est illi Iuturna ; nec ante Adfuit obsequio , quam mors finiuerat iram . 
Sed sua fata uirum traxerunt quaerere mortem . 
