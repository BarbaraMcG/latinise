J amque novus primam lucem consumpserat annus , Jucundam pueris lucem , longumque petitam , Oblitamque brevi : risu somnoque sepultus , Languidulus tacuit puer ; illum lectulus ambit , Plumeus , et circa crepitacula garrula terra , Illorumque memor , felicia somnia carpit , Donaque caelicolum , matris post dona , receptat . 
Os hiat arridens , et semadaperta videntur Labra vocare Deum : juxta caput angelus adstat Pronus , et innocui languentia murmura cordis Captat , et ipse sua pendens ab imagine , vultus AEthereos contemplatur ; frontisque serenae Gaudia miratus , miratus gaudia mentis , Intactumque Notis florem : ; Puer aemule nobis , I , mecum conscende polos , caelestia regna Ingredere ; in somnis conspecta palatia dignus Incole ; caelestem tellus ne claudat alumnum ! 
Nulli tuta fides : nunquam sincera remulcent Gaudia mortales ; ex ipso floris odore Surgit amari aliquid , commotaque corda juvantur Tristi laetitia ; nunquam sine nube voluptas Gaudet et in dubio sublucet lacryma risu . 
Quid ? 
frons pura tibi vita marceret amara , Curaque caeruleos lacrymis turbaret ocellos , Atque rosas vultus depelleret umbra cupressi ? 
Non ita : Divinas merum penetrabis in oras , Caelicolumque tuam vocem concentibus addes , Subjertosque homines , hominumque turbere fluctus , I : tibi perrumpit vitalia vincula Numen . 
At non lugubri veletur tegmine mater : Haud alio visu feretrum ac cunabula cernat ; Triste supercilium pellat , nec funera vultum Constristent : manibus potius det lilia plenis : Ultima namque dies puro pulcherrima mansit . 
; Vix ea : purpureo pennam levis admovet ori , Demetit ignarum , demessique excipit alis Caeruleis animam , superis et sedibus infert Molli remigio : nunc tantum lectulus artus Servat pallidulos , quibus haud sua gratia cessit , Sed non almus alit flatus , vitamque ministrat ; Interiit ... ; sed adhuc redolentibus oscula labris Exspirant risus , et matris nomen oberrat , Donaque nascentis moriens reminiscitur anni . 
Clausa putes placido languentia lumina somno ; Sed sopor ille , novo plus quam mortalis honore , Nescio quo cingit caelesti lumine frontem , Et terrae sobolem , at caeli testatur alumnum . 
Oh ! 
quanto genitrix luctu deplanxit ademptum , Et carum inspersit , fletu manante , sepulcrum ! 
At quoties dulci declinat lumina somno , Parvulus affulget , roseo de limine caeli , Angelus , et dulcem gaudet vocitare parentem . 
Subridet subridenti : mox , aere lapsus Attonitam niveis matrem circumvolat alis , Illaque divinis connectit labra labellis . 
