Ausonius genitor nobis , ego nomine eodem ; qui sim , qua secta stirpe lare et patria , ascripsi ut nosses , bone vir , quicumque fuisses , et notum memori me coleres animo . 
Vasates patria est patri , gens Aedua matri de patre , Tarbellis sed genetrix ab Aquis , ipse ego Burdigalae genitus : divisa per urbes quattuor antiquas stirpis origo meae . 
hinc late fusa est cognatio . 
nomina multis ex nostra , ut placitum , ducta domo veniant : derivata aliis , nobis ab stemmate primo et non cognati , sed genetiva placent . 
sed redeo ad seriem . 
genitor studuit medicinae , disciplinarum quae dedit una deum ; nos ad grammaticen studium convertimus et mox rhetorices etiam quod satis attigimus . 
nec fora non celebrata mihi , sed cura docendi cultior , et nomen grammatici merui , non tam grande quidem , quo gloria nostra subiret Aemilium aut Scaurum Berytiumque Probum , sed quo nostrates , Aquitanica nomina , multos collatus , sed non subditus , aspicerem . 
exactisque dehinc per trina decennia fastis deserui doctor municipalem operam , aurea et Augusti palatia iussus adire Augustam subolem grammaticus docui , mox etiam rhetor ; nec enim fiducia nobis vana aut non solidi gloria iudicii . 
cedo tamen fuerint fama potiore magistri , dum nulli fuerit discipulus melior . 
Alcides Atlantis et Aeacides Chironis , paene Iove iste satus , filius ille Iovis , Thessaliam Thebasque suos habuere penates : at meus hic toto regnat in orbe suo . 
cuius ego comes et quaestor et , culmen honorum , praefectus Gallis et Libyae et Latio , et , prior indeptus fasces Latiamque curulem , consul , collega posteriore , fui . 
hic ergo Ausonius : sed tu ne temne , quod ultro patronum nostris te paro carminibus . 
Pectoris ut nostri sedem colis , alme Syagri , communemque habitas alter ego Ausonium , sic etiam nostro praefatus habebere libro , differat ut nihilo , sit tuus anne meus . 
Agricolam si flava Ceres dare semina terrae , Gradivus iubeat si capere arma ducem , solvere de portu classem Neptunus inermem , fidere tam fas est quam dubitare nefas , insanum quamvis hiemet mare crudaque tellus seminibus , bello nec satis apta manus . 
nil dubites auctore bono . 
mortalia quaerunt consilium , certus iussa capesse dei . 
scribere me Augustus iubet et mea carmina poscit paene rogans ; blando vis latet imperio . 
non habeo ingenium , Caesar sed iussit habebo . 
cur me posse negem , posse quod ille putat ? 
invalidas vires ipse excitat et iuvat idem qui iubet : obsequium sufficit esse meum . 
non tutum renuisse deo ; laudata pudoris saepe mora est , quotiens contra parem dubites . 
quin etiam non iussa parant erumpere dudum carmina : quis nolit Caesaris esse liber , ne ferat indignum vatem centumque lituras , mutandas semper deteriore nota ? 
tu modo te iussisse , pater Romane , memento inque meis culpis da tibi tu veniam . 
" Cui dono lepidum novum libellum ? 
" Veronensis ait poeta quondam inventoque dedit statim Nepoti . 
at nos illepidum rudem libellum , burras quisquilias ineptiasque , credemus gremio cui fovendum ? 
inveni trepidae silete nugae nec doctum minus et magis benignum quam quem Gallia praebuit Catullo . 
hoc nullus mihi carior meorum , quem pluris faciunt novem sorores quam cunctos alios Marone dempto . 
" Pacatum haud dubie , poeta , dicis ? 
" ipse est . 
intrepide volate , versus , et nidum in gremio fovete tuto . 
hic vos diligere , hic volet tueri ; ignoscenda teget , probata tradet . 
post hunc iudicium timete nullum . 
vale . 
Si tineas cariemque pati te , charta , necesse est , incipe versiculis ante perire meis . 
" malo " , inquis , " tineis " . 
sapis , aerumnose libelle , perfungi mavis qui leviore malo . 
ast ego damnosae nolo otia perdere Musae , iacturam somni quae parit atque olei . 
" utilius dormire fuit quam perdere somnum atque oleum . 
" bene ais , causa sed ista mihi est . 
irascor Proculo , cuius facundia tanta est quantus honos : scripsit plurima quae cohibet . 
hunc studeo ulcisci . 
et prompta est ultio vati : qui sua non edit carmina , nostra legat . 
huius in arbitrio est , seu te iuvenescere cedro seu iubeat duris vermibus esse cibum . 
huic ego quod nobis superest ignobilis oti deputo , sive legat quae dabo sive tegat . 
