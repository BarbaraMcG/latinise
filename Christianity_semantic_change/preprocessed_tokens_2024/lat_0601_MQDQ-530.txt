Orpheus orditas moueret dum pollice chordas uerbaque percusso pectine fila darent , mox resonante lyra tetigit dulcedine siluas , ad citharae cantus traxit amore feras . 
undique miserunt uacuata cubilia dammas , deposita rabie tigris et ipsa uenit . 
sollicitante melo nimio filomela uolatu , pignora contemnens fessa cucurrit auis : sed quamuis longo spatio lassauerat alas , ad uotum ueniens se recreauit auis . 
sic stimulante tua captus dulcedine , Gogo , longa peregrinus regna uiator adit . 
undique festini ueniant ut promptius omnes , sic tua lingua trahit sicut et ille lyra . 
ipse fatigatus huc postquam uenerit exul , antea quo doluit te medicante caret . 
eruis afflictis gemitus et gaudia plantas ; ne tamen arescant , oris ab imbre foues . 
aedificas sermone fauos noua mella ministrans , dulcis et eloquii nectare uincis apes . 
ubere fonte rigat labiorum gratia pollens , cuius ab arcano uox epulanda fluit . 
peruigili sensu diues prudentia regnat , fomite condito cui salis unda natat ; qui fulgore animi radios a pectore uibras , et micat interior lux imitata diem . 
sed uicibus mundum modo sol modo nubila complent : at tua semper habent corda serena diem . 
uisceribus promptis templum pietatis haberis muneribusque sacris es fabricata domus . 
forma uenusta tibi proprio splendore coruscat , ut mentis habitum uultus et ipse probet . 
omne genus laudum specie concludis in una , nec plus est aliquid quam tua forma gerit . 
principis arbitrio Sigibercthi magnus haberis : iudicium regis fallere nemo potest . 
elegit sapiens sapientem et amator amantem , ac ueluti flores docta sequestrat apes . 
illius ex merito didicisti talis haberi , et domini mores serue benigne refers . 
nuper ab Hispanis per multa pericula terris egregio regi gaudia summa uehis . 
diligis hunc tantum quantum meliora parasti : nemo armis potuit quod tua lingua dedit . 
haec bona si taceam , te nostra silentia laudant , nec uoces spectes qui mea corda tenes . 
uera fauendo cano neque me fallacia damnat , teste loquor populo : crimine liber ero . 
haec tibi longinquos laus ardua surgat in annos , haec te uita diu seruet et illa colat . 
Nectar uina cibus uestis doctrina facultas muneribus largis tu mihi , Gogo , sat es ; tu refluus Cicero , tu noster Apicius extas : hinc satias uerbis , pascis et inde cibis . 
sed modo da ueniam : bubla turgente quiesco , nam fit lis uteri , si caro mixta fremat . 
hic , ubi bos recubat , fugiet puto pullus et anser : cornibus et pinnis non furor aequus erit . 
et modo iam somno languentia lumina claudo : nam dormire meum carmina lenta probant . 
Quas mihi porrexit modo pagina missa querellas , immunem culpae me loquor esse tuae nam causam , remus , tua plus praesentia laesit : quo uos peccastis crimine culpor ego . 
non tamen ex tali titulo dulcedo peribit : fructus amicitiae corde colente manet . 
Nubila quae rapido perflante Aquilone uenitis , pendula sidereo quae mouet axe rota , dicite qua uegitet carus mihi Gogo salute , quid placidis rebus mente serenus agit : si prope fluctiuagi remoratur litora Rheni , ut salmonis adeps rete trahatur aquis ; an super uuiferi Mosellae obambulat amnem , quo leuis ardentem temperet aura diem , pampinus et fluuius medios ubi mitigat aestus : uitibus umbra rigens , fluctibus unda recens ; aut Mosa dulce sonans , quo grus ganta anser olorque est , triplice merce ferax ( alite pisce rate ) an tenet herbosis qua frangitur Axona ripis , cuius aluntur aquis pascua prata seges ? 
Esera ? 
Sara ? 
Cares ? 
Scaldis ? 
Sate ? 
Somena ? 
Sura ? 
seu qui Mettis adit de sale nomen habens ? 
aut aestiua magis nemorum saltusque pererrans cuspide , rete feras hinc ligat , inde necat ? 
Ardenna an Uosagus cerui caprae helicis uri caede sagittifera silua fragore tonat ? 
seu ualidi bufali ferit inter cornua campum , nec mortem differt ursus onager aper ? 
an sua rura colens exusta noualia sulcat et rude ceruici taurus aratra gemit ? 
siue palatina residet modo laetus in aula , cui scola congrediens plaudit amore sequax ? 
an cum dulce Lupo pietatis iura retractant consilioque pari mitia mella creant , quo pascatur inops , uiduae solacia praestent , paruus tutorem sumat , egenus opem ? 
quidquid agunt , pariter felicia uota secundent , et ualeant Christi regis amore frui . 
uos precor , o uenti , qui curritis atque reditis , pro Fortunato nuntia ferte suo . 
Pectore de sterili si flumina larga rigarem , non te sufficerem , dux Bodegisle , loqui . 
inuasit nostram subito tua gratia mentem , ut modo plus uester quam meus esse uelim . 
quo primum placidos merui cognoscere uultus , oris ab unguento membra refecta gero . 
colloquio dulci satiasti pectus amantis , nam mihi de uoto dant tua uerba cibum . 
distribuunt epulas alii quae corpora supplent : unde animum saties , das magis ipse dapes . 
non sic inficiunt placidissima mella Falernum , ceu tuus obdulcat pectora nostra sapor . 
qualiter oblectas quos semper amare uideris , horae qui spatio me facis esse tuum ? 
quae tibi sit uirtus si possem , prodere uellem ; sed paruo ingenio magna referre uetor . 
exiguus titubo tantarum pondere laudum , sed melius gradior quem tua facta regunt . 
Massiliae ductor felicia uota dedisti rectoremque suum laude perenne refert ; hic tibi consimili merito Germania plaudit , cuius ad laudem certat uterque locus . 
de bonitate tua lis est regionis utraeque : te petit illa sibi , haec retinere cupit . 
iustitiam pauper numquam te iudice perdit , nec poterit pretio uertere uera potens . 
non ligat immunem , non soluit poena nocentem , nil persona capit si sua causa neget . 
lumina cordis habes , animi radiante lucerna , et tuus aeterna luce coruscat apex . 
ingenio torrente loquax de fonte salubri diuitiasque pias ore fluente rigas . 
si uideas aliquem defectum forte labore , Nilus ut Aegyptum , sic tua lingua fouet , qui patrias leges intra tua pectora condens implicitae causae soluere fila potes . 
assiduis epulis saturas , uenerande , cateruas , et repletus abit qui tua tecta petit . 
si uenis in campos , ibi plebs pascenda recurrit consequiturque suas te comitando dapes . 
uota feras cunctis per saecula longa superstes et maneas populi semper in ore potens . 
Lucifer ut nitidos producit in aethera uultus clarior et laeto nuntiat ore diem , ornat eundo polum , terris quoque lampada mittit , atque inter stellas lumine regna tenet : sic , Palatina , tuo diffundens lumina uultu femineos uincis pulchrior ore choros ; aut tibi sic cedit muliebris turba decore , ut solis radiis lumine luna minor . 
clara serenatos permutat forma colores , lilia nunc reparans , nunc uerecunda rosas . 
credite , nam si quis uultus conspexerit illos , hic relegit flores quos dare uerna solent . 
pingere non possunt pretiosam uerba figuram nec ualet eloquium mira referre meum . 
gratior incessu , sensu reuerenda pudico , talis in ingenio qualis in ore nitor ; blandior alloquio , placidis suauissima uerbis : despiciamque lyram , si tua lingua sonat . 
pectore perspicuo sapientia prouida fulget , ornatur sexus te radiante tuus . 
coniuge peruigili nituit magis aula mariti , floret et egregia dispositrice domus . 
iure quidem magna est , quae est Galli filia Magni : sed merito natae creuit honore pater . 
non aliter poterat nisi munere clarior esse , quae meruit celso digna placere uiro . 
eligit e multis quam carus amaret amantem , et iudex patriae iudicat ipse sibi . 
ambo pares iuncti longos maneatis in annos , et quaecumque uolunt gaudia uestra ferant . 
Antiqui proceres et nomina celsa priorum cedant cuncta Lupi munere uicta ducis . 
Scipio quod sapiens , Cato quod maturus agebat , Pompeius felix , omnia solus habes . 
Illis consulibus Romana potentia fulsit , te duce sed nobis hic modo Roma redit . 
Te tribuente aditum cunctis fiducia surgit , libertatis opem libera lingua dedit . 
Maestitiam si quis confuso in pectore gessit , postquam te uidit spe meliore manet . 
Fundatus grauitate animi , quoque corde profundus tranquilli pelagi fundis ab ore salem . 
Sed facunda magis plebi tua munera prosunt : tu condis sensus , nam salis unda cibos . 
Consilii radix , fecundi uena saporis , ingenio uiuax , ore rotante loquax , qui geminis rebus fulges in utroque paratus , quicquid corde capis prodere lingua potest . 
Pectore sub cuius firmantur pondera regis pollet et auxilio publica cura tuo . 
Subdis amore nouo tua membra laboribus amplis : pro requie regis dulce putatur onus . 
O felix animus patriae qui consulit actus et uiuit cunctis mens generosa uiris ! 
Legati adueniunt , te respondente ligantur et iaculo uerbi mox iacuere tui . 
Lancea sermo fuit , quoque uox armata loquentis , auspicium palmae te Sigiberthus habet . 
Responsum gentis sensu profertur ab illo et uotum populi uox ualet una loqui . 
Cuius ab ingenio sortita est causa triumphum , adsertoris ope iustior illa fuit . 
Nullus enim poterit proprias ita pandere causas , ceu tua pro cunctis inclita lingua tonat . 
Nilus ut Aegyptum recreat , dum plenus inundat , sic tu colloquii flumine cuncta foues . 
iustitia florente fauent te iudice leges , causarumque aequo pondere libra manes . 
ad te confugiunt , te cingula celsa requirunt , nec petis ut habeas : te petit omnis honor ; in cuius gremio nutritur adepta potestas , quo rectore datus crescere nouit apex . 
quam merito retinet concessos semper honores per quem digna magis culmina culmen habent ! 
antiquos animos Romanae stirpis adeptus bella moues armis , iura quiete regis . 
fultus utrisque bonis , hinc armis legibus illinc , quam bene fit primus cui fauet omne decus ! 
quae tibi sit uirtus cum prosperitate superna , Saxonis et Dani gens cito uicta probat . 
Bordaa quo fluuius sinuoso gurgite currit , hic aduersa acies te duce caesa ruit . 
dimidium uestris iussis tunc paruit agmen ; quam merito uincit qui tua iussa facit ! 
ferratae tunicae sudasti pondere uictor et sub puluerea nube coruscus eras , tamque diu pugnax acie fugiente secutus , Laugona dum uitreis terminus esset aquis . 
qui fugiebat iners , amnis dedit ille sepulchrum : pro duce felici flumina bella gerunt . 
inter conciues meruit te Gallia lumen , lampade qui cordis splendor ubique micas . 
sunt quos forma potens , sunt quos sapientia praefert : singula sunt aliis , sed bona plura tibi . 
occurrens dominis ueneranda palatia comples et tecum ingrediens multiplicatur honor . 
te ueniente nouo domus emicat alma sereno et reparant genium regia tecta suum . 
nempe oculos recipit cum te uidet aula redire , quem commune ducum lumina lumen habent : principis auxilium , patriae decus , arma parentum , consultum reliquis , omnibus unus amor . 
admiranda etiam quid de dulcedine dicam , nectare qui plenus construis ore fauos ? 
cara serenatum comitatur gratia uultum , fulget et interius perpetuata dies . 
qui satias escis , reficis sermone benignus sepositis epulis sunt tua uerba dapes . 
quis tibi digna loqui ualeat , quem uoce potente rex pius ornatum praedicat esse suum ? 
sit tibi summus apex illo regnante per aeuum , uitaque sit praesens atque futura colat . 
Aestifer ignitas cum Iulius urit harenas siccaque puluereo margine terra sitit , languidior placidas uix pampinus explicat umbras , mollior et glaucas contrahit herba comas , summissis foliis Phoebi regnante uapore uix sua defendit frigida tecta nemus , pabula fastidens fugit aestu bucula saltus , ipse nec afflictis pascitur eruus equis , longius expositam linguam canis ore flagellat , ilia lassa trahens tristis anhelat ouis : forte uiator iter gradiens feruentibus horis uritur accensis sole premente comis . 
qui arescente solo , modico recreetur ut haustu , saepius irriguas anxius optat aquas , arboris aut tremulae uiridante cacumine fuso frondibus oppositis temperet umbra sitim . 
prosperitate noua si iam prope lucus opacet et uitrei fontis sibilet unda recens , huc properans placidis homo laetus sternitur aruis , uoluit in herbosos et sua membra toros . 
uota secuta tenens gemino refouetur amoeno : hinc leuat umbra diem , hinc fugat unda sitim . 
carmina siqua tenet , cantu modulante recurrit , prouocat et placidos blandior aura sonos , si sibi forte fuit bene notus Homerus Athenis aut Maro Traiano lectus in urbe foro ; uel si Dauitico didicit sacra dogmata plectro , psallit honorificum fauce rotante melum . 
tangitur aut digito lyra tibia fistula canna : quisque suis Musis carmine mulcet aues . 
sic ego , curarum ualido defessus ab aestu , noscens te saluum fonte refectus agor . 
o nomen mihi dulce Lupi , replicabile semper quodque mei scriptum pagina cordis habet , quem semel inclusum tabulis dulcedinis intus non abolenda uirum pectoris arca tenet ; thesauros pietatis habens , pretiosa uoluntas producens animo pura talenta suo ! 
diuitias quas mundus habet mens aurea uincit gemmarumque decus corde micante refert . 
sensus aromaticus suaues diffundit odores , hoc tribuens animae quod bene tura solent . 
melle saporatum refluens a pectore uerbum et sale conditum reddis ab ore sophum . 
post tenebras noctis stellarum lumina subdens Lucifer ut radiis sic mihi mente nites . 
ut recreat mundum ueniens lux solis ab ortu , illustrant animum sic tua uerba meum . 
cum peregrina meos tenuit Germania uisus , tu pater et patriae consuliturus eras . 
quando merebar ouans placidos intendere uultus , mox geminata mihi fulsit in orbe dies . 
conserui quotiens uestro sermone loquellas credidi in ambrosiis me recubare rosis . 
omnibus una manens , sed plus tua gratia nobis , uinxit in affectu me properante suo . 
nunc quoque pro magnis quis digna rependat honoris ? 
materia uincor et quia lingua minor . 
sic per ascensum culmen supereminet altum : hinc meus urguet amor , hinc tuus obstat honor . 
sed pro me reliqui laudes tibi reddere certent , et qua quisque ualet te prece uoce sonet , Romanusque lyra , plaudat tibi barbarus harpa , Graecus Achilliaca , crotta Britanna canat . 
illi te fortem referant , hi iure potentem , ille armis agilem praedicet , iste libris . 
et quia rite regis quod pax et bella requirunt , iudicis ille decus concinat , iste ducis . 
nos tibi uersiculos , dent barbara carmina leudos : sic uariante tropo laus sonet una uiro . 
hi celebrem memorent , illi te lege sagacem : ast ego te dulcem semper habebo , Lupe . 
Officiis intente piis , memorator amantis , prompte per affectum consuliture tuum , carius absentis nimium miseratus amici , quando latente loco signa requirit amor : unde meis meritis datur hoc , ut protinus esset spes Fortunati cura benigna Lupi ? 
exul ab Italia nono , puto , uoluor in anno litoris Oceani contiguante salo : tempora tot fugiunt et adhuc per scripta parentum nullus ab exclusis me recreauit apex . 
quod pater ac genetrix , frater , soror , ordo nepotum , quod poterat regio , soluis amore pio . 
pagina blanda tuo sub nomine missa benigne nectarei fontis me recreauit aquis . 
nec solum a uobis me dulcis epistula fouit , missus adhuc in rem portitor ecce uenit . 
munera quis poterit , rogo , tot memor ore referre ? 
affectum dulcem pandere lingua nequit . 
sed tibi restituat rex cuncta supernus ab alto , quae minimis fiunt qui docet esse suum . 
Quam cito fama uolat pernicibus excita pinnis et loca cuncta suis actibus aucta replet ! 
nam tibi cum Rhenus , mihi sit Liger ecce propinquus , hic , Magnulfe , decens , magnus honore places . 
sic tuba praeconis Sigimundi missa cucurrit , ut tua diffuso sint bona nota loco . 
quod tamen in breuibus uix signat epistula uerbis : non quia cuncta canit , nec reticere cupit . 
iuridico in primis pollens torrente relatu sic regis , ut reuoces facta uetusta nouis , cuius in officiis aequi cultoris aratro semine iustitiae plebs sua uota metit . 
nemo caret propriis , alienis nemo recumbit : sic facis ut populum non uacet esse reum . 
sollicitudo tua reliquis fert dona salutis , et labor unius fit populosa quies . 
aequalis concors ut ab omnibus , alme , uoceris , legibus hinc iudex , hinc bonitate parens . 
da paucis ueniam , quoniam mihi portitor instat : nam de fratre Lupi res monet ampla loqui . 
sic tribuat dominus , meritis reparetis ut illum , quem pariter tecum cordis amore colo . 
Prosaico quotiens direxi scripta relatu ! 
nullaque de uestro pocula fonte bibo : quem prius irrigua recrearas ditior unda , nec modo Castaliis redditur haustus aquis . 
si me cura minor uestri tenuisset amoris , iam fuerat licitum stringere colla manu . 
nunc magis inde minus capio , quia diligo maius , et cum plus cupiam , uota negata gemam . 
qui sibi transfudit mea pectora pectore toto , cur , rogo , non pariter lumina lumen habent ? 
uel quod , amice , licet scriptis fero , care , salutem : sed mihi qua releuer pagina reddat opem . 
Tempora lapsa uolant , fugitiuis fallimur horis , ducit et in senium lubrica uita uiros . 
fine trahit celeri sine fune uolubilis axis nec retinet rapidas ad sua frena rotas , cuncta mouens se cum momenta et pondera rerum , donec meta auidos sistere cogat equos . 
sic quoque dissimiles ad finem tendimus omnes , nemo pedem retrahit quo sibi limes erit . 
imperiale caput , regnum trahit , aeque senatum , nec spectante die , cum uenit , hora rapit . 
quid sunt arma uiris ? 
cadit Hector et ultor Achilles , Aiax in clipeo murus Achaeus , obit . 
quid satis est cupido , gremio quod condit auaro ? 
deliciis refluis Attalus auctus abest . 
quis non uersutus recubet dum fine supremo ? 
de Palamede potens ars in Ulixe perit . 
forma uenusta fluit , cecidit pulcherrimus Astur , occubat Hippolytus nec superextat Adon . 
non agiles fugiunt ; quo terminus instat eundum : nam cum fratre celer sorte Quirinus obit . 
quid , rogo , cantus agit ? 
modulis blanditus acutis Orpheus et citharae uox animata iacet . 
docta recessuris quid prodest lingua sophistis , qui ualuere loqui curua rotunda polis ? 
Archyta Pythagoras Aratus Cato Plato Chrysippus , turba Cleantharum stulta fauilla cubat . 
quidue poema potest ? 
Maro lysa Menander Homerus , quorum nuda tabo membra sepulchra tegunt ? 
cum uenit extremum , neque Musis carmina prosunt , nec iuuat eloquio detinuisse melos . 
sic , dum puncta cadunt , fugiunt praesentia rerum , et uitae tabulam tessera rapta leuat . 
est tamen una salus , pia maxima dulcis et ampla : perpetuo trino posse placere deo . 
hoc ualet atque uiget , manet et neque fine peribit , hinc quoque post tumulum nascitur almus honor . 
quod superest obitu meritorum flore beato , suauis iustorum fragrat odor tumulo ; gratius aura fluens quam spiret aroma Sabaeum , uincens quae pinguis balsama silua reflat . 
cinnama calta crocus uiolae rosa lilia cedunt , ut similis nullus nare bibatur odor . 
quid quod morte magis uirtus generatur in illis , dumque sepulchra tenent languida membra fouent ? 
multorum dubiam solidant pia funera uitam et redit ex tumulo uiuificatus homo . 
nobilis urna tegit pretiosa talenta tonantis ac terris recubat quod super astra uolet . 
qui sub amore dei sacro moderamine uiuens fit peregrinus humi , ciuis eundo poli . 
denique post illos qui fundamenta coruscant , postque Petri ac Pauli lumina prima fide , quis numerus radiat sanctorum sparsus in orbe , quanta columnarum gratia fusa uiget ! 
per loca , per populos mundo sua sidera praesunt , quidquid ab Oceanis circulus ambit aquis . 
arctos meridies oriens occasus honorat lumina muneribus clarificata suis . 
de reliquo nihil est quodcumque uidetur in orbe , nam tumor hic totus fumus et umbra sumus . 
Cur igitur metu trahitur data uita susurro , nec Fortunato pauca , Iouine , refers ? 
tempora lapsa uides neque longa silentia rumpis , me quoque ne recrees ad mea damna taces . 
non ita rebar ouans , postquam Germania nostros contulerat uisus , ut resileret amor . 
credideram potius , quantum se tenderet aetas , ut uestri affectus se duplicaret opus . 
heu magis , ut uideo , uota in contraria currunt : tempora longantur , sed breuiatur amor . 
an quantum ex oculo , tantum tibi corde recedo , et tam longe animo quam sumus ambo loco ? 
non ego sic refero , quoniam tibi pectore nector : praedicat hoc aliter mens ubi dulce fouet . 
nam cui cara fides animum sociauit amici , quod minus est oculis flagrat amore magis , et licet absentem paries locus aula retentet , corde suo illic est , est ubi forma placens . 
prospicit affectu quem uultu non uidet ipso , et uox longinqua de regione sonat . 
quid gerat aut ubi sit , tacito dare uerba uidetur ; intra se loquitur pectore clausus amor . 
si uolat aura leuis , putat inde uenire salutes : hoc fragor aure refert quod homo mente gerit . 
hinc tuus ergo cliens ego , care colende , requiro , absentem faciunt quem loca , non animus , qui semper nostro memoralis haberis in ore : scribimus et haec dum , non sine te loquimur . 
affectu studio uoto tua brachia cingo atque per amplexum pectora , colla ligo . 
ingrederis mecum pariterque moueris amator , et quasi blanda loquens oscula libo labris . 
ante oculos habeo , sed cara refugit imago , hic quoque quem habeo non retinere queo . 
alternis uicibus modo uadis et inde recurris : uix fugis ex oculis , ecce figura redis . 
et cum terga dabis , facies mihi cernitur insons ; si pede conuersus , fronte regressus ades . 
saepe etiam uideor dare te pia dicta relatu : illic forte taces , hic mihi uerba refers . 
hoc de te minus est , quia prendi non potes absens ; nam uelut illic es totus et hic meus es . 
qualiter ambo simul paucis habitauimus horis non fugit ex oculis , dum manet ista dies . 
misimus o quotiens timidis epigrammata chartis ! 
et tua , ne recreer , pagina muta silet . 
quis , rogo , reddat eas taciti quas perdimus horas ? 
tempora non reuocat lux leuis atque fugax . 
dic homo note meus : quid agis ? 
quid , amice , recurris ? 
si tua rura colis , cur mea uota neges ? 
scribe uacans animo , refer alta poemata uersu et quasi ruris agrum me cole uoce , melo ; per thoraca meum ducas , precor , oris aratrum , ut linguae sulcus sint sata nostra tuus , pectoris unde seges grauidis animetur aristis , pullulet et nostrum farra nouale ferax . 
nam mihi si loqueris , bone uir , pietatis opimae exsuperas labiis dulcia mella fauis , plusque liquore placet quem fert oleagina suco , suauius et recreat quam quod aroma reflat . 
cum Aspasio pariter caris patre , fratre Leone longa stante die , dulcis amice , uale . 
Ardua Pierio cui constant culmina fastu , uix humili ualeo tangere claustra manu . 
sed quoniam patriae fuit aula sodalibus una , affectu fidens pulso , benigne , fores . 
Dum mihi fessus iter gradior prope noctis in umbra , solis in occasu iam fugiente die , cum super undarum uiridantes gramine ripas pascua conspexi , pastus et ipse fui . 
huc oculis captus uoto ducente trahebar deflectensque uiam prosperiora peto . 
Mummolenus enim , qui celsa palatia regis altis consiliis crescere rite facit , inter conciues merito qui clarior extat quemque super proceres unica palma leuat , nobilitate potens , animo bonus , ore serenus , ingenio sollers et probitate sagax , cui genus a proauis radianti luce coruscat ( moribus ipse tamen uicit honore patres ) : huc ergo adueniens epulis expletus opimis : quem uidisse mihi constitit esse cibum . 
fercula magna quidem dapibus cumulata benignis , ac si colle tumens discus onustus erat : undique montis opus , medium quasi uallis habebat , quo meliore uia piscis agebat iter . 
ille natans oleum pro undis , pro caespite discum incoluit , cui pro gurgite mensa fuit . 
attamen ante aliud data sunt mihi mitia poma , Persica quae uulgi nomine dicta sonant . 
lassauit dando ( sed non ego lassor edendo ) uocibus hinc cogens , hinc tribuendo dapes . 
mox quasi parturiens subito me uentre tetendi , admirans uterum sic tumuisse meum . 
intus enim tonitrus uario rumore fremebat ; uiscera conturbans Eurus et Auster erat . 
non sic Aeoliis turbatur harena procellis nec uaga per pelagus puppis adacta tremit , nec sic inflantur uentorum turbine folles , malleolis famulos quos faber ustus habet . 
alter in alterius ructabat mole susurros et sine me mecum pugna superba fuit . 
Sit tibi longa salus celsa cum coniuge , rector , et de natorum prole uoceris auus . 
laudis honore potens felicia tempora cernas et ualeas dulces concelebrare iocos . 
Delicias , Berulfe , tuas spectando libenter me fateor duplicem sustinuisse famem . 
sic ego credebam , quarta satiarer ut hora : me nec ad octauam mensa benigna uocat . 
per uestras epulas didici ieiunia gestans : litania fuit prandia uestra magis . 
det tibi uota deus , per quem ( modo laeta notamus ) , haec quoque dum scribo , plus satiatus agor . 
Temporibus longis regali diues in aula enituit meritis gloria , Conda , tuis . 
nam semel ut iuuenem uigili te pectore uidit , elegit se cum semper habere senem . 
quis fuit ille animus uel quae moderatio sensus , cum fueris tantis regibus unus amor ? 
mens generosa tibi pretioso lumine fulget , quae meritis propriis amplificauit auos . 
floret posteritas , per quam sua crescit origo , et facit antiquos surgere laude patres . 
nam si praefertur generis qui seruat honorem , quanta magis laus est nobilitare genus qui cupit ergo suum gestis adtollere nomen , ille tuum uelox praemeditetur opus . 
a paruo incipiens existi semper in altum perque gradus omnes culmina celsa tenes . 
Theudericus ouans ornauit honore tribunum : surgendi auspicium iam fuit inde tuum . 
Theudebercthus enim comitiuae praemia cessit , auxit et obsequiis cingula digna tuis . 
uidit ut egregios animos meliora mereri , mox uoluit meritos amplificare gradus . 
instituit cupiens ut deinde domesticus esses : creuisti subito , creuit et aula simul . 
florebant pariter ueneranda palatia tecum , plaudebat uigili dispositore domus . 
Theudebaldi etiam cum parua infantia uixit , huius in auxilium maxima cura fuit . 
actibus eximiis sic publica iura fouebas , ut iuuenem regem redderes esse senem : ipse gubernabas , ueluti si tutor adesses , commissumque tibi proficiebat opus . 
Chlotharii rursus magna dominatus in aula , quique domum simili iussit amore regi . 
mutati reges , uos non mutastis honores , successorque tuus tu tibi dignus eras . 
tantus amor populi , sollertia tanta regendi , ut hoc nemo uolens surripuisset onus . 
nunc etiam placidi Sigibercthi regis amore sunt data seruitiis libera dona tuis . 
iussit et egregios inter residere potentes , conuiuam reddens proficiente gradu . 
rex potior reliquis merito meliora parauit , et quod maius habet hoc tua causa docet . 
sic tuus ordo fuit semper maiora mereri , uitaque quam senior tam tibi creuit honor . 
quae fuerit uirtus , tristis Saxonia cantat : laus est arma truci non timuisse seni ; pro patriae uotis et magno regis amore quo duo natorum funera cara iacent . 
nec grauiter doleas cecidisse uiriliter ambos , nam pro laude mori uiuere semper erit . 
laetitiam uultus hilari diffundit ab ore et sine nube animi gaudia fida gerit . 
munificus cunctis largiris multa benignus et facis astrictos per tua dona uiros . 
sit tibi longa salus placidis felicius annis , atque suum reparet proles opima patrem . 
Si prodi uerbis affectus posset amantis , carmina plura tibi pagina nostra daret . 
sed quod ab ore loqui nequeo quod pectore claudo , sit satis ex multis uel modo pauca dari . 
nam si respicias uotum per uerba canentis , malueram maius qui tibi parua fero . 
aspicimus sensum totum in dulcedine fusum , quo sine nube doli corda serena micant . 
puro fonte rigans nectar de fauce redundat , cuius uerba libens pectore corde bibo . 
prouidus exertus uigilans moderatus honestus , condimentum animae mens tua semper habet . 
reginae egregiae patrimonia celsa gubernas : quae tibi commisit sensit ubique fidem . 
nemo piae poterat reginae carior esse , quam qui pro meritis talis et ipse foret . 
Gunduari , longo uigeas placiturus in aeuo , coniuge cum propria luce perenne manens . 
Ad carum totiens mea pergit epistula Flauum : sic monet officii sedula cura loqui . 
nunc quoque prosaico , modo mittens carmina uersu blandior affatu debita soluit amor . 
quin tibi pauca ferat , qui uult iter ire uiator nemo mihi tacite praetereundus abit , fotus amicitiae te ut pagina saepe requirat ; et si uir desit , portitor aura placet . 
attonitis animis ego per uaga nubila pendo nullaque suscipio signa relata manu . 
an tibi charta parum peregrina merce rotatur ? 
non amor extorquet quod neque tempus habet . 
scribere quo possis , discingat fascia fagum : cortice dicta legi fit mihi dulce tui . 
an tua Romuleum fastidit lingua susurrum ? 
quaeso uel Hebraicis reddito uerba notis . 
doctus Achaemeniis quae uis perscribito signis , aut magis Argolico pange canora sopho . 
barbara fraxineis pingatur rhuna tabellis , quodque papyrus agit uirgula plana ualet . 
pagina uel redeat perscripta dolatile charta : quod relegi poterit , fructus amantis erit . 
Quam bene conueniunt genitor quos sustulit unus , si simul hos unum pectus utrosque tenet ! 
uisceribus hisdem genitos Flauum Euodiumque prorsus amore uno uiscera nostra tegunt . 
alter in alterius mihi uisu uisus habetur , et fratris speciem fratris imago dedit . 
unius ex facie facies mihi nota secundi : sic speculo similem forma repressa refert . 
ergo pari uoto paribus dans uota salutis ambos inter ego tertius alter ero : hoc cupiens , ut quos caris amplexibus idem tres amor unus habet , nos quoque charta liget . 
Fixus amore tuo uotis inhiantibus astans quae tibi , care , salus , saepe requiro uiros : quisque uiator adest properans Aquilonis ab axe , quamuis festinum sollicitando moror ; seu priuata uirum seu publica cura citabit , hinc , nisi perconter , nullus abibit iter . 
quam uegetus membris ? 
quae te loca , care , coercent ? 
ordine disposito cuncta requirit amor . 
si grauis arma tenens Italas terit hospes harenas aut quae Francus habet pagina pandat age . 
quid geris , oro , refer ; tamen ut queo longius opto uiuas pars animae dimidiata meae . 
Nomina amicorum mihi dulcis epistula pandit : hinc Sigimunde nitens , hinc Alagisle decens . 
prosperitas felix uentorum flamina fudit , quando mihi caros nuntiat aura uiros . 
testor utrumque caput , tantum mea uota iuuantur quantum fit florens laeta sub imbre seges . 
ne sitiam rabidis aestiuo tempore flammis , nectarei fontis me recreastis aquis . 
post Italas terras mittis mihi , Rhene , parentes ; aduentu fratrum non peregrinus ero . 
tempore belligero pacis noua gaudia surgunt , hi quia uenerunt quos meus optat amor . 
qui mihi festiuae diei duplicastis honorem , sic uester crescat munere regis honor . 
Sic tegat omnipotens radiantia culmina regis atque eius causas arma superna regant , sic dominum ac seruos diuina potentia seruet et patriae maneat hoc dominante salus , sic placido regi summus pius auctor ab alto , qui dedit ante Petro , porrigat ipse manum , sic te longaeui comitetur gratia regis et florente illo gaudia fixa metas : hoc rogo , quam citius ueniat quicumque iubetur , ne grauet ultra animos hic mora tarda meos . 
nam festinato , statuit quod certa uoluntas , si uotum acceleret , dulcius esse solet . 
illud enim nimium per uerba precantia posco , commender domino te memorante meo . 
actibus excellens maneat per saecula felix et memor ipse mei , dulcis amice , uale . 
Nominis auspicio fulgent tua facta , Paterne , munere qui proprio te facis esse patrem . 
seruitii nostri non immemor omnia praestas et tibi deuotis das pia uota libens . 
ut bona distribuas modo qui tam promptus haberis , unde magis praestes amplificentur opes . 
Qui legis in pulchro circumdata uerba metallo , si uenias purus , hoc imitaris opus . 
nam uelut argentum calida fornace probatur , sic se purgato pectore prodit homo . 
Qui uenis ad caros conuiua fidelis amicos , quod minus est epulis plus in amore capis . 
non haec per pelagus peregrinus detulit hospes : sume libens patrii quod genuere lares . 
Quamuis doctiloquax te seria cura fatiget , hac ueniens festos misce poeta iocos . 
sic tamen , ut propriam rationem seruet honestus , nam solet incautus sermo mouere manus . 
Uita breuis hominum , fugiunt praesentia rerum : tu cole quae potius non moritura manent . 
erige iustitiam , sere pacem , dilige Christum , expete delicias quas sine fine geras . 
Pelle palatinas post multa negotia rixas : uiuere iucunde mensa benigna monet . 
causae irae strepitus sileant , fora iurgia leges : hic placeat requies , quam dat amica dies . 
Quem rogo , pacificos animos ad prandia defer : hostem quaere alibi , si tibi pugna placet . 
deliciis mediis lites agitare recuses : arma tibi campus , mensa ministret olus . 
Si tibi magnanimus rigida uirtute uideris , secure ad calices fortia bella refers . 
qui uenit huc nostrae dapes cognoscere mensae , commendet positos gratia sola cibos . 
Saepius optaram fieri me remige nauta , cursibus undifragis ut ratis iret aquis flatibus aut rapidis per dorsa Garonnica ferrer , Burdigalense petens ut celer actus iter , uelaque fluctiuagum traherent Aquilone secundo . 
me quoque litoreo redderet aura sinu qua pius antistes sacra Gundegisilus offert , culmine pro populi qui micat ara dei : tu quoque quo resides meritis , comes , ample serenis , care Galactori , sedula cura mihi , cui rite excellens rex Gunthechramnus honores maius adhuc debet , qui tibi magna dedit . 
cum tamen hoc uellem , timor obstitit aestibus ille qui cumulo rapidae mons fremit albus aquae . 
dulcedo inuitat ciuilis et unda repugnat : sic uocat atque uetat hinc amor , inde pauor . 
plane hoc quod superest soluat uel epistula currens : littera , quod facerem , reddat amore uicem . 
maxime nunc igitur te , dulcis amice , saluto , sperans a domino te superesse diu . 
cumque domo sociis antistite coniuge natis uiue comes , cui sint iura regenda ducis . 
pontifici summo commender , opime , precatu , sic tua pars meritis sit data dextra polis . 
si superest aliquid quod forte tributa redundent : qui modo mitto apices , te rogo mitte pices . 
