DE CALORE SOLIS Cum principalis intentio nostra sit de calore solis , cuiusmodi habet principium generationis quaeramus universaliter : quot sunt principia generationis ? 
- Et cum tria sint , ex quibus generatur calor , scilicet calidum , motus et collectio radiorum , sciendum quod calidum in his sit univocum ; quo univoco fit in his passio univoca . 
Cum ergo in his sit passio univoca , erit in his omnibus causa univoca : omnis enim passionis univocae est causa univoca . 
Quod autem calidum in his omnibus sit univocum , patet : Calidum enim ex quocunque istorum generatum eandem habet virtutem , idem facit opus . 
Ergo non est aequivoce dictum , sed univoce . 
Quaeramus ergo istam causam univocam ! 
In omnibus autem illis est proxima causa calidi disgregatio . 
Unde cum calidum generat calidum , hoc est per disgregationem materierum . 
Qualiter autem illud conveniat motui et collectioni radiorum , difficile est videre . 
Motus autem localis , ex quo generatur calidum , dividitur in motum naturalem et motum violentum . 
Motus naturalis dividitur in motum rectum et circularem . 
Primo loquamur de motu violento vel de gravi violenter moto . 
Contingit autem grave moveri violenter tribus modis : aut sursum , aut deorsum , aut deorsum sed non directe ad centrum . 
In his omnibus patet in motu violento fieri disgregationem ex motu . 
Est enim in motu violento duplex virtus motus naturalis scilicet et violenta , quae in diversas partes movent unamquamque partem mobilis . 
Ad istam autem inclinationem in partes diversas sequitur disgregatio . 
Et ita ex motu violento necesse est , illud , quod movetur , disgregari secundum suas partes et ita fieri calidum . 
Et quia in modo primo movendi violenter est maior oppositio in inclinatione virtutis moventium , quia movent in partes omnino oppositas , maxime conseqtiitur disgregatio et maxime calidum , in medio autem et in tertio mediocriter . 
Et illud maxime patet ratione et experimento . 
Hoc idem patet in motu naturali . 
Generatur enim calidum in motu in eo quod movetur naturaliter deorsum . 
Secundum unamquamque partem est duplex virtus movens actualiter , scilicet naturalis et violenta . 
Quod enim ibi sit virtus naturalis patet . 
Sed quod ibi sit virtus violenta probo : Omne quod est ponderosum et movetur deorsum non directe ad centrum , movetur violenter . 
Sed omnes partes ponderosi moventur deorsum non directe ad centrum . 
Igitur omnes partes ponderosi moventur violenter . 
- Probo minorem : Partes gravis aequalem distantiam semper habent in toto . 
Ergo cum moventur deorsum motu totius , moventur lineis aeque distantibus . 
Lineae autem aeque distantes in infinitum protractae ex alterutra parte nunquam concurrent . 
Ergo partes gravis naturaliter moti moventur deorsum lineis non concurrentibus : ergo non directe ad centrum , quia si directe moverentur ad centrum , moverentur in lineis directe ad idem centrum concurrentibus . 
Sic ergo patet prinicipium , quod secundum unamquamque partem moti naturaliter deorsum est duplex virtus inclinans ad diversas partes . 
Sed istarum inclinationum oppositio est minor valde oppositione inclinationum in partibus moti violenti . 
Et propterea inter omnes generantes calorem motus naturalis minime generat calorem naturalem in moto . 
Sic ergo patet , quod ex motu naturali recto et motu violento generatur calidum et ex calido generatur calidum secundum causam univocam . 
In tertio autem patet hoc similiter : Quod enim ex collectione radiorum aliquid calidum generetur secundum causam univocam caloris , patet per secundum ; de Speculis ; , quod hoc speculo concavo ad solem posito accenditur : et hoc est propter disgregationem . 
Radius enim in diaphano densiori habet maiorem incorporationem , quam in subtiliori , et non dicimus incorporationem omnimodam sicut calor , sed quandam levem incorporationem : ex hac autem incorporatione se cum distrahet partes aeris , scilicet cum colliguntur radii in punctum unum , in ipso puncto unusquisque secundum suam viam rectam , et propterea prope ipsum punctum erit maxima distractio aeris in partes diversas ; et ita erit disgregatio et consequitur calor . 
Sic ergo patet , quod in his tribus generibus calidum inest causa univoca . 
Si vero sol generat calidum , erit hoc aut sicut calidum generat calidum , aut sicut motus generat calidum , aut sicut collectio radiorum generat calidum . 
Quod autem sol non generat calidum sicut calidum generat calidum patet sic : Probatur enim in VII Phys . 
quod alterans et alteratum oportet esse immediata . 
Unde si inter primum alterans et ultimum alteratum fuerit medium , oportet id medium prius alterari secundum calidum a sole calido , quam alteretur illud ultimum ; alioquin primum alterans et primum alteratum non essent immediata . 
Cum ergo inter solem et aerem sint plura media et propinquum ipsi soli alteranti secundum calidum in ipso est quinta essentia vel pars quintae essentiae , oportet , quintam essentiam prius alterari secundum calidum a sole calido , quam aerem . 
Sed hoc , est impossibile , quia si esset alterabile , esset corruptibile . 
Igitur primum est impossibile , quod sol generat calidum sicut calidum generat calidum . 
- Diceret forte aliquis , quod calidum est in sole virtualiter sicut calidum in pipere . 
Sed hoc est inconveniens . 
Eo enim , quod calidum est in pipere virtualiter et non actu , non potest movere , nisi moveatur , nec alterare , nisi alteretur . 
Et similiter de sole . 
Sed hoc est impossibile : ergo et primum . 
Quod autem ex motu solis non generetur calidum , patet . 
Similiter motus non generat calidum , nisi secundum unamquamque partem rei motae insint inclinationes diversae moventes eam in partes diversas . 
Sed omne quod movetur circulariter et non violenter , quaelibet pars eius habet tantum inclinationem cum toto et non est ibi diversitas . 
Uniuscuiusque partis est inclinatio secundum motum circularem . 
Ergo ex motu circulari non aliquod generatur calidum . 
- Sed diceres forte , quod quamvis intrinsecus in eo quod movetur circulariter non sit causa caloris , tamen est extrinsecus sicut est in inferioribus ex resistentia medii . 
Sed hoc duplicem habet falsitatem : unam quia in istis inferioribus resistentia medii non est caloris ageneratrix in moto . 
Si enim sic esset , cum aequaliter resistat medium ei , quod movetur naturaliter et ei , quod movetur violenter , aequaliter generaretur calor in moto violenter et moto naturaliter . 
Sed hoc est falsum , ut patet experimento : ergo et primum . 
- Aliam falsitatem habet eo , quod sol et ceterae stellae in movendo non habent resistentiam , quia non moventur motibus propriis , sed cum sint fixae in suis sphaeris , moventur tantum per motum sphaerarum suarum sicut navis in flumine , quae movetur motu fluminis , sicut probat philosophus in secundo de caelo et mundo . 
Relinquitur ergo , quod sol generat calidum per collectionem radiorum . 
Quod sic patet : Radii solis in perspicuo aeris per naturam densi in eo incorporantur quodammodo ; sed radii solis cadentes deorsum super planum terrae vel concavum , vel convexum reflectuntur secundum angulos aequales , ut patet ex ultimo principiorum doctrinae ; de Speculis ; . 
Si ergo cadunt radii orthogonaliter , reflectuntur orthogonaliter ; et ita radius cadens et reflectens super eandem viam intendit per partes omnino oppositas et est ibi maxima disgregatio ; et est hoc sub aequinoctiali circulo , cum sol transierit super zenith huius regionis , et in loco declinante ab aequinoctiali versus meridiem vel septentrionem , vel cuiusquam declinatio minor est declinatione capitis cancri , vel capitis capricorni ab eodem aequinoctiali . 
Necesse enim est , quod in his locis cadant radii solis bis in anno super eos . 
In loco autem , cuius declinatio ab aequinoctiali est aequalis declinationi capitis cancri vel capitis capricorni , necesse est , solem semel transire super zenith eorum et semel ad haec loca emittere radios perpendiculariter , et tunc in his locis in summo fieri disgregationes et summum calorem . 
Et haec est disgregatio violenta , quae solet fieri ex collectione radiorum fractorum super corpus sphaericum , vel reflexorum ad speculum concavum , eo quod illa in partes omnino oppositas fit , haec autem non . 
In climatibus autem , quorum declinatio ab aequinoctiali maior est declinatione capitis cancri , quia sol non vadit super zenith eorum in septentrione , cadunt radii secundum angulos , minores rectis et reflectuntur secundum eosdem et propterea non omnino in partes oppositas . 
Et quanto magis distans fuerit locus ab aequinoctiali , tanto magis cadunt et reflectuntur radii solares secundum angulos obtusiores et tanto minus in partes oppositas cedunt radius cadens et radius reflexus et minor fit disgregatio et minus generatur calidum . 
Quod etiam patet experimento . 
Si vero quaeratur , quare in quinta essentia ex radiis solis non generatur calidum , potest ad hoc responderi dupliciter : uno modo , quia non intersecant se ibi reflectendo ; alio modo : etiamsi intersecarent se reflectendo omnino in partes oppositas , non generaretur calor vel calidum . 
Quia enim in ipso perspicuo non est natura densi , non incorporantur aliquo modo radii solares in eo , quod ita non possunt disgregare partes materiae . 
- Unde etiam in suprema tunica aeris , ubi est aer maxime subtilis , minime generatur in eo calidum , quod patet experimento . 
In summitatibus enim montium abundant nives , ubi radii solares clariores sunt , quam in convallibus , et tamen est ibi reflexio radiorum sicut in valle ; sed propter subtilitatem aeris ibi est densitas aeris parva et parva incorporatio lucis cum aere et propterea parva disgregatio partium aeris in collectione radiorum . 
Hic autem est maior incorporatio radiorum et propterea maior disgregatio et calor . 
Explicit . 
