Barbara pyramidum sileat miracula Memphis , Assyrius iactet nec Babylona labor ; Nec Triuiae templo molles laudentur Iones , Dissimulet Delon cornibus ara frequens ; Aere nec uacuo pendentia Mausolea Laudibus immodicis Cares in astra ferant . 
Omnis Caesareo cedit labor Amphitheatro , Vnum pro cunctis fama loquetur opus . 
Hic ubi sidereus propius uidet astra colossus Et crescunt media pegmata celsa uia , Inuidiosa feri radiabant atria regis Vnaque iam tota stabat in urbe domus . 
Hic ubi conspicui uenerabilis Amphitheatri Erigitur moles , stagna Neronis erant . 
Hic ubi miramur uelocia munera thermas , Abstulerat miseris tecta superbus ager . 
Claudia diffusas ubi porticus explicat umbras , Vltima pars aulae deficientis erat . 
Reddita Roma sibi est et sunt te praeside , Caesar , Deliciae populi , quae fuerant domini . 
Quae tam seposita est , quae gens tam barbara , Caesar , Ex qua spectator non sit in urbe tua ? 
Venit ab Orpheo cultor Rhodopeius Haemo , Venit et epoto Sarmata pastus equo , Et qui prima bibit deprensi flumina Nili , Et quem supremae Tethyos unda ferit ; Festinauit Arabs , festinauere Sabaei , Et Cilices nimbis hic maduere suis . 
Crinibus in nodum torti uenere Sicambri , Atque aliter tortis crinibus Aethiopes . 
Vox diuersa sonat populorum , tum tamen una est , Cum uerus patriae diceris esse pater . 
Turba grauis paci placidaeque inimica quieti , Quae semper miseras sollicitabat opes , Traducta est , ingens nec cepit harena nocentis : Et delator habet quod dabat exilium . 
Exulat Ausonia profugus delator ab urbe : Haec licet impensis principis adnumeres . 
Iunctam Pasiphaen Dictaeo credite tauro : Vidimus , accepit fabula prisca fidem . 
Nec se miretur , Caesar , longaeua uetustas : Quidquid fama canit , praestat harena tibi . 
Belliger inuictis quod Mars tibi seruit in armis , Non satis est , Caesar , seruit et ipsa Venus . 
Prostratum uasta Nemees in ualle leonem Nobile et Herculeum fama canebat opus . 
Prisca fides taceat : nam post tua munera , Caesar , Hoc iam femineo Marte fatemur agi . 
Qualiter in Scythica religatus rupe Prometheus Assiduam nimio pectore pauit auem , Nuda Caledonio sic uiscera praebuit urso Non falsa pendens in cruce Laureolus . 
Viuebant laceri membris stillantibus artus Inque omni nusquam corpore corpus erat . 
Denique supplicium dignum tulit : ille parentis Vel domini iugulum foderat ense nocens , Templa uel arcano demens spoliauerat auro , Subdiderat saeuas uel tibi , Roma , faces . 
Vicerat antiquae sceleratus crimina famae , In quo , quae fuerat fabula , poena fuit . 
Daedale , Lucano cum sic lacereris ab urso , Quam cuperes pinnas nunc habuisse tuas ! 
Praestitit exhibitus tota tibi , Caesar , harena Quae non promisit proelia rhinoceros . 
O quam terribilis exarsit pronus in iras ! 
Quantus erat taurus , cui pila taurus erat ! 
Laeserat ingrato leo perfidus ore magistrum , Ausus tam notas contemerare manus , Sed dignas tanto persoluit crimine poenas , Et qui non tulerat uerbera , tela tulit . 
Quos decet esse hominum tali sub principe mores , Qui iubet ingenium mitius esse feris ! 
Praeceps sanguinea dum se rotat ursus harena , Implicitam uisco perdidit ille fugam . 
Splendida iam tecto cessent uenabula ferro , Nec uolet excussa lancea torta manu ; Deprendat uacuo uenator in aere praedam , Si captare feras aucupis arte placet . 
Inter Caesareae discrimina saeua Dianae Fixisset grauidam cum leuis hasta suem , Exiluit partus miserae de uulnere matris . 
O Lucina ferox , hoc peperisse fuit ? 
Pluribus illa mori uoluisset saucia telis , Omnibus ut natis triste pateret iter . 
Quis negat esse satum materno funere Bacchum ? 
Sic genitum numen credite : nata fera est . 
Icta graui telo confossaque uulnere mater Sus pariter uitam perdidit atque dedit . 
O quam certa fuit librato dextera ferro ! 
Hanc ego Lucinae credo fuisse manum . 
Experta est numen moriens utriusque Dianae , Quaque soluta parens quaque perempta fera est . 
Sus fera iam grauior maturi pignore uentris Emisit fetum , uulnere facta parens ; Nec iacuit partus , sed matre cadente cucurrit . 
O quantum est subitis casibus ingenium ! 
Summa tuae , Meleagre , fuit quae gloria famae , Quantast Carpophori portio , fusus aper ! 
Ille et praecipiti uenabula condidit urso , Primus in Arctoi qui fuit arce poli , Strauit et ignota spectandum mole leonem , Herculeas potuit qui decuisse manus , Et uolucrem longo porrexit uulnere pardum . 
Praemia cum laudum ferret , adhuc poterat . 
Raptus abit media quod ad aethera taurus , harena , Non fuit hoc artis , sed pietatis opus . 
Vexerat Europen fraterna per aequora taurus : At nunc Alciden taurus in astra tulit . 
Caesaris atque Iouis confer nunc , fama , iuuencos : Par onus ut tulerint , altius iste tulit . 
Quod pius et supplex elephas te , Caesar , adorat Hic modo qui tauro tam metuendus erat , Non facit hoc iussus , nulloque docente magistro , Crede mihi , nostrum sentit et ille deum . 
Lambere securi dextram consueta magistri Tigris , ab Hyrcano gloria rara iugo , Saeua ferum rabido lacerauit dente leonem : Res noua , non ullis cognita temporibus . 
Ausa est tale nihil , siluis dum uixit in altis : Postquam inter nos est , plus feritatis habet . 
Qui modo per totam flammis stimulatus harenam Sustulerat raptas taurus in astra pilas , Occubuit tandem cornuto ardore petitus , Dum facilem tolli sic elephanta putat . 
Cum peteret pars haec Myrinum , pars illa Triumphum , Promisit pariter Caesar utraque manu . 
Non potuit melius litem finire iocosam . 
O dulce inuicti principis ingenium ! 
Quidquid in Orpheo Rhodope spectasse theatro Dicitur , exhibuit , Caesar , harena tibi . 
Repserunt scopuli mirandaque silua cucurrit , Quale fuisse nemus creditur Hesperidum . 
Affuit immixtum pecori genus omne ferarum Et supra uatem multa pependit auis , Ipse sed ingrato iacuit laceratus ab urso . 
Haec tantum res est facta " . 
Orphea quod subito tellus emisit hiatu , Mersa miramur ? 
uenit ab Eurydice . 
Sollicitant pauidi dum rhinocerota magistri Seque diu magnae colligit ira ferae , Desperabantur promissi proelia Martis ; Sed tandem rediit cognitus ante furor . 
Norica tam certo uenabula dirigit ictu Fortis adhuc teneri dextera Carpophori . 
Ille tulit geminos facili ceruice iuuencos , Illi cessit atrox bubalus atque uison : Hunc leo cum fugeret , praeceps in tela cucurrit . 
I nunc et lentas corripe , turba , moras . 
Si quis ades longis serus spectator ab oris , Cui lux prima sacri muneris ista fuit , Ne te decipiat ratibus naualis Enyo Et par unda fretis , hic modo terra fuit . 
Non credis ? 
specta , dum lassant aequora Martem : Parua mora est , dices " hic modo pontus erat " . 
Quod nocturna tibi , Leandre , pepercerit unda Desine mirari : Caesaris unda fuit . 
Cum peteret dulces audax Leandros amores Et fessus tumidis iam premeretur aquis , Sic miser instantes affatus dicitur undas : " Parcite dum propero , mergite cum redeo " . 
Lusit Nereidum docilis chorus aequore toto Et uario faciles ordine pinxit aquas . 
Fuscina dente minax recto fuit , ancora curuo : Credidimus remum credidimusque ratem , Et gratum nautis sidus fulgere Laconum Lataque perspicuo uela tumere sinu . 
Quis tantas liquidis artes inuenit in undis ? 
Aut docuit lusus hos Thetis aut didicit . 
Saecula Carpophorum , Caesar , si prisca tulissent , Non Parthaoniam barbara terra feram , Non Marathon taurum , Nemee frondosa leonem , Arcas Maenalium non timuisset aprum . 
Hoc armante manus hydrae mors una fuisset , Huic percussa foret tota Chimaera semel . 
Igniferos possit sine Colchide iungere tauros , Possit utramque feram uincere Pasiphaes . 
Si sit , ut aequorei reuocetur fabula monstri , Hesionen soluet solus et Andromedan . 
Herculeae laudis numeretur gloria : plus est Bis denas pariter perdomuisse feras . 
Augusti labor hic fuerat committere classes Et freta nauali sollicitare tuba . 
Caesaris haec nostri pars est quota ? 
uidit in undis Et Thetis ignotas et Galatea feras ; Vidit in aequoreo feruentes puluere currus Et domini Triton isse putauit equos : Dumque parat saeuis ratibus fera proelia Nereus , Horruit in liquidis ire pedestris aquis . 
Quidquid et in Circo spectatur et Amphitheatro , Diues Caesarea praestitit unda tibi . 
Fucinus et diri taceantur stagna Neronis : Hanc norint unam saecula naumachiam . 
Cum traheret Priscus , traheret certamina Verus , Esset et aequalis Mars utriusque diu , Missio saepe uiris magno clamore petita est ; Sed Caesar legi paruit ipse suae : Lex erat , ad digitum posita concurrere parma : Quod licuit , lances donaque saepe dedit . 
Inuentus tamen est finis discriminis aequi : Pugnauere pares , succubuere pares . 
Misit utrique rudes et palmas Caesar utrique : Hoc pretium uirtus ingeniosa tulit . 
Contigit hoc nullo nisi te sub principe , Caesar : Cum duo pugnarent , uictor uterque fuit . 
Concita ueloces fugeret cum damma Molossos Et uaria lentas necteret arte moras , Caesaris ante pedes supplex similisque roganti Constitit , et praedam non tetigere canes . 
Haec intellecto principe dona tulit . 
Numen habet Caesar : sacra est haec , sacra potestas , Credite : mentiri non didicere ferae . 
Da ueniam subitis : non displicuisse meretur , Festinat , Caesar , qui placuisse tibi . 
Cedere maiori uirtutis fama secunda est . 
Illa grauis palma est , quam minor hostis habet . 
Flauia gens , quantum tibi tertius abstulit heres ! 
Paene fuit tanti , non habuisse duos . 
