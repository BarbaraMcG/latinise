Princeps corusco sidere pulchrior Parthis sagittas tendere certior , eques Gelonis imperiosior , quae digna mentis laus erit arduae ? 
Quae digna formae laus erit igneae ? 
Te Leda mallet quam dare Castorem ; praefert Achilli te proprio Thetis ; Venus reversum spernit Adonidem ; damnat reductum Cynthia Virbium ; victum fatetur Delos Apollinem ; credit minorem Lydia Liberum . 
Tu cum per altas inpiger ilices praeda citatum cornipedem reges ludentque ventis instabiles comae , telis iacebunt sponte tuis ferae gaudensque sacris vulneribus leo admittet hastam morte superbior . 
Cum post labores sub platani voles virentis umbra vel gelido specu torrentiorem fallere Sirium et membra somno fessa resolveris , o quantus uret tum Dryadas calor ! 
Quot aestuantes ancipiti gradu furtiva carpent oscula Naides ! 
Quis vero acerbis horridior Scythis , quis beluarum corde furentior , qui , cum micantem te prope viderit , non optet ultro servitium pati , qui non catenas arripiat libens colloque poscat vincula libero ? 
Tu si nivalis per iuga Caucasi saevas petisses pulcher Amazonas , peltata pugnas desereret cohors sexu recepto ; patris et inmemor inter frementes Hippolyte tubas strictam securim languida poneret et seminudo pectore cingulum forti negatum solveret Herculi bellumque solus conficeret decor . 
Beata , quae te mox faciet virum primisque sese iunget amoribus . 
Age cuncta nuptiali redimita vere tellus celebra toros eriles ; omne nemus cum fluviis , omne canat profundum . 
Ligures favete campi , Veneti favete montes , subitisque se rosetis vestiat Alpinus apex et rubeant pruinae . 
Athesis strepat choreis calamisque flexuosus leve Mincius susurret et Padus electriferis admoduletur alnis . 
Epulisque iam repleto resonet Quirite Thybris dominique laeta votis aurea septemgeminas Roma coronet arces . 
Procul audiant Hiberi , fluit unde semen aulae , ubi plena laurearum imperio feta domus vix numerat triumphos . 
Habet hinc patrem maritus , habet hinc puella matrem , geminaque parte ductum Caesareum flumineo stemma recurrit ortu . 
Decorent Baetin , Tagus intumescat auro , generisque procreator sub vitreis Oceanus luxurietur antris . 
Oriensque , regna fratrum , simul Occidensque plaudat ; placidae iocentur urbes , quaeque novo quaeque nitent deficiente Phoebo . 
Aquiloniae procellae , rabidi tacete Cori , taceat sonorus Auster . 
Solus ovantem Zephyrus perdominetur annum . 
Solitas galea fulgere comas , Stilicho , molli necte corona . 
Cessent litui saevumque procul Martem felix taeda releget . 
Tractus ab aula rursus in aulam redeat sanguis . 
Patris officiis iunge potenti pignora dextra . 
Gener Augusti pridem fueras , nunc rursus eris socer Augusti . 
Quae iam rabies livoris erit ? 
Vel quis dabitur color invidiae ? 
Stilicho socer est , pater est Stilicho . 
Attollens thalamis Idalium iubar dilectus Veneri nascitur Hesperus . 
Iam nuptae trepidat sollicitus pudor , iam produnt lacrimas flammea simplices . 
Ne cessa , iuvenis , comminus adgredi , inpacata licet saeviat unguibus . 
Non quisquam fruitur veris odoribus Hyblaeos latebris nec spoliat favos , si fronti caveat , si timeat rubos : armat spina rosas , mella tegunt apes . 
Crescunt difficili gaudia iurgio accenditque magis , quae refugit , Venus . 
Quod flenti tuleris , plus sapit osculum . 
Dices o quotiens ; Hoc mihi dulcius quam flavos deciens vincere Sarmatas ; ! 
Adspirate novam pectoribus fidem mansuramque facem tradite sensibus . 
Tam iunctis manibus nectite vincula quam frondens hedera stringitur aesculus , quam lento premitur palmite populus , et murmur querula blandius alite linguis adsidui reddite mutuis . 
Et labris animam conciliantibus alternum rapiat somnus anhelitum . 
Amplexu caleat purpura regio et vestes Tyrio sanguine fulgidas alter virgineus nobilitet cruor . 
Tum victor madido prosilias toro nocturni referens vulnera proelii . 
Ducant pervigiles carmina tibiae permissisque iocis turba licentior exultet tetricis libera legibus . 
Passim cum ducibus ludite milites , passim cum pueris ludite virgines . 
Haec vox aetheriis insonet axibus , haec vox per populos , per mare transeat : ; Formosus Mariam ducit Honorius ; . 
