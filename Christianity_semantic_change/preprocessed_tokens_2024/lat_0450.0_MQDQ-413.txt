Agnoscit metrum seruatque Terentius artem . 
Nam prologos trimetro didicit componere uersu Scaenarumque actus primos pede claudit eodem . 
Creticon Archilochus supra caput addit iambi . 
Vltimus amphibrachys uelocem claudit iambum , Aut bacchius erit finis discrimine nullo : Vtitur Hipponax hoc metro maximus auctor . 
Legitimum interdum sub scaenis ponit iambum . 
Vtitur his Plautus metris et mille poetae . 
Dactylus aut spondeus inest uel cursor iambus , Aut anapaestus erit , positi discrimine nullo Partibus in quinis . 
Nam post celer extat iambus , Pyrrichiusue citus finem concludere possit . 
Graecus apemphaenonta solet memorare poeta , Inmanifesta uocant haec carmina uoce Latina . 
Hunc trimetron ueteres Graii cognomine dicunt , Quod pedibus iunctis hunc scandere saepe solebant . 
Ponitur aut scazon , spondeum finis habebit . 
Tetrametros trimetrosque capit comoedia uersus . 
Tetrametrum primus fertur posuisse Boiscus . 
Creticon Archilochus trimetro superaddidit ingens . 
Amphibrachyn trimetro Hipponax supponit iambo . 
Fulserat hac Plautus pulcherque Terentius arte . 
Haec ego Rufinus collegi mente benigna Discipulisque dedi munera pulchra libens . 
