Beatissimo atque dulcissimo fratri Michaeli Guido , per anfractus multos deiectus et auctus . 
aut dura sunt tempora , aut divinae dispositionis obscura discrimina , dum et veritatem fallacia , et caritatem saepe conculcet invidia , quae nostri ordinis vix deserit societatem , quo Philistinorum concio Israeliticam puniat pravitatem ; ne si mox fiat quidquid , ut volumus , adeo in se confidens periturus decidat animus . 
tunc enim est vere bonum id , quod facimus , cum nostro factori adscribimus omne , quod possumus . 
Inde est , quod me vides prolixis finibus exulatum , ac teipsum , ne vel respirare quidem possis , invidorum laqueis suffocatum . 
qua in re simillimos nos cuidam dico artifici , qui cum Augusto Caesari incomparabilem et cunctis inauditum seculis thesaurum , flexibile videlicet vitrum , offerret , quia aliquid super omnes homines potuit , ideoque aliquid super omnes promereri se credidit , pessima sorte iussus est occidi ; ne si , ut est mirabile vitrum , posset esse durabile , regius omnis thesaurus , qui de diversis erat metallis , fieret extemplo vitabilis . 
sicque ex illo tempore maledicta semper invidia , sicut quondam paradisum , et hoc quoque mortalibus abstulit commodum . 
nam quia invidia artificis nullum voluit edocere , potuit regis invidia artificem cum arte perimere . 
Unde ego inspirante Deo caritatem , non solum tibi , sed et aliis , quibuscumque potui , summa cum festinatione ac sollicitudine a Deo mihi indignissimo datam contuli gratiam : ut quos ego et omnes ante me summa cum difficultate ecclesiasticos cantus didicimus , ipsos posteri cum summa facilitate discentes , mihi et tibi ac reliquis adiutoribus meis aeternam optent salutem , fiatque per misericordiam Dei peccatorum nostrorum remissio , vel modica tantorum ex caritate oratio . 
nam si illi pro suis apud Deum devotissime intercedunt magistris , qui hactenus ab eis vix decennio cantandi imperfectam scientiam consequi potuerunt , quid putas pro nobis nostrisque adiutoribus fiet , qui annali spatio , aut si multum , biennio perfectum cantorem efficimus ? 
aut si hominum consueta miseria beneficiis tantis ingrata exstiterit , numquid iustus Deus laborem nostrum non remunerabit ? 
an quia Deus totum hoc facit , et nos sine illo nihil possumus , nihil habebimus ? 
absit . 
nam et apostolus , cum gratia Dei sit id , quod sit , cantat tamen : bonum certamen certavi , cursum consummavi , fidem servavi ; in reliquo reposita est mihi corona iustitiae . 
Securi ergo de spe retributionis insistamus operi tantae utilitatis ; et quia post multas tempestates rediit diu optata serenitas , navigandum est feliciter . 
Sed quia diffidit tua de libertate captivitas , rei ordinem pandam . 
summae sedis apostolicae Iohannes , qui modo Romanam gubernat ecclesiam , audiens famam nostrae scholae , et quomodo per nostra antiphonaria inauditos pueri cognoscerent cantus , valde miratus , tribus nuntiis me ad se invitavit . 
adii igitur Romam cum domino Grunvaldo , reverentissimo abbate , et domino Petro Aretinae ecclesiae canonicorum praeposito , viro pro nostri temporis qualitate scientissimo . 
multum itaque pontifex meo gratulatus est adventu , multa colloquens et diversa perquirens : nostrumque velut quoddam prodigium saepe revolvens antiphonarium , praefixasque ruminans regulas , non prius destitit , aut de loco , in quo sedebat , abscessit , donec unum versiculum inauditum sui voti compos edisceret , ut quod vix credebat in aliis , tam subito in se recognosceret . 
quid plura ? 
infirmitate cogente Romae morari non poteram vel modicum , aestivo fervore in locis maritimis ac palustribus nobis minante excidium . 
tandem condiximus , mox hieme redeunte me illuc debere reverti , quatenus hoc opus praelibato pontifici suoque clero debeam propalare . 
Post paucos dehinc dies patrem vestrum atque meum d . 
Guidonem Pomposiae abbatem , virum Deo et hominibus merito virtutis et sapientiae carissimum et animae meae partem videre cupiens visitavi , qui et ipse vir perspicacis ingenii nostrum antiphonarium ut vidit , extemplo probavit et credidit , nostrisque aemulis se quondam consensisse poenituit , et ut Pomposiam veniam , postulavit ; suadens mihi monacho esse praeferenda monasteria episcopatibus , maxime Pomposiam , propter studium , quod modo est per Dei gratiam et reverentissimi Guidonis industriam nunc primum in Italia repertum . 
Tanti itaque patris orationibus flexus , et praeceptis obediens , prius auxiliante Deo volo hoc opere tantum et tale monasterium illustrare , meque monachum monachis praestare ; cum praesertim Simoniaca haeresi modo prope cunctis damnatis episcopis , timeam in aliquo communicari . 
Sed quia ad praesens venire non possum , interim tibi de inveniendo ignoto cantu optimum dirigo argumentum , nuper nobis a Deo datum , et utillimum comprobatum . 
de reliquo d . 
Martinum priorem sacrae congregationis , nostrumque maximum adiutorem plurimum saluto , eiusque orationi me miserum plurima prece commendo , fratrem quoque Petrum memorem memoris esse commoneo , qui nostro lacte nutritus non sine labore maximo agresti vescitur hordeo , et post aurea pocula vini confusum bibit acetum . 
Ad inveniendum igitur ignotum cantum , beatissime frater ! 
prima et vulgaris regula haec est , si litteras , quas quaelibet neuma habuerit , in monochordo sonaveris , atque ab ipso audiens tamquam ab homine magistro discere poteris . 
sed puerulis ista est regula , et bona quidem incipientibus , pessima autem perseverantibus . 
vidi enim multos acutissimos philosophos , qui pro studio huius artis non solum Italos , sed etiam Gallos atque Germanos , ipsosque etiam Graecos quaesivere magistros ; sed quia in hac sola regula confisi sunt , non dico musici , sed neque cantores umquam fieri , vel nostros psalmistas puerulos imitari potuerunt . 
non ergo debemus semper pro ignoto cantu vocem hominis vel alicuius instrumenti quaerere , ut quasi caeci videamur numquam sine ductore procedere ; sed singulorum sonorum , omniumque depositionum et elevationum diversitates proprietatesque altae memoriae commendare . 
habebis ergo argumentum ad inveniendum inauditum cantum facillimum et probatissimum , si sit , qui non modo scripto , sed potius familiari collocutione secundum morem nostrum noverit aliquem edocere . 
namque postquam hoc argumentum cepi pueris tradere , ante triduum quidam eorum potuerunt ignotos cantus leviter canere , quod aliis argumentis nec multis hebdomadibus poterat evenire . 
Si quam ergo vocem vel neumam vis ita memoriae commendare , ut ubicumque velis , in quocumque cantu , quem scias vel nescias , tibi mox possit occurrere , quatenus mox illum indubitanter possis enuntiare , debes ipsam vocem vel neumam in capite alicuius notissimae symphoniae notare , et pro unaquaque voce memoriae retinenda huiusmodi symphoniam in promtu habere , quae ab eadem voce incipiat : utpote sit haec symphonia , qua ego docendis pueris imprimis atque etiam in ultimis utor . 
Vides itaque , ut haec symphonia senis particulis suis a sex diversis incipiat vocibus ? 
si quis itaque uniuscuiusque particulae caput ita exercitatus noverit , ut confestim quamcumque particulam voluerit , indubitanter incipiat , easdem sex voces ubicumque viderit , secundum suas proprietates facile pronuntiare poterit . 
audiens quoque aliquam neumam sine descriptione , perpende , quae harum particularum eius fini melius aptetur , ita ut finalis vox neumae et principalis particulae aequisonae sint . 
certusque esto , quia in eam vocem neuma finita est , in qua conveniens sibi particula incipit . 
si vero descriptam aliquam symphoniam incognitam cantare ceperis , multum cavendum est , ut ita proprie unamquamque finias neumam , ut eodem modo finis neumae bene iungatur cum principio eius particulae , quae ab eadem incipit voce , in qua neuma finita est . 
ergo ut inauditos cantus , mox ut descriptos videris , competenter enunties , aut indescriptos audiens cito describendos bene possis discernere , optime te iuvabit haec regula . 
Deinde per singulos sonos brevissimas subposui symphonias , quarum particulas cum diligenter inspexeris , uniuscuiusque vocis omnes depositiones et elevationes per ordinem in principiis ipsarum particularum gaudebis te invenire . 
si autem hoc attentare potueris , ut unius et alterius symphoniae quaslibet volueris particulas moduleris , omnium neumarum difficiles valde atque multiplices varietates brevissima et facili regula didicisti . 
quae omnia cum vix litteris utcumque significemus , facili tantum colloquio denudamus . 
Sicut in omni scriptura XX et IV litteras , ita in omni cantu septem tantum habemus voces . 
nam sicut septem dies in hebdomada , ita septem sunt voces in musica . 
aliae vero , quae super septem adiunguntur , eaedem sunt , et per omnia similiter canunt in nullo dissimiles , nisi quod altius dupliciter sonant . 
ideoque septem dicimus graves , septem vero vocamus acutas . 
septem autem litterae non dupliciter , sed dissimiliter designantur hoc modo : Gamma A B C D E F G a b c d e f g aa bb cc dd . 
Qui vero monochordum desiderat facere , et qualitates et quantitates , similitudines et dissimilitudines sonorum tonorumve discernere , paucissimas , quas subiecimus , regulas summopere studeat intelligere . 
in monochordo autem istis litteris vel mensuris disponuntur . 
Gamma graecum , hoc est G latinum pone in capite . 
et inde incipiens totam lineam , quae sonanti chordae subiacet , per novem partes studiosissime divide , et ubi prima pars fecerit finem iuxta Gamma primam litteram pone A ab ipsa prima similiter usque ad finem partire per novem , et ubi prima pars finem fecerit , secundam B litteram iunge . 
post haec ad Gamma revertens , ab ipsa usque ad finem divide per quattuor partes , et in primae partis finem tertiam C pone : similiter a prima A divide per quattuor , et similiter signabis quartam D. eodem modo sicut cum prima inventa est quarta , ita cum secunda invenies E quintam , et cum tertia F sextam , et cum quarta G septimam . 
deinde rediens ad primam A ab ipsa usque ad finem in medio spatio invenies alteram primam a et similiter cum secunda invenies alteram secundam b et cum tertia tertiam c et sic de reliquis ad eumdem modum per diapason . 
et ut de divisione monochordi in paucis multa constringam , omnes toni novem ad finem passibus currunt . 
diatessaron vero semper quattuor passus facit , diapente tres , et diapason duos , quia his tantum quattuor dividimus modis . 
deinde nota , quod inter secundam et tertiam vel inter quintam et sextam parvissima spatia fiant , quae semitonia vocantur ; inter alias vero voces maiora intervalla fiunt , et dicuntur toni . 
A tonus B semitonium C tonus D tonus E semitonium F tonus G . 
Iunguntur ad se invicem voces sex modis , tono , semitonio , ditono , semiditono , diatessaron , diapente . 
de tono autem et semitonio supra diximus . 
ditonus autem est , dum inter duas voces duo sunt toni , ut inter tertiam et quintam , et reliquas . 
Semiditonus autem dicitur , quia minor est ditono , cum inter duas aliquas voces est unus tonus et unum semitonium , D tonus E semitonium F. Diatessaron autem dicitur de quattuor , cum inter aliquam vocem et quartam a se duo sunt toni , et unum semitonium D tonus E semitonium F tonus G . 
diapente dicitur de quinque , cum inter aliquam vocem et quintam a se tres sunt toni , et unum semitonium . 
D tonus E semitonium F tonus G tonus a . 
non aliter , quam his sex modis , voces iunctae concordant vel moventur ; atque hi dicuntur sex motus vocum , quibus ad se invicem voces concordant vel moventur . 
ea vero concordia , quae est inter gravem aliquam litteram et eamdem acutam , sicut a prima in primam , vel a secunda in secundam , diapason dicitur , id est , de omnibus : habet enim omnes voces , et tonos quinque cum duobus semitoniis , hoc est , diatessaron et diapente . 
haec diapason in tantum concordes facit voces , ut non eas dicamus similes , sed easdem . 
Omnes autem voces in tantum sunt similes , et faciunt similes sonos et concordes neumas , in quantum similiter elevantur vel deponuntur secundum depositionem tonorum et semitoniorum : utputa prima vox A et quarta D similes et unius modi dicuntur , quia utraque in depositione tonum , in elevatione vero habent tonum et semitonium et duos tonos . 
Atque haec est prima similitudo in vocibus , hoc est , primus modus . 
Secundus modus est in secunda B et in quinta E habent enim utraque in depositione duos tonos , in elevatione semitonium et duos tonos . 
Tertius modus est in tertia C et in sexta F ambae enim semitonio et duobus tonis descendunt , duobus vero tonis ascendunt . 
Sola vero septima G quartum modum facit , quae in depositione unum tonum et semitonium et duos tonos , in elevatione vero duos habet tonos et semitonium . 
Et qui plene exercitati sunt in hac arte , possunt unamquamlibet symphoniam secundum hos quattuor variare modos , utputa , si quis unam symphoniam primum in voce prima A et postea eamdem incipiat in voce secunda , dehinc in tertia . 
et secundum quod ipsae voces diversam habent tonorum et semitonorum positionem , sic variis modis secundum uniuscuiusque proprietatem eam pronuntiet . 
quod quidem facere valde est utile , et valde facile , hoc modo . 
Igitur curiose est intendendum de omni melo , secundum cuiusmodi proprietatem sonet , sive in principio sive in fine , quamvis de solo fine dicere soleamus . 
quaedam autem neumae repertae sunt , quarum aptitudine hoc solemus advertere . 
Cum enim finito aliquo cantu hanc neumam eius in fine bene videris convenire , statim cognosces , quia cantus ille finitus sit in primo modo , et primo vel quarto sono ; quia in his duobus sonis primus est modus . 
Sola autem hac neuma solemus primum tonum discernere , quamvis cum alia qualicumque symphonia , quae in eodem sono incipit , haec possit similiter , et aliquando melius fieri . 
cuius enim modi symphoniis quaelibet symphonia aptatur , eius modi esse cognoscitur ; sicque intelligis , an bene aliquam neumam pronunties , cum eam eiusmodi symphoniis , in quo modo notata fuerit , competenter aptari conspexeris . 
nota autem , quomodo modos dicimus eos , qui in formulis tonorum non proprie sed abusive nominantur toni , cum modi vel tropi proprie dicantur . 
Illud quoque debes agnoscere , quomodo in omnibus modis , cum grave fuerit melum , gravibus aptatur modulis vel melis . 
cum vero alta fuerint mela , altis melius conveniunt melis vel modulis . 
ideoque habes in formulis modorum duas formulas in unoquoque modo . 
prima namque et secunda formula primi est modi : tertia et quarta secundi : quinta et sexta tertii : septima et octava quarti . 
ideo enim octo toni dicuntur , quia octo habent formulas . 
prima autem et tertia , quinta et septima formula quattuor modorum altos continent cantus ; secunda vero et quarta , et sexta , et octava eorumdem modorum gravia vel minus alta continent cantica . 
unde Graeci multo melius pro primo et secundo tono dicunt authentum protum et plagis proti ; pro tertio et quarto authentum deuterum et plagis deuteri ; pro quinto et sexto authentum tritum et plagis triti ; pro septimo et octavo authentum tetrardum et plagis tetrardi . 
quod enim illi dicunt protum , deuterum , tritum , tetrardum , nos dicimus primum , secundum , tertium , quartum . 
et quod illi dicunt authentum , nos maiorem et altum vel acutum nominamus . 
plagin vero latine subiugalem vel minorem vel gravem possumus appellare . 
Has itaque modorum octo formulas praecipue debet scire , quisquis canendi peritiam vult habere , ut qualiter in singulis modorum cantibus quaelibet neuma vel vox resonet , possit advertere . 
praeterea quamvis primam et secundam et tertiam vocem cum quarta , quinta et sexta concordare dixerim , in eo tamen differunt , neque omnes neumas similiter faciunt , quomodo a , b , c habent post se in depositione tres tonos , ante se in elevatione duos tonos : at vero D , E , F unum tantum in depositione habent , tres vero tonos in elevatione . 
ideoque multi cantus eiusdem sunt modi , sed non eiusdem soni . 
quidam autem minus plene pervidentes istam differentiam , adiungunt unam vocem in acutis inter primam et secundam , ut sint duae secundae , et veniant duo toni et unum semitonium post D , E , F sicut post a , b , c in elevatione ; et rursus d , e , f acutae possunt deponi duobus tonis , sicut a , b , c quatenus nulla sit differentia inter D , E , F et a , b , c cum id , quod cantatur in a , b , c et in D , E , F possit cantari . 
Ut autem singulis vocibus sua proprietas permaneat , melius est , ut cantuum inspiciatur natura ; et cum cantus hos tres tonos videatur admittere , fiat hoc in F , G , a , b cum vero post duos tonos non nisi semitonium sumit , fiat hoc in c , d , e , f praesertim cum pro huius vocis additamento maxima confusio nascatur simplicibus . 
nam si duae sunt secundae post primam , cum ad alteram semitonio , ad alteram vero tono prima ipsa iungatur , facile est videre , quod ipsa prima , ac per hoc et aliae contiguae voces duos habeant tonos ; utpote prima , si eam semitonium sequitur , de proto transit in deuterum ; si autem duorum vel plurimorum modorum unam vocem esse liceat , videbitur haec ars nullo fine concludi , nullis certis terminis coarctari . 
quod quam sit absurdum , nullus ignorat , cum semper sapientia confusa quaeque et infinita sponte repudiet . 
quodsi quis dicat , hanc vocem ideo esse addendam , ut gravis F sexta usque ad superquartam supra lineam ad a per diapente possit ascendere , aut eadem sexta ad subquintam descendere , illud quoque debebit recipere , ut inter sextam F et septimam G alia vox addatur , ut naturalis secunda gravis B elevetur ad quintam , et eadem acuta deponatur ad quartam . 
quod quia a nemine est factum , hoc quoque a nemine est faciendum . 
Igitur , sicut ex ipsa monstratur natura , et per beatum Gregorium divina protestatur auctoritas , septem sunt voces , sicut et septem dies ; unde et prudentissimus poetarum septem cecinit discrimina vocum ; quam sententiam et ipsi philosophi pari concordia firmaverunt . 
interea curandum est , ut sciatur de qualibet neuma , in quantis et qualibus sonis esse possit , vel non possit . 
Potest enim fieri in tertio , et in sexto , et in septimo sono , quia hi tres soni duobus pariter tonis ascendunt , et ipsa symphonia duobus tantum fit modis . 
Praeterea septima vox cum tertia in elevatione concordat ; utraque enim duobus tonis et semitonio , et item duobus tonis elevantur . 
eadem quoque septima cum quarta concordat uno tono in elevatione , et in depositione tono et semitonio , et duobus tonis in utroque cantatur similiter . 
Prima quoque cum quinta omnes depositivas neumas communiter facit ; deponitur enim duobus tonis et semitonio . 
itaque hae voces similes faciunt neumas , prima cum quarta ; secunda cum quinta ; tertia cum sexta ; septima cum prima vel cum tertia . 
nulla autem vox ultra quattuor elevationes vel depositiones habet , quia non potest gravari vel acui , nisi ad secundam vel tertiam , vel quartam vel quintam secundum sex species , quas supra dixi , id est , tono , semitonio , ditono , semiditono , diatessaron et diapente . 
nam cum vox aliqua ad secundam movetur , aut fit tono , aut semitonio ; cum vero ad tertiam , ditono vel semiditono . 
ad quartam vel quintam non fit nisi per diatessaron et diapente . 
intellige praeterea , quod in authentis ad octavas cantus a sua finali voce ascendit ; descendit autem nonnisi uno tono sub finali , excepto trito , qui a suo fine non deponitur , quia non habet sub se tonum , sed semitonium . 
in plagis autem a finali voce ad quintam descendimus et ascendimus , nisi sit prolixior cantus , qui plagalem depositionem et authenticam elevationem habeat , quod tamen rarissime fit . 
Principia quoque cantuum in omnibus illis vocibus esse possunt , quae secundam praedictas sex consonantias cum finale voce conveniunt . 
siqua aliter inveneris , ex ipsa raritate cognosces , quod sint auctoritate praesumta ; non autem sunt regulae firmitate distincta . 
illud autem quis non intelligat , quod de vocibus quasi syllabae et partes et distinctiones vel versus fiunt ? 
quae omnia inter se invicem mira suavitate concordant , tantum saepe concordiores , quantum similiores . 
Haec pauca quasi in prologum antiphonarii de modorum et neumarum formula rhythmice et prosaice dicta Musicae artis ostium breviter , forsitan et sufficienter aperiunt . 
qui autem curiosus fuerit , libellum nostrum , cui nomen Micrologus est , quaerat ; librum quoque Enchiridion , quem reverentissimus Oddo abbas luculentissime composuit , perlegat , cuius exemplum in solis figuris sonorum dimisi , quia parvulis condescendi , Boethium in hoc non sequens , cuius liber non cantoribus , sed solis philosophis utilis est . 
Explicit epistola . 
