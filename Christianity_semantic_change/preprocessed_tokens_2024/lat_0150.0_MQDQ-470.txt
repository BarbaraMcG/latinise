Duos cum haberet Demea adulescentulos , dat Micioni fratri adoptandum Aeschinum , sed Ctesiphonem retinet . 
Hunc citharistriae lepore captum sub duro ac tristi patre frater celabat Aeschinus ; famam rei , amorem in sese transferebat ; denique fidicinam lenoni eripit . 
Vitiauerat eidem Aeschinus ciuem Atticam pauperculam fidemque dederat hanc sibi uxorem fore . 
Demea iurgare , grauiter ferre ; mox tamen ut ueritas patefactast , ducit Aeschinus uitiatam , potitur Ctesipho citharistriam . 
