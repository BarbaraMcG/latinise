[ Ausonius consul Drepanio proconsuli sal . 
] ) Ignoscenda istaec an cognoscenda rearis , attento , Drepani , perlege iudicio . 
aequanimus fiam te iudice , sive legenda sive tegenda putes carmina quae dedimus . 
nam primum est meruisse tuum , Pacate , favorem ; proxima defensi cura pudoris erit . 
possum ego censuram lectoris ferre severi et possum modica laude placere mihi . 
novit equus plausae sonitum cervicis amare , novit et intrepidus Vera lenta pati . 
Maeonio qualem cultum quaesivit Homero censor Aristarchus normaque Zenodoti ! 
pone obelos igitur , primorum stigmata vatum : palmas non culpas esse putabo meas , et correcta magis quam condemnata vocabo , apponet docti quae mihi lima viri . 
interea arbitrii subiturus pondera tanti optabo ut placeam ; si minus , ut lateam . 
Septem sapientes , nomen quibus istud dedit superior aetas nec secuta sustulit , hodie in orchestram palliati prodeunt . 
quid erubescis tu , togate Romule , scaenam quod introibunt tam clari viri ? 
nobis pudendum hoc , non et Atticis quoque , quibus theatrum curiae praebet vicem . 
nostris negotis sua loca sortito data : campus comitiis , ut conscriptis curia , forum atque rostra separat ius civium . 
una est Athenis atque in omni Graecia ad consulendum publici sedes loci , quam in urbe nostra sero luxus condidit . 
aedilis olim scaenam tabulatam dabat subito excitatam nulla mole saxea . 
Murena sic et Gallius : nota eloquor . 
postquam potentes nec verentes sumptuum nomen perenne crediderunt , si semel constructa moles saxeo fundamine in omne tempus conderet ludis locum , cuneata crevit haec theatri immanitas . 
Pompeius hanc et Balbus et Caesar dedit Octavianus , concertantes sumptibus . 
sed quid ego istaec ? 
non hac de causa huc prodii , ut expedirem quis theatra , quis forum , quis condidisset privas partes moenium , sed ut verendos disque laudatos viros praegrederer aperiremque quid vellent sibi . 
pronuntiare suas solent sententias , quas quisque iam prudentium anteverterit . 
scitis profecto quae sint : sed si memoria rebus vetustis claudit , veniet ludius edissertator harum quas teneo minus . 
Delphis Solonem scripse fama est Atticum , quod est Latinum " nosce te . 
" multi hoc Laconis esse Chilonis putant . 
Spartane Chilon , sit tuum necne ambigunt , quod introfertur : finem intueri longae vitae quo iubes . 
multi hoc Solonem dixe Croeso existimant . 
et Pittacum dixisse fama est Lesbium . 
tempus ut noris iubet , sed iste tempestivum tempus est . 
Bias Prieneus dixit , quod est Latinum " plures hominum sunt mali . 
" sed imperitos scite quos dixit malos . 
est Periandri Corinthii , esse meditationem totum qui putat . 
esse dixit Lindius Cleobulus , hoc est " optimus cunctis modus . 
" Thales et protulit , spondere qui nos , noxa quia praesto est , vetat . 
hoc nos monere faeneratis non placet . 
dixi ; recedam . 
legifer venit Solon . 
De more Graeco prodeo in scaenam Solon , septem sapientum fama cui palmam dedit . 
sed fama non est iudicii severitas : neque me esse primum nec vero imum existimo , aequalitas quod ordinem nescit pati . 
recte olim ineptum Delphicus iussit deus quaerentem , quisnam primus sapientum foret , ut in orbe tereti nomina septem incideret , ne primus esset ne vel imus quispiam . 
eorum e medio prodeo gyro Solon , ut quod dixisse Croeso regi existimor , id omnis hominum secta sibi dictum putet . 
Graece coactum , quod longius fit , si Latine edisseras . 
spectare vitae iubeo cunctos terminum ; proinde miseros aut beatos dicier , eventa quod sunt semper ancipiti statu . 
id adeo sic est . 
si queam , paucis loquar . 
rex , an tyrannus , Lydiae Croesus fuit , sibi beatus , dives insanum in modum , lateribus aureis templa qui divis dabat . 
is me evocavit . 
venio dicto oboediens , meliore ut uti rege possint Lydii . 
rogat beatum prodam , si quem noverim . 
Tellena dico , civem non ignobilem : pro patria pugnans iste vitam abiecerat . 
despexit , alium quaerit . 
inveni Aglaum : fines is agelli proprii numquam excesserat . 
at ille ridens , " quo dein me ponis loco , beatus orbe toto qui solus vocor ? 
" spectandum dico terminum vitae prius , tum iudicandum , si manet felicitas . 
dictum moleste Croesus accepit . 
ego relinquo regem . 
bellum ille in Persas parat . 
profectus , victus , vinctus , regi deditus . 
at ille captans funeris instar sui , qua flamma totum se per ambitum dabat volvens in altum fumidos aestu globos . 
ac paene sero Croesus ingenti sono , " o vere vates " , inquit , " o Solon , Solon ! 
" clamore magno ter Solonem nuncupat . 
qua voce Cyrus motus exstingui iubet gyrum per omnem et destrui ardentem pyram . 
et commodum profusus imber nubibus repressit ignem . 
Croesus ad regem ilico per ministrorum ducitur lectam manum . 
interrogatus quem Solonem diceret et quam ciendi causam haberet nominis , seriem per omnem cuncta regi edisserit . 
miseratur ille vimque fortunae videns laudat Solonem , Croesum inde in amicis habet vinctumque pedicis aureis se cum iubet reliquum quod esset vitae totum degere . 
ergo duorum regum testimonio laudatus et probatus ambobus fui . 
quodque uni dictum est , quisque sibi dictum putet . 
ego iam peregi , qua de causa huc prodii . 
venit ecce Chilon . 
vos valete et plaudite . 
Lumbi sedendo , oculi spectando dolent , manendo Solonem , quoad sese recipiat . 
hui pauca quam diu locuntur Attici ! 
unam trecentis versibus sententiam tandem peregit meque respectans abit . 
Spartanus ego sum Chilon , qui nunc prodeo . 
brevitate nota , qua Lacones utimur , commendo nostrum nosce te quod in columna iam tenetur Delphica . 
labor molestus iste fructi est optimi , quid ferre possis quidve non dinoscere , noctu diuque quae geras , quae gesseris , ad usque puncti tenuis instar quaerere . 
officia cuncta , pudor , honor , constantia in hoc et illa spreta nobis gloria . 
dixi . 
valete memores . 
plausum non moror . 
Cleobulus ego sum , parvae civis insulae , magnae sed auctor qua cluo sententiae , quem dixisse existimant . 
interpretare tu , qui orchestrae proximus gradibus propinquis in quattuordecim sedes : an sit optimus modus dic . 
annuisti ; gratiam habeo . 
persequar per ordinem . 
iam dixit ex isto loco Afer poeta vester " ut ne quid nimis " et noster quidam . 
huc pertinet uterque sensus , Italus seu Dorius . 
fandi tacendi somni vigiliae est modus , beneficiorum gratiarum iniuriae studii laborum : vita in omni quicquid est , istum requirit optimae pausae modum . 
dixi , recedam ; sit modus . 
venit Thales . 
Milesius Thales sum , aquam qui principem rebus creandis dixi , ut vates Pindarus . 
dedere piscatores extractum mari . 
namque hi iubente Delio me legerant , quod ille munus hoc sapienti miserat . 
ego recusans non recepi et reddidi ferendum ad alios quos priores crederem . 
dein per omnes septem sapientes viros missum ac remissum rursus ad me deferunt . 
ego receptum consecravi Apollini . 
nam si sapientem deligi Phoebus iubet , non hominem quemquam , sed deum credi decet . 
is igitur ego sum . 
causa sed in scaenam fuit mihi prodeundi quae duobus ante me , assertor ut sententiae fierem meae . 
ea displicebit , non tamen prudentibus , quos docuit usus et peritos reddidit . 
en Graece dicimus ; Latinum est " sponde ; noxa sed praesto tibi . 
" per mille possem currere exempla ut probem praedes vadesque paenitudinis reos , sed nolo nominatim quemquam dicere . 
sibi quisque vestrum dicat et se cum putet , spondere quantis damno fuerit et malo . 
gratum hoc officium maneat , ambobus tamen . 
pars plaudite ergo , pars offensi explodite . 
Bias Prieneus ( sum ) ; dixi : Latine dictum suspicor " plures mali . 
" dixisse nollem : veritas odium parit . 
malos sed imperitos dixi et barbaros , qui ius et aequum et sacros mores neglegunt . 
nam populus iste , quo theatrum cingitur , totus bonorum est . 
hostium tellus habet , dixisse quos me creditis , plures malos . 
sed nemo quisquam tam malus iudex fuat quin iam bonorum partibus se copulet . 
sive ille vere bonus est seu dici studet , iam fugit illud nomen invisum mali . 
abeo . 
valete et plaudite , plures boni . 
Mitylena ego ortus Pittacus sum Lesbius , qui docui sententiam . 
sed iste , tempus ut noris , monet et esse tempestivum quod vocant . 
Romana sic est vox , " venite in tempore . 
" vester quoque ille comicus Terentius rerum omnium esse primum tempus autumat , ad Antiphilam quom venerat servus Dromo nullo impeditam , temporis servans vicem . 
reputate cuncti , quotiens offensam incidat spectata cui non fuerit opportunitas . 
tempus me abire , molestus ne sim : plaudite . 
Ephyra creatus huc Periander prodeo , qui dixi et dictum iam probo , meditationem esse omne quod recte geras . 
is quippe solus rei gerendae est efficax , meditatur omne qui prius negotium . 
adversa rerum vel secunda praedicat meditanda cunctis comicus Terentius . 
aedes locare , bellum gerere aut ponere , magnas modicasque res , etiam parvas quoque agere volentem semper meditari decet . 
nam segniores omnes in coeptis novis , meditatio si rei gerendae defuit . 
nil est quod ampliorem curam postulet quam cogitare quid gerendum sit dehinc . 
incogitantes fors , non consilium , regit . 
meditamini ut vestram rem curetis probe ; sed ego me ad patres iam recipio . 
plaudite . 
