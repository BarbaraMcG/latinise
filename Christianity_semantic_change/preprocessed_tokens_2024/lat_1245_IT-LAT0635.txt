Quoniam in dicendo multi errant , nec est aliquis , qui linguam suam ad plenum valeat domare , beato Jacobo hoc testante , qui dicit : Natura bestiarum et serpentum , volucrum et ceterorum domatur a natura humana ; sed linguam nemo domare potest : ideo ego , Albertanus , brevem doctrinam super dicendo atque tacendo , uno versiculo comprehensam , tibi filio meo , Stephano , tradere curavi . 
Versiculus hic est : Quis , quid , cui dicas , cur , quomodo , quando , requiras . 
Verum quia haec verba , in hoc versiculo comprehensa , ponderosa sunt et generalia , et generalitas parit obscuritatem - - ut Digestis , , L. - - ideo illa exponere , ac pro modulo meae scientiae , licet non ad plenum , proposui delucidare . 
Tu igitur , fili carissime , quum loqui desideras , a temet ipso incipere debes , ad exemplum galli , qui antequam cantet , ter se cum alis percutit in principio . 
Itaque antequam spiritus ad os tuum verba producat , te ipsum et omnia verba in hoc versiculo posita requiras . 
Dico tibi , ut non solum quaeras a te ipso , sed requiras , id est iterum quaeras ; nam istud reiterationem denotat , ut dicas , id est iterum quaeras . 
Sicut enim repetere dicitur quis , hoc est iterum petere , ita requirere dicitur quis , id est iterum quaerere . 
Primum punctum . 
Tu requires in animo tuo , quis es , qui loqui velis : utrum istud dictum ad te pertineat vel non . 
Si non , illi dicto te immiscere non debes . 
Sicut enim per leges culpa est immiscere se rei non ad se pertinenti , ut dicit regula juris : ita culpa est loqui istud , quod ad se non pertineat . 
Unde Salomo in ProViis dixit : Sicut qui apprehendit auribus canem , ita qui transit et impatiens commiscetur alterius rixae . 
Et Jesus filius Sidrach dixit : De ea re , quae te non molestat , ne certaveris . 
Unde quidam : Quod te non tangit , hoc te nullatenus angit . 
Quae res tibi summopere notanda est , quoniam si de rebus ad te non pertinentibus minime curaveris , magnam cordis et animi tranquillitatem tibi comparabis ; quod egregie dicit metrista quidam : Pacificat multum de paucis sumere cultum . 
Secundum punctum . 
Requiras te ipsum a te ipso , an aliqua perturbatione animi captus sis , scilicet ira , odio vel invidia , aut sis ab animi passionibus alienus . 
Nam si turbatus animus tuus fuerit , a loquendo abstinere debebis , et motus animi turbatos cohibebis . 
Ait enim Tullius : Virtus est cohibere motus animi turbatos , ac appetitus obedientes efficere rationi : et ideo tacere debet iratus , quia , ut ait Seneca : Iratus nihil nisi criminis loquitur loco . 
Quare dixit Catho : Iratus de re incerta contendere noli : Impedit ira animum , ne possit cernere verum . 
Et alius dixit : Lex videt iratum , iratus non videt illam . 
Et Ovidius : Vince animos iramque tuam , qui cetera vincis . 
Inde et Tullius dixit : Ira procul absit , cum qua nil recte fieri , nil considerate potest . 
Quae in aliqua perturbatione fiunt , ea nec constanter fieri possunt , nec ab his , qui adsunt , approbari . 
Vides ergo quanta mala faciunt in nomine passiones istae , ira , odium , invidia , amore , tristitia , libido . 
Ait enim Salustius : Omnes homines , qui de rebus dubiis consultant , ab odio , amicitia , ira atque misericordia vacuos esse decet ; quoniam non facile animus verum providet , ubi haec officiunt . 
Quare animus his passionibus turbatus non verum videt , quia sunt morbi animi ipsum excaecantes ; quod egregie testatur Petrus Alfonsius dicens : Natura hoc habet humana , ut , animo quoquo pacto conturbato , in vero falsoque discernendo discretionis careat oculo . 
Etsi de ira , irato atque iracundo scire volueris , lege in libro , quem composui , , in titulo . 
Etiam certe cavere debes , ne voluntas dicendi in tantum te moveat atque ad dicendum inducat , quod appetitus tuus rationi non consentiat . 
Ait enim Salomo : Sicut urbs patens et sine murorum ambitu , ita vir , qui non potest cohibere spiritum suum in loquendo . 
Inde etiam dici consuevit : Tacere qui nescit , loqui nescit . 
Nam et quidam sapiens interrogatus , cur tantum taceret , an quia stultus esset , respondit : Stultus tacere non potest . 
Alibi Salomo dixit : Aurum tuum et argentum tuum confla , et verbis tuis facito stateram , et impone ori tuo frenos rectos , et attende ne forte labaris in lingua et sit casus tuus insanabilis in morte . 
Et iterum idem ait : Qui custoditos suum , custodit animam suam : qui autem inconsideratus est ad loquendum , sentiet mala . 
Et etiam Catho dixit : Virtutem primam puta compescere linguam : Proximus ille Deo , qui scit ratione tacere . 
Tertium punctum . 
Requiras te ipsum et a te ipso in animo tuo recogites , quis es qui alium reprehendere vis vel aliis dicere vel utrum de simili dicto vel facto valeas reprehendi . 
Nam dixit beatus Paulus in Epistola ad Romanos : inexcusabilis es , o homo , qui judicas ; nam te ipsum condemnes , si eadem agas , quae judicas . 
Et in eadem epistola subdit : Qui ergo alium doces , te ipsum non doces : qui praedicas non furandum , furaris : qui dicis non moechandum , moecharis : qui abominaris idola , sacrilegium facis : Deum inhonoras . 
Et Catho dixit : Quae culpare soles , ea tu ne feceris ipse : Turpe est doctori , quum culpa redarguit ipsum . 
Nam bene dicere et mala operari , nihil aliud est , quam se propria voce damnare , ut Augustinus ait . 
Et alibi idem Catho ait : Alterius dictum aut factum ne carpseris unquam , Exemplo simili ne te derideat alter . 
Unde Gregorius ait : Qui bene docet et male vivit , qualiter damnari debet , diu instituit . 
Priusquam igitur alium culpes , a vitiis similibus innocens esse cures ; quod idem Gregorius confirmavit dicens : Qui alium arguit de peccatis , a peccatis debet esse alienus , exemplo Christi , qui mulierem in adulterio deprehensam absolvit , et liberavit a pessimis Judaeis , qui accusabant et judicabant peccatricem , quum ipsimet scelerosissimi forent . 
Terreantur hic judices fornicarii , adulteri , avari , injusti , tam spirituales quam seculares , de quibus ait Salomo : Judicium durissimum fiet his qui praesunt ; et sequitur : quoniam potentes potenter tormenta patientur . 
Quartum punctum . 
Requiras a te ipso intra te , quis es qui dicere velis , utrum bene doctus vel indoctus ; etiam quod dicere velis bene sapias , alioquin bene dicere non valeres . 
Nam quidam sapiens interrogatus , quomodo optime posset dicere , respondit : Si tantummodo dixeris quod bene scieris . 
Et Jesus Sidrach : Si est tibi intellectus , responde proximo tuo : sin autem , sit manus tua super os tuum , ne capiaris in verbo indisciplinato , et confundaris . 
Quintum punctum . 
Requiras , quis erit effectus tuae locutionis ; nam quaedam ab initio videntur bona , quae malum effectum habent . 
Quaeritur non solum principium ; sed etiam finem et effectum requirere debes . 
Unde Pamphilus dixit : Principium finemque simul prudentia spectat . 
Rerum finis habet crimen et omne decus . 
Verbi principium , finem quoque conspice verbi , Ut possis melius praemeditata loqui . 
Si autem verbum , quod dicere velis , dubium appareat , utrum bonum effectum habiturum sit an non , silere debes potius quam dicere . 
Nam dixit Petrus Alfonsius , qui fuit optimus philosophus : ; Si dicere metuas , unde poeniteas , semper est melius non , quam sic . 
; Sapienti enim magis expedit tacere pro se , quam loqui contra se , quia paucos vel neminem tacendo , multos loquendo circumventos vidimus , quod pulchre voluit qui ait : Nil tacuisse nocet , nocet esse saepe locutum . 
Verba enim sagittis sunt quasi similia : facile dimittuntur , difficile retrahuntur ; quare dici consuevit : Evolat , emissum semel , irrevocabile verbum . 
Hoc vult Aristoteles dicens : Quod semel dictum est , amplius resumi non potest . 
Ergo in dubiis melius est tacere quam dicere , sicut et in factis dubiis melius est non facere , quam facere , ut ait Tullius dicens : praeceperunt , qui vetant agere , quod dubites aequum an iniquum sit . 
Aequitas enim per se lucet , dubitatio autem significationem continet injuriae . 
Et alius dixit : Si quid dubites , ne feceris . 
Certe omne judicium , quod dubitatum fuerit , fugito . 
Ad intelligentiam et expositionem hujus dictionis multa notari possent ; sed ista quinque puncta , superius posita , brevitatis causa tibi sufficiant . 
Praedictis notatis diligenterque cognitis super hac dictione , sequitur videre aliqua , expositionis causa , super hac dictione , et habet decem puncta . 
Primum punctum . 
Requirere debes inprimis , utrum verum vel falsum . 
Ait enim Jesus Sidrach : Ante omnia opera tua verbum verum praecedat te , et ante omnem actum consilium stabile . 
Super omnia enim veritas est colenda , quae sola deo homines proximos facit , quum ipse Deus veritas sit , ipsomet hoc testante , quum dixit : Ego sum via , veritas et vita . 
Si ergo loqui debeas , veritatem omni modo dicas , mendacio doloso penitus fugato . 
Unde propheta : Os justi meditabitur sapientiam , lingua ejus loquetur judicium , id est veritatem vel sententiam veram . 
Unde Salomo in Ecclesiastico : Potius diligendus est fur , quam assiduus in mendacio . 
Et alius dixit : Acquiesce veritati sive a te prolatae sive tibi oblatae . 
Et etiam Cassiodorus : ; Pessima consuetudo est despicere veritatem ; puram , in qua nihil immisceatur falsitatis , nam ut idem ait : Bonum est , si non aliquid immisceatur aversum . 
Idem intelligo etiam de simplici veritate ; ait enim Seneca : Oratio ejus , qui veritati operam dat , incomposita et simplex esse debet . 
Ita ergo veritatem loqui debes , ut dictum tuum habeat pondus juris jurandi , et nihil intersit inter tuam simplicem assertionem et jusjurandum . 
Nam ut ait Seneca : Dictum , quod non habet sine jurejurando pondus , ejus quoque jurisjurandi pondus vile est . 
Et iterum idem dixit in libro : ; Nihil tibi intersit , an affirmes , an jures . 
De religione et fide scias agi , ubicunque de veritate tractatur . 
Nam etsi jurejurando Deus non invocetur , et invocatus non sit testis , tamen non transeas veritatem , nec justiciae transsilias legem . 
Quod si aliquando cogaris uti mendacio , utere non ad falsitatem , sed ad veri custodiam . 
Et si contigerit fidelitatem mendacio redimere , non mentieris sed potius excusabis , quia tibi honesta causa est ; justus autem secreta non prodit , tacenda enim tacet , loquenda loquitur ; atque ita apta illi pax est et secura tranquillitas . 
; Veritatem ergo puram dicas et simplicem , et Deum roga , ut verba mendacii longe a te faciat . 
Nam et Salomo rogavit Deum dicens : ; Duo rogavi te , Domine , ne deneges mihi antequam moriar : vanitatem et verba mendacii longe fac a me ; mendicitatem et divitias ne dederis mihi , ne compulsus egestate furer , et perjurem nomen Dei mei . 
; Et sicut non debes loqui nisi veritatem , ita nec facere . 
Dixit enim beatus Paulus in Epistola secunda ad Corinthios : ; Non enim possumus adversus veritatem loqui , sed pro veritate . 
; Et talem veritatem dicas , que tibi credatur , alioquin pro mendacio reputatur ; sicut e converso vicem veri obtinet , quod falso creditur , et ideo dixi supra : . 
Non est judicandus mendax , qui dicit falsum , quod putat verum ; quia , quantum in ipso est , non fallit , sed ipse fallitur . 
Et contra mentitur , qui dicit esse verum , quod putat falsum . 
Nec est liber a mendacio , qui ore nesciens verum loquitur , sciens autem voluntate mentitur , ut beatus Augustinus dicit . 
Unde mens contraria verbis mendax est et pestifera , ut testatur Aesopus : Omne genus pestis superat mens dissona verbis ; qua quidem peste multi laborant dignitatum cupidi , quod praeclare dicit Salustius : Ambitio multos mortales falsos fieri coegit , aliud clausum in pectore , aliud in lingua promptum habere . 
Secundum punctum . 
Tu requiras , quid dicere vis , utrum sit utile , grave et profitabile , aut sit vanum et inane . 
Verba enim utilia et virtuosa et profitabilia semper dicere debemus , inania vero penitus silere . 
Ait enim Seneca - - : Sermo quoque tuus non sit inanis , sed aut consoletur , aut doceat , aut praecipiat , aut moneat . 
Et Paulus in Epistola ad Timotheum dixit : Profana et vaniloquia evita . 
Tertium punctum . 
Requiras an dicas , quod rationabile sit , an irrationabile . 
Rationabilia verba sunt semper dicenda ; irrationabilia vero sunt tacenda . 
Nam quod ratione caret , non potest esse diuturnum . 
Qui autem rationem se cum portat , totum mundum vincit . 
Unde scriptum est : Si vis vincere totum mundum , te subjice rationi . 
Ratione enim munienda est adolescentia ; et etiam dici consuevit : adhibita ratio cernit , quid optimum sit , neglecta vero multis implicatur erroribus . 
Quartum punctum . 
Requiras utrum dicas quid asperum vel durum , aut quid molle , dulce vel suave . 
Dulcia enim verba sunt proferenda , contraria vero tacenda et penitus omittenda . 
Dixit enim Jesus Sidrach : Tibiae et psalterium suavem faciunt melodiam , super utraque autem lingua suavis . 
Et iterum idem dixit : Verbum dulce multiplicat amicos et mitigat inimicos . 
Unde et dici consuevit : Silva tenet leporem , sapientis lingua leporem . 
Et Pamphilus : Excitat et nutrit facundia nutrit facundia dulcis amorem . 
Mollia etiam verba et non dura dicenda sunt . 
Ait enim Salomo : Mollis sermo frangit iram , sermo quoque durus suscitat furorem . 
Hoc idem Tullius preclare dicit : Non facile dictu est , quantopere conciliet animos comitas affabilitasque sermonis . 
Quintum punctum . 
Requiras an dicas quid pulchrum et honestum , an turpe vel malum ; nam pulchra et honesta verba dicenda sunt , turpibus et malis dimissis . 
Ait enim beatus Paulus in Epistola prima ad Corinthios : Nolite seduci ; corrumpunt bonos mores colloquia mala . 
Et alibi idem dixit in Epistola ad Ephesios : Omnis sermo malus de ore vestro non procedat . 
Et iterum in eadam epistola subdit : Turpitudo aut stultiloquium aut scurrilitas , quae ad rem non pertinet , non nominetur in vobis , sicut decet sanctos . 
Et Seneca dixit - - : A verbis quoque turpibus abstineto , quia licentia eorum imprudentiam nutrit . 
Et Salomo dixit : Homo assuetus in verbis improperii non erudietur cunctis diebus vitae suae . 
Sed semper sermo in gratia sale sit conditus , ait enim beatus Paulus in Epistola ad Colossenses : Sermo vester semper in gratia sale sit conditus , ut sciatis , quomodo oporteat unicuique respondere . 
Sextum punctum . 
Requiras , ne quid dicas obscurum vel ambiguum ; sed dicere debes clarum et apertum . 
Dicit enim lex : Nihil interest , neget quis aut taceat , an obscure respondeat quantum ad hoc , ut incertum dimittat interrogantem . 
Scriptum est enim : Satius est mutum esse , quam quod nemo intelligat dicere . 
Hinc est , ut nemo sophistice loqui debeat . 
Sermo enim sophisticus obscurus est et deceptorius . 
Ait enim Jesus Sidrach : Qui sophistice loquitur odibilis est : in omni re defraudabitur ; non enim data est illi a Deo gratia . 
Septimum punctum . 
Requiras , ne quid injuriosum vel contumeliosum dicas vel facias . 
Scriptum est enim : Multis minatur , qui uni facit injuriam . 
Unde Jesus Sidrach dicit : Omnes injuriae proximi ne memineris , et nihil agas in operibus injuriae . 
Unde Cassiodorus : Injuria unius compago tota concutitur . 
Et etiam Paulus in Epistola ad Colossenses : Qui enim injuriam facit , accipiet quod iniquum gessit . 
Et Seneca in Epistolis : Ab alio expecta quod alteri feceris . 
Et hoc in alio de qualibet injuria et contumelia et maxime de illa quae fit sub simulatione boni ; ait enim Tullius : ; Nulla major aut capitalior est injuria quam eorum , qui tunc quum maxime fallunt , id agunt , ut boni viri esse videantur . 
; Injuriae namque et contumeliae tam pessimae sunt , ut non solum cuilibet noceant , sed et etiam civitatibus et regnis , quae propterea disturbationes et mutationes patiuntur . 
Nam ut ait Jesus Sidrach : ; Regnum a gente in gentem transfertur propter injustitias , injurias et contumelias . 
; Et non solum a dicendo vel faciendo alteri injuriamcohibere te debes atque cessare , sed etiam alteri volenti dicere vel facere injuriam obsistere debes , si commode potes . 
Ait enim Tullius in primo libro : ; Duo sunt injustitiae genera : unum eorum , qui inferunt injuriam , alterum eorum , qui ab his , quibus infertur , si possunt , non propulsant injuriam ; et est tam in vitio qui non obstat injurianti , quam si parentes aut patriam aut amicos deserat . 
; dixi , quia demum fieri posse dicuntur , quae commode fieri possunt , ut lex nostra dixit . 
Si autem alius tibi injuriam dixerit , tacere debes ; nam ut ait Augustinus in libro : Gloriosius tacendo est injuriam fugere , quam respondendo superare . 
Octavum punctum . 
Requiras , ne quid irrisorium dicas neque de amico , neque de inimico , neque de quolibet alio ; scriptum est enim : Amicum ludere nec joco quidem liceat ; et iterum : ; Bonus amicus laesus gravius irrascitur ; ; inimicus autem propter derisiones de se factas cito ad verba preveniret aut Vera ; cuilibet autem irrisio de se facta displicet . 
Irrisio facit , ut amor inter eos minuatur , et secundum regulam amoris : si amor minuatur , cito deficit et raro convalescit . 
; Et certe propter irrisiones factas cito diceretur tibi , quod nolles audire ; nam dixit Salomo : Qui temere manifestat vitia , sua intempestive audiet crimina . 
Et Martialis dixit : Deridens alios non inderisus abibis . 
Et iterum idem : Si rides alium vel si rideris , utrumque Culpaest , in aure prius turpe , sequens vero magis . 
Requiras , ne quid dolosum dicas neque seditiosum . 
Dixit enim propheta : Disperdat Dominus universa labia dolosa et linguam magniloquam . 
Et idem praeclare quaerit : Quid detur aut quid apponatur ad linguam dolosam ? 
Et respondet verbo terribili : ; Dabuntur acutae sagittae potentis Dei cum carbonibus desolatoriis . 
; Cavendum tibi summe , ne aliquid seditiosum dixeris ; nihil enim perniciosius in civitate , quam seditio : ubi seditio , ibi civium divisio . 
Sed ut ait Dominus : Omne regnum in se divisum desolabitur , et domus supra domum cadet . 
Nonum punctum . 
Requiras , ne quid superbum dicas ; nam dixit Salomo : ; Ubi fuerit superbia , ibi et contumelia ; ubi autem humilitas , ibi sapientia ; simul cum gloria . 
Et Job : Si ascenderit usque ad coelos superbia , et caput ejus nubes tetigerit , quasi sterquilinium in fine perdetur . 
Et Jesus Sidrach dixit : Odibilis est coram Deo et hominibus superbia , et execrabilis omnis iniquitas . 
Et iterum : ; Objurgatio et injuriae annullabunt substantiam ; et domus , quae nimis locuples est , annullabitur superbia . 
; Et ita clare patet , quod superbia facit hominem odibilem apud omnes , et destruit omnia quae possidet dona ; quod multum egregie testatur quidam dicens : Si tibi copia , si sapientia formaque detur , Sola superbia destruit omnia , si comitetur . 
Decimum punctum . 
Denique requiras , ne verbum otiosum dicas ; scriptum estnamque : De omni otioso verbo reddituri sumus rationem . 
Sit itaque verbum tuum efficax , non inane , rationabile , dulce , suave , molle et non durum , pulchrum et non turpe vel malum , et non obscurum , nonambiguum , non sophisticum , non injuriosum nec seditiosum , non irrisoriumnec dolosum , non superbum nec otiosum . 
Hoc denique trado tibi pro regulagenerali , quod omnia facta , quae pietatem , caritatem et verecundiam nostramlaedunt , et , ut generaliter dicam , quae contra bonos mores fiunt , nec nosfacere posse credendum est , ut lex nostra dicit . 
Ergo nec ea dicere debemus ; ait enim Socrates : Quae facere turpe , ea nec dicere honestum puto . 
Honesta igitur semper dicere debes , non solum inter extraneos , sed etiam inter tuos . 
; Nec enim inhonestis verbis inter suos uti debet , qui honestus inter alios esse desiderat , quum in omni parte vitae honestas pernecessaria sit . 
; - - Et certe licet sint infinita exempla super hoc verbo , quae ad ejus expositionem et intelligentiam dici possent , sed haec ad praesens tibi , mi fili , dicta sufficiant . 
Habito tractatu super his duabus dictionibus et , accedas ad tractatum super hac dictione Et sunt istius considerationis septem puncta . 
Primum punctum . 
Quum loqui desideras , requiras cui loquaris , utrum amico vel alteri . 
Amico loqui bene et certe potes , quia nihil est dulcius , quam habere amicum , cum quo tanquam cum te ipso loquaris . 
Non tamen talia loquaris , de quibis propalandis et pubblicandis timeas , si inimicus postea fieret . 
Ait enim Seneca in Epistolis : Sic loquaris cum amicis tanquam deus audiat , et sic vivas cum hominibus tanquam deus videat . 
Et alius : Sic habeas amicum , ut non timeas ipsum fieri inimicum . 
Unde Petrus Alfonsius , propter amicos non probatos : ; Provide tibi semel de inimicis , et millesies de amicis ; quia forsan amicus quandoque fiet inimicus , et sic levius poterit perquirere damnun tuum . 
; Secretum ergo tuum , de quo non vis , ut sciatur , vel non potes habere consilium , quin reveletur , tibi soli habeas , nullique manifestes . 
Ait enim Jesus Sidrach : Amico et inimico noli enarrare sensum tuum , et , si est delictum tuum , noli denudare . 
Audiet enim te et respicet te , et quasi defendens peccatum tuum subridebit te . 
Et alius ait : Quod secretum esse vis , nemini dicas . 
Et alius : Vix existimes ab uno posse celari secretum . 
Et alius : Consilium vel secretum tuum absconditum quasi in carcere tuo est reclusum ; revelatum vero te in carcere suo tenet ligatum . 
Quare dixit : Qui consilium suum retinet in corde , sui juris est melius eligere . 
; Nam tutius est tacere , quam ut taceat alium rogare . 
Concordat Seneca : Si tibiipsi non imperasti , ut taceres , quomodo ab alio silentium quaeris ? 
; Si autem consilium secretum habere volueris , amicissimo fideli et probato atque secreto illud committas . 
Suadet enim Salomo : Multi pacifici sint tibi et consiliarius unus de mille . 
Et Catho : Consilium arcanum tacito committe sodali . 
Corporis auxilium medico committe fideli . 
Inimico autem non multum loquaris , nec secreta tua illi detegas . 
Hoc pulchre docet , qui ait : Nec confidatis secreta nec detegatis Cumquibus egistis pugnae discrimina tristis . 
Et alibi idem dixit : Nulla fides hosti tibi sit qui talia nosti . 
Prorsus et hostilis tibi sit persuasio vilis . 
Et hoc dico tibi , etiam si cum inimico in gratiam redieris . 
Scriptum est enim : ; Cum inimico nemo tuto in gratiam redit . 
; Vapor enim odii semper latet in pectore inimici . 
Unde Seneca : Nunquam , ubi diu fuit ignis , deficit vapor . 
Quare idem ait : Pro amico potius expedit occidi , quam cum inimico vivere . 
Unde et Salomo : ; Inimico antiquo ne credas in aeternum : et si humilis vadat et curvus , non credas illi , ; captus enim est utilitate et non amicitia : revertitur voluntate , ut capiat fugiendo , quae non potuit prosequendo . 
Et alibi idem verbum horribile dicit : In oculis tuis illacrimabitur inimicus , et si viderit tempus , non satiabitur sanguine tuo . 
Et Petrus Alfonsius dixit : ; Ne associes te inimicis tuis , quum alios poteris reperire socios ; quae enim mala egeris , notabunt ; quae vero bona fiunt , denigrabunt . 
; Cum omnibus denique caute loquendum et faciendum est ; quia multi creduntur amici , qui re vera sunt inimici . 
Nam omnes ignotos quasi inimicos suspicandos asserit ; ait enim : Non aggrediaris viam cum aliquo , nisi prius eum cognoveris ; et si quisquam in via tibi ignotus se associaverit , iterque tuum investigaverit , dic te longius ire quam disposueris . 
Et si detulerit lanceam , vade a dextris : si ensem , vade a sinistris . 
Secundum punctum . 
Requiras , utrum insipienti , an sapienti loquaris . 
Ait enim Salomo : In auribus insipientium ne loquaris , quia despiciunt doctrinam eloquii tui . 
Et iterum : Vir sapiens si cum stulto contenderit , sive irascatur sive rideat , non inveniet requiem . 
Et iterum : Non recipit stultus verba prudentiae , nisi ea dixeris , quae versantur in corde suo . 
Et Jesus Sidrach : Cum dormiente loquitur , qui narrat stulto sapientiam , et in fine narrationis dicet : Quis est hic ? 
Tertium punctum . 
Requiras , ne cum irrisore loquaris . 
Scriptum est enim : Cum irrisore consortium non habeas : loquelae ejus assiduitatem quasi toxica fugias . 
Societas ejus , cui loqueris , est alterna affabilitas . 
Et Salomo : Noli arguere irrisorem , ne te oderit : argue sapientem , et diliget te . 
Et Seneca dicit : Qui corripit irrisorem , ipse sibi injuriam infert : qui arguit impium , ipse sibi maculam quaerit . 
Quartum punctum . 
Requiras ne cum linguoso vel loquaci colloquium habeas , neque cum cinicis , id est latrantibus et mordacibus . 
Ait enim propheta : Vir linguosus non diligetur in terra . 
Et Jesus Sidrach dicit : Terribilis est in civitate sua homo linguosus , et temerarius in verbo suo odibilis est . 
Et iterum : Qui odit loquacitatem , extinguit malitiam . 
Et alibi idem dicit ; Cum viro linguoso ne loquaris , in ignem illius ne sternas ligna . 
Et alibi idem ait : Nec cum fatuis consilium habeas , non enim possunt diligere , nisi quae eis placent . 
Item cum cinicis non multum loquaris ; ait enim Tullius : ; Ratio cinicorum penitus abjicienda est . 
; graece , latine dicitur . 
Inde dicuntur latrantes ut canes , de quibus et similibus dicit Dominus : Nolite projicere margaritas inter porcos . 
Quintum punctum . 
Requiras , ne cum malevolis multum contendas . 
Ait enim Augustinus : Sicut ignis , quanto magis ligna susceperit , semper in majorem flammam erigitur , ita malus homo , quanto magis rationem audierit , semper in majorem malitiam excitabitur . 
Unde Salomo : In malevolam animam non intrat sapientia . 
Quare Catho dixit : Contra Vosos noli contendere verbis : Sermo datur cunctis , animi sapientia paucis . 
Sextum punctum . 
Requiras , ne de secretis cum ebrioso vel muliere mala loquaris . 
Dicit enim Salomon : Nullum secretum est , ubi regnat ebrietas . 
Et alius : Garrulitas mulierum id solum novit celare , quod nescit . 
Septimum punctum . 
Denique requiras , quibus audientibus aliquid loquaris . 
Scriptum est enim : Prospice te circum , si vis proferre sinistrum , Ne lateat forsan qui maledicat idem . 
Et certe multa exempla ad expositionem et intelligentiam hujus dictionis poni possent ; sed ista in praesenti tibi , carissime fili , sufficiant . 
, requirendum est , et sunt quinque observanda . 
Nunc accedamus ad expositionem hujus ADVii . 
Et certe istud causam requirit . 
Requiras ergo tui dicti causam ; nam sicut in factis et faciendis causa est requirenda , dicente Seneca : Cujuscunque facti causam require , et quum initia inveneris , exitus cogitabis , - - ita quoque in dictis causa est requirenda . 
Et sicut sine causa nil agitur , nec mundus fortuitis casibus implicatur , ut Cassiodorus dixit , ita sine causa nil dicere debes . 
Et sicutin qualibet re composita quadruplex causa reperitur , scilicet efficiens , materialis , formalis atque finalis , ita et in dictis nostris quadruplex causa quandoque reperitur . 
Causa materialis continetur sub , formalis sub , causa efficiens sub , sed in praesenti loquimur de causa finali , quam causam quaerimus per . 
Causa igitur finalis tui dicti sit aut pro Dei servitio , aut pro humano commodo , aut pro utroque , aut forte pro amico , aut pro omnibus praedictis . 
a . 
Pro Dei servitio , ut faciunt praedicatores seculares et spirituales . 
b . 
Pro humano commodo , ut causidici et alii oratores . 
Nam secundum beatum Augustinum licet advocato vendere justam advocationem , et jurisperito vendere justum consilium . 
Et hic , quando dicis verba , requiras , quod sit commodum et quale . 
Debet enim esse pulchrum , non turpe , quia secundum leges turpia lucra sunt ab hominibus propulsanda . 
Quare Seneca dicit : Turpe lucrum vel dispendium fugito . 
Et alius valde praeclare ait : Lucrum cum mala fama damnum est appellandum . 
Et alibi scriptum est : Mallem perdidisse quam turpiter accepisse . 
Debet etiam esse commodum moderatum ; componitur enim ex et . 
Nam , ut ait Cassiodorus , ; si commodum mensuram aequalitatis excesserit , vim sui nominis non habet . 
; Debet etiam esse naturale et quasi commune , id est cum commodo nostro et alieno : ait enim lex naturae ; Aequum est , neminem cum alterius jactura fieri locupletiorem ; quod ait Tullius : ; Neque timor , neque dolor , neque mors , neque aliud , quod extrinsecus accidere possit , tam est contranaturam , quam ex aliorum incommodo suum augere commodum ; ; et maxime de exiguitate mendici . 
Ait enim Cassiodorus : Ultra omnes crudelitates est divitem velle fieri de exiguitate mendici . 
c . 
Pro utroque autem , id est pro Dei servitio et humano commodo , dicunt verba sacerdotes et clerici : principaliter pro Dei servitio , et secundario pro suo commodo . 
Vivere enim debet de altari , ut decreta clamant . 
Et etiam Paulus in Epistola I ad Corinthios , ubi dicit : ; Qui altari serviunt , cum altari participant . 
Ita et Dominus ordinavit his , qui evangelium denuntiant , de evangelio vivere . 
; Quidam tamen clerici causam convertunt , quia principaliter faciunt et dicunt verba pro humano commodo et pro bonis praebendis , et secundario pro Dei servitio , quod facere non debent . 
d . 
Causa vero dicendi pro amico te movere debet , dum tamen verba sint justa et honesta . 
Lex enim amicitiae , secundum Tullium , haec est , ut non rogemus res turpes , nec faciamus rogati . 
Nam , secundum regulam juris , non est excusatio peccati , si amici causa peccaveris . 
Amici enim crimina si feras , facis tua ; et , quod plus est , bis peccat qui peccato obsequium accommodat . 
Crimen sibi parat , qui nocentem adjuvat . 
Nam socius fit culpae , qui nocentem adjuvat . 
Et maxime in re turpi duplex est peccatum ; ait enim Seneca : In turpi re peccare bis est delinquere . 
Innoxie vero amicum defendere debes , ut verus defensor dicaris ; ait enim Cassiodorus : Ille proprie defensor est dicendus , qui defendit innoxie . 
e . 
Pro omnibus vero praedictis libentius verba fundas utilia , scilicet pro Dei servitio et humano commodo et amici utilitate . 
Et licet multa exempla ad expositionem hujus ADVii dici valeant , haec tibi brevitatis causa sufficiant . 
Praedictis auditis et intellectis super hoc ADVio , expositionem et intellectum audias hujus dictionis . 
Et certe istud formam et modum requirit . 
Ergo quum loqueris , modum dicendi requires . 
Nam sicut in rebus modus est servandus , de quo dici consuevit : Omnibus adde modum , modus est pulcherrima virtus ultra enim modum et citra modum nihil est rectum , quod multum eleganter dicit Oratius : Est modus in rebus , sunt certi denique fines , Quos ultra citraque nequit consistere rectum : et ita in dictis si modus omittatur , nihil laudabile poterit inveniri . 
Ait enim Cassiodorus : Modus ubique laudandus est . 
Modus itaque tuus sit quintuplex , videlicet in pronuntiatione , in velocitate , in tarditate , in quantitate et in qualitate . 
a . 
Videndum est ergo , quid sit pronuntiatio . 
Pronuntiatio est verborum dignitas , rebus et sensibus accomodata , et corporis moderatio . 
Haec enim in tantum excellit , ut , secundum sententiam Marci Tullii , indocta oratio laudem consequatur , si optime feratur : et quamvis expolita sit , si indecenter dicatur , contemptum irrisionemque mereatur . 
In pronuntiatione itaque primum exerceri debet vocis et spiritus moderatio , corporis et linguae motus . 
Vitia quoque si qua sint oris , diligenti cura emendanda sunt , ne verba sint inflata vel anhelata vel in faucibus frendentia , nec vocis immanitateresonantia , non aspera frendentibus vel hiantibus labiis prolata ; sed pressim et aequaliter vel leniter et clare pronuntiata , ut suis quaeque litterae sonis enuntientur , et unumquodque verbum legitimo accentu decoretur , nec immoderato clamore vociferetur , nec ostentationis causa frangatur oratio . 
Verum pro locis , rebus , causis et temporibus dispensanda est . 
Nam aliqua simplicitate narranda , aliqua auctoritate suadenda , alia cum indignatione deprimenda , alia miseratione flectenda , ita ut vox et oratio semper suae causae conveniant . 
Sequitur ergo , ut quae laeta sunt laeto vultu pronuntientur ; quae tristia tristi vultu , quae crudelia minaci vultu dicenda sunt , quod praeclare docet Oratius dicens : Tristia maestum vultum verba decent , iratum plena minarum , Ludentem lasciva , severum seria dicta . 
Observandum est etiam , ut sit recta facies , ne labia detorqueantur , nec magnus hiatus , nec supinus ( id est suppressus ) vultus , nec dejecti in terram oculi et inclinata cervix , nec elevata aut depressa supercilia : quia nihil potest placere , quod non doceat , et secundum Tullium : ; Caput artis est dicere quod deceat . 
Labia lambere vel mordere est deforme , quum etiam in dicendis verbis modus esse debeat ; et ore non magis quam labiis loquendum est . 
; Dicenda quoque sunt submissa leniter , matura graviter , inflexa moderate . 
Quum magna dicimus , graviter proferenda sunt ; quum autem parva dicimus , humiliter ; quum mediocria , temperate . 
Nam etiam in parvis causis nihil grande , nihil sublime dicendum est ; sed levi ac pedestri more loquendum est . 
In causis vero majoribus , ubi de Deo vel hominum salute referimus , plus magnificentiae et fulgoris est exhibendum . 
In comparatis vero causis , ubi nihil agitur , nisi ut auditor delectetur , moderate dicendum est . 
Sed notandum est quod , quamvis de magnis rebus quisquam dicat , non tamen semper magnifice dicere debet . 
; Nam , ut auctor est Seneca - - : Lauda parce , vitupera parcius . 
Similiter reprehendenda est nimia laudatio , sicut immoderata vituperatio : illa enim adulatione , haec malignitate suspecta est . 
; In praesentia autem sui aliquis laudari non debet . 
Scriptum est enim : Laudare praesentem , nec laedere decet absentem . 
b . 
c . 
In velocitate et tarditate similiter modum , requiras . 
Veruntamen aliud in dicendo est , quam in faciendo : non enim debes esse velox ad loquendum , sed tardus cum moderamine competenti . 
Ait enim beatus Jacobus in Epistola sua : Esto velox ad audiendum , tardus vero ad loquendum , et tardus ad iram . 
Et Salomo dicit : Vidisti hominem velocem ad loquendum ? 
stultitia speranda est magis , quam illius correctio . 
Et Cassiodorus : Haec est regalis procul dubio virtus , tardius in verba prorumpere , et celerius necessaria sentire . 
Similiter in judicando tardius esse debes . 
Scriptum est enim : Optimum judicem existimo , qui cito intelligit et tarde judicat . 
Inde etiam dici consuevit : ; Ad poenitendum properat qui cito judicat . 
; Competens enim mora in talibus non est reprobanda , unde quidam : Mora omnis odio est , sed facit sapientem . 
Pari formiter in consiliis requiras tarditatem , et non velocitatem aut festinantiam ; in deliberando enim utilia , mora est tutissima . 
Scriptum est enim de consiliis : Quod diu tractaveris , id puta rectissimum . 
Velox enim consilium sequitur poenitentia . 
Et iterum : Tria sunt contraria consilio : festinantia , ira et cupiditas . 
In faciendo autem post deliberationem , velocitatem exercere debes . 
Ait enim Seneca in Epistolis : Minus dicito quam facias , et diu deliberato , cito facito . 
Celeritas enim beneficium gratum facit . 
Hoc pulchre dicit Salustius : Priusquam incipias , consulito , et ubi consulueris mature , facto opus est . 
Et Salomo : Vidisti hominem velocem in omni opere suo ? 
coram regibus stabit , nec erit inter ignobiles . 
Et Jesus Sidrach dicit : In omnibus operibus tuis velox esto , et omnis infirmatis non occurret tibi . 
- - Non tamen tantam velocitatem exerceas , quae in operibus perfectionem impediat . 
d . 
In quantitate insuper modum requiras non multa dicendo ; nam in multiloquio non deest peccatum . 
Et Salomo in Eccl . 
dicit : Multas curas sequuntur somnia , et in multis sermonibus invenitur stultitia . 
Et alibi idem : In omni tempore , bono erit abundantia ; ubi autem sunt verba plurima , ibi frequenter egestas . 
Et Seneca : ; Nihil aeque proderit nisi quiescere , et cum aliis loqui minima , se cum multa . 
; Moderate tamen loqui et tacere debes , dicit enim Pamphilus : Nec nimium taceas , nec verba superflua dicas . 
Audias ergo plurima , respondeas vero pauca . 
Nam ut ait Socrates : In omnibus placere poteris , si gesseris optima et locutus fueris pauca . 
e . 
In qualitate denique loquendi modum requiras , scilicet dicendo bene . 
Scriptum est enim : Principium amicitiae est bene loqui , male dicere vero exordium inimicitiarum . 
Dicenda igitur sunt verba laeta , honesta , lucida , simplicia ; plano ore , vultu quieto , facie composita , sine immoderato cachinno , clamore nullo proferenda . 
De quibus Salomo dicit : Favus mellis , composita verba : dulcedo animae et sanitas ossium . 
Et haec ad expositionem et intelligentiam hujus dictionis dicta sufficiant . 
Superest denique videre de intelligentia et expositione hujus ADVii . 
Certe istud , tempus requirit . 
Requiras ergo diligenter tempus simul et ordinem . 
a . 
Ait enim Jesus Sidrach : Homo sapiens tacebit usque ad tempus : lascivus autem et imprudens non observabit tempus . 
Servando ergo tempus sequaris verbum Salomonis dicentis : Tempus dicendi , tempus tacendi . 
Magna enim res est vocis et silentii temperamentum . 
Unde Seneca dicit : Serva itaque silentium , donec loqui tibi fuerit necessarium . 
Et non solum tuum silentium serva , sed etiam aliorum expecta . 
Expectare ergo debes dicendi tempus , donec tibi praebeat auditum . 
Ait enim Jesus Sidrach : ; Ubi non est auditus , non effundas sermonem , et importune noli extolli in sapientia tua . 
; Importuna enimest narratio tua , quando tibi non praebetur auditus , et est quasi . 
Nam ut idem ait : Musica in luctu importuna narratio ; et qui narrat verbum non attendenti , quasi qui excitat dormientem a gravi somno . 
Et non solum in dicendo aliis , sed etiam in respondendo tempus expectare debes . 
Nam scriptum est : Ne properes respondere , donec finis fuerit interrogationis . 
Nam ut ait Salomo : Qui prius respondet , antequam audiat , stultum se esse demonstrat et confusione dignum . 
Similiter qui prius loquitur , antequam discat , ad contemptum et irrisionem properat . 
Unde Jesus Sidrach dicit : Ante judicium para justitiam , et antequam loquaris , disce singula . 
b . 
Ergo suo loco et tempore dicenda sunt , prae postero ordine penitus omisso . 
Nam si de praedicatione loqui desideras tempore congruo , prius historiam dicas , quae docet rem gestam , postea vero allegoriam , quae docet mysticum sensum ad ecclesiam militantem pertinentem , tertio vero tropologiam , quae est ad informationem bonorum morum . 
Si vero de epistolis tractes , primo loco pone salutationem , secundo exordium , tertio narrationem , quarto petitionem et quinto conclusionem . 
Si autem de contionando in ambaciatis faciendis studeas , primo loco et tempore salutationem dicas , secundo vero commendationem tam illorum , ad quos ambaciata dirigitur , quam sociorum tecum ambaciatam portantium , sive narrationem ejus , quod tibi impositum fuerit . 
Tertio facies exhortationem dicendo suasoria verba ad consequendum id , quod postulatur , quarto in omni postulatione allegando modum , quo id , quod postulator , fieri valeat . 
Quinto induces exempla de rebus in similibus negotiis factis et observatis . 
Sexto denique assignabis sufficientem rationem ad praedicta omnia . 
Et hoc facias ad exemplum Gabrielis archangeli , qui , quum missus esset a Deo ad beatam virginem Mariam , primo posuit salutationem dicens : Ave gratia plena : Dominus tecum : Benedicta tu etc . 
Secundo confortationem sive exhortationem de Deo : Ne timeas Maria : quam exhortationem praeposuit archangelus denuntiationi , et hoc ideo , quia beata Maria turbata fuerat in salutatione archangeli . 
Tertio vero posuit annuntiationem dicens : Ecce concipies in utero , et paries filium etc . 
Quarto posuit modi expressionem , quum dixit : Spiritus sanctus superveniet in te , et virtus Altissimi obumbrabit tibi . 
Quinto posuit exemplum , quum dixit : Ecce Elizabeth , cognata tua , pariet filium in senectute sua . 
Sexto assignavit sufficientem rationem ad praedicta , quum dixit : Quia non erit impossibile apud Deum omne verbum . 
Si autem de legibus et decretis tractare volueris , primo tempore et loco litteram ponas , secundo casum , tertio litterae espositionem , quarto similia , quinto contraria , sexto solutiones . 
Et sic de qualibet scientia : quae ad eam pertineant , secundum praesens , prius et posterius sunt dicenda . 
Haec denique exempla super hoc ADVio tibi ad praesens dicta sufficiant . 
Tu autem ex ingenio tibi a Deo praestito multa super hoc et super quolibet verbo hujus versiculi : , , etc . 
pro tuae voluntatis arbitrio poteris cogitare . 
Nam sicut in abecedario scripturae omnes volvuntur , ita super hoc dicto versiculo , quicquid dici vel taceri debet , fere posset inflecti . 
Hanc igitur doctrinam super loquendo vel tacendo , breviter comprehensam , tibi et aliis tuis fratribus litteratis scribere curavi , quia vita litteratorum potius in loquendo vel in dicendo , quam in faciendo consistit , Seneca hoc testante , qui ait : Stulta est et minime conveniens litterato viro occupatio exercendi lacertos et dilatandi cervicem . 
Si autem etiam super faciendo volueris habere doctrinam , detrahatur de hoc versiculo istud verbum , , et in loco illius ponas hoc verbum . 
Unde dicatur ; Quis , quid , cur facias , cui , quomodo , quando requiras . 
Et ita fere omnia , quae dicta sunt supra , et multa alia poterunt ad verbum aptari utiliter . 
His denique auditis circa praedicta , exercitatione intentissima et frequenti usu te ipsum exerceas - - nam exercitatio ingenium et naturam saepe vincit , et usus omnium magistrorum praecepta superat - - ut valeas doctrinam dicendi et faciendi in promptu habere . 
Deum insuper exora , qui mihi donavit praedicta tibi narrare , ut ad aeterna gaudia nos faciat pervenire . 
Amen . 
