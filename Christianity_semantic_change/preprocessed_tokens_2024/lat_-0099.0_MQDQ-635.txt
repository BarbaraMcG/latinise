Dicere cum conor curam tibi , Pamphila , cordis , quid mi abs te quaeram , uerba labris abeunt , per pectus manat subito subido mihi sudor : sic tacitus , subidus , dum pudeo , pereo . 
Quid faculam praefers , Phileros , qua est nil opus nobis ? 
ibimus sic , lucet pectore flamma satis . 
istam nam potis est uis saeua extinguere uenti aut imber caelo candidus praecipitans ; at contra hunc ignem Ueneris , nisi si Uenus ipsa , nulla est quae possit uis alia opprimere . 
