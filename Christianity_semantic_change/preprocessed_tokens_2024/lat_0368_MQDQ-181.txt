Naturam dare cuique suam uoluit Deus , atque Iuxta naturam scit dare cuique locum . 
Naturas rerum quis , quis considerat altas , Et loca naturae sine stupore potest ? 
Non erit attonitus solum , sed et ipse fatiscet : Finem naturae nemo uidere potest . 
Quis tantas rerum naturas mente reuoluet ? 
Artificem laudant ars , opus , ingenium . 
Mira probat quod sit mirabilior suus auctor . 
Claret maiestas condicione sua . 
Est aer ab aqua distinctus et ignis ab illo , Subiacet his tellus inferiora tenens . 
Strauit pulchre , distinxit res sapienter , Stellas in caelis iussit habere locum . 
Magna planetarum mouet aether corpora septem . 
Aer alitibus , piscibus unda datur . 
Cetera terra tenet , quibus est data gratia uitae , Haec ita distinxit uita , uigorque Dei . 
Mirantem reddit rerum distinctio mentem , Est humus haerendi maxima causa mihi . 
Inferior tellus est aere , flumine , flamma ; Et ui naturae praeeminet illa tribus . 
Sustinet haec omnis , hominis fundatur ad usum , Omne uelut pecudis terra fouendo genus . 
Quidquid opus uitae uiuentibus illa ministrat ; Quidquid homo diues possidet , illa dedit . 
Respicit humanae uitae spes omnis ad illam , Illius ut matris cuncta fouentur ope . 
Et quidquid pennis natura per aera tollit , Compellente fame , protinus ima petit . 
Plurima naturae tellurem dona decorant , Si non exacte , pauca referre libet . 
Ex hac cum prorsus sit sustentatio nostra , Quo consueuit spem ferre , uidere placet . 
Germinat illa suos quidquid sustentat alumnos , Parturit hoc quod dat fetibus illa suis . 
Diuersi generis profert animalia natis , Diuersi uictus prouidet illa genus . 
Distribuenda seges humanis est alimentis , Uermis nutrit aues , educat herba pecus . 
Sunt alii fructus quos procurant , alimenta Rebus terra parit multiplicatque parens . 
Educat haec hominem , sustentat , et excipit illum Post mortem , quando terra fit ipsa caro . 
Materies hominis limus fuit , et bona tanta Non aquae , non aer , non dedit ignis ei . 
Christus item terras humanum fecit ad usum : Ergo praedictis praerogat illa tribus . 
Et licet humanis processerit ortus ab imis , Christum quaerenti non licet ima sequi . 
Cum sit terra caro , non est id quo caro uiuit Terrenum , nec humi uult habitare domos . 
Sed ruptis animis mundi spretisque caducis , In caelum tendat spiritus empireum . 
Plura uelim quae terra gerit perstringere paucis , Sed non consequitur uis mea uelle meum . 
Namque breui dum tanta stylo percurrere tempto , Uis rudis ingenii magna uidere nequit . 
Omnia stellarum quis concipit agmina menti ? 
Astrorum numerum cernere nemo potest . 
A simili tanto ditatur munere terra , Dotibus ut metam non sinat ipse suis . 
Non est in promptu , nec fas est cuncta uidere : Uerum temptabo uiribus apta meis . 
Causa latens duplex terrae dat uim pariendi ; Ex qua fit tellus germine feta suo . 
Ex umore datur pariendi copia terrae , Cui calor occulta condicione coit . 
Mox ibi temperiem sumunt , umorque calorque Concipiunt , ex his omnia terra parit . 
Non horum fructus tantum natura duorum Profert , sed uiui corporis omne genus . 
Sit licet ignis aqua discors , umorque calori , In partu rerum pax ualet inter eos . 
Umida materia rerum natura ministrat , Quas solus uegetat uiuificatque calor . 
Haec duo sunt quibus omnia sunt , quibus omnia crescunt . 
Hoc quas impinguat res mouet illud eas . 
Horum conuentu solidat quoque quidquid abundat , Uiribus aut foliis , germine , flore uiret . 
Naturis si non fuerit uis mixta duabus , In rebus rerum uis labat , immo perit . 
Semina cum fuerint terrae commissa recenter , Umidus occulte concipit inde uapor . 
Fecundae terrae primo radicibus haerent , Emergunt tandem uiuificata solo . 
Haec sunt terrenos quae dant primordia fructus , Post haec sunt quae plus utilitatis habent . 
Cumque recens terram germen supereminet altam , Sese diffundens flore decorat humum . 
Floribus elapsis , succo iam deficiente , Fit graue ponderibus fructificando suis . 
Cum sua fructiferum perfecit tempora germen , Arida colligitur multiplicata seges . 
Pars huius fructus homini seruatur ad usus , Denique ne pereat , pars datur una solo . 
Sic uariat , sic res renouat grata uice tellus ; His nutrit fetus fetibus illa suos . 
Restat adhuc terrae quaedam natura secreta , Quae mihi mirandi maxima causa datur . 
Hanc ita mirifice distinctio mira locauit , Ut nobis nequeat causa patere rei . 
Quidquid circuitu lati praecingitur orbis , Alta , profunda , lacus et mare terra uehit . 
Cum uice materna producit et excipit ista , Admiror quod non pondere pressa labat . 
Mole sua premitur tellus et pondere multo , Inconcussa tamen stat , quasi mole carens . 
Multum scire uelim quid sit quod sustinet illam , Quid rerum , quid humi pondera ferre potest . 
Illa locum grauitate sui suffulta recepit , Sustentat proprium nil nisi pondus eam , Congerieque sua tam firmiter illa locatur , Ut nec qua flecti , nec titubare queat . 
Aut basis est et firma sibi stat terra columna , Aut diuina solum sustinet ipsa manus . 
Sed multum dubitare facit me quaestio duplex , Ambiguum cuius soluere nemo potest : Quid terram portet , quid per tam grande uolumen Circumfert solem , quidue mouere facit . 
Cum nec sol animal sit , nec ratione fruatur , Miror quod tanta se ratione rapit . 
Ordinis et cursus seruat , sphaeras repetendo Et proprium nulla sorte reliquit iter . 
Quid mouet hunc , quae sors motus , quid sustinet illum ? 
Quae uia , quis cursus sit sibi , scire uelim . 
Uis Endilichiae mouet applanos atque planetas , Uis eadem terrae uiscera uiua facit . 
Quid tamen haec res sit , quae uis sua nescio mundi ? 
Si dicas animam , nescio quid sit ea . 
Hoc scio quod Deus est qui sustinet ac regit orbem , Qui uitam mundo dat , uegetatque solum . 
Per quem securum non diruit ulla ruina , Si quem non teneat , non tenet ille locum . 
