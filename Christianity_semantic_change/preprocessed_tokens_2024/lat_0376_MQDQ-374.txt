Eua columba fuit tunc candida , nigra deinde Facta per anguinum malesuada fraude uenenum Tinxit et innocuum maculis sordentibus Adam Dat nudis ficulna draco mox tegmina uictor . 
Fratrum sacra deus nutu distante duorum Aestimat accipiens uiua et terrena refutans . 
Rusticus inuidia pastorem sternit . 
In Abel Forma animae exprimitur , caro nostra in munere Cain . 
Nuntia diluuii iam decrescentis ad arcam Ore columba refert ramum uiridantis oliuae . 
Hospitium hoc domini est , ilex ubi frondea Mambrae Armentale senis protexit culmen ; in ista Risit Sarra casa subolis sibi gaudia sera Ferri et decrepitum sic credere posse maritum . 
Abraham mercatus agrum cui conderet ossa Coniugis , in terris quoniam peregrina moratur Iustitia atque fides ; hoc illud milibus emptum Spelaeum , sanctae requies ubi parta fauillae est . 
Bis septem spicae , uaccae totidem Faraoni Per somnum uisae portendunt dispare forma Vberis atque famis duo per septennia tempus Instare . 
Hoc soluit patriarcha interprete Christo . 
Venditus insidiis fratrum puer ipse uicissim Cratera in farris sacco clam praecipit abdi , Vtque reos furti Ioseph tenet , auctio fallax Proditur . 
Agnoscunt fratrem ueniaque pudescunt . 
Sentibus inuolitans deus igneus ore corusco Compellat iuuenem , pecoris tunc forte magistrum . 
Ille capit iussus uirgam , fit uipera uirga . 
Soluit uincla pedum , properat Faraonis ad arcem . 
Tutus agit uir iustus iter uel per mare magnum . 
Ecce dei famulis scissim freta rubra dehiscunt , Cum peccatores rabidos eadem freta mergant . 
Obruitur Farao , patuit uia libera Mosi . 
Fumat montis apex diuinis ignibus in quo Scripta decem uerbis saxorum pagina Mosi Traditur . 
Ille suos suscepta lege reuisit , Forma sed his uituli solus deus et deus aurum . 
Panibus angelicis albent tentoria patrum . 
Certa fides facti , tenet urceus aureus exim Seruatum manna ; ingratis uenit altera nubis Atque auidos carnis saturat congesta coturnix . 
Feruebat uia sicca heremi serpentibus atris , Iamque uenenati per uulnera liuida morsus Carpebant populum , sed prudens aere politum Dux cruce suspendit qui uirus temperet anguem . 
Aspera gustatu populo sitiente lacuna Tristificos latices stagnanti felle tenebat . 
Moses sanctus ait : " Lignum date , gurgitem in istum Conicite , in dulcem uertentur amara saporem . 
Deuenere uiri Mosi duce sex ubi fontes Et sex forte alii uitreo de rore rigabant Septenas decies palmas , qui mysticus Elim Lucus apostolicum numerum libris quoque pinxit . 
In fontem refluo Iordanis gurgite fertur , Dum calcanda dei populis uada sicca relinquit . 
Testes bis seni lapides , quos flumine in ipso Constituere patres in formam discipulorum . 
Procubuit Iericho , sola stant atria Raab . 
Hospita sanctorum meretrix ( tanta est fidei uis ) Incolumi secura domo spectabile coccum Ignibus aduersis in signum sanguinis offert . 
Inuictum uirtute comae leo frangere Samson Aggreditur . 
Necat ille feram , sed ab ore leonis Mella fluunt , maxilla asini fontem uomit ultro . 
Stultitia exundat lymphis , dulcedine uirtus . 
Ter centum uulpes Samson capit , ignibus armat , Pone faces caudis circumligat , in sata mittit Allofilum segetesque cremat . 
Sic callida uulpes Nunc heresis flammas uitiorum spargit in agros . 
Dauid paruus erat , fratrum ultimus , et modo Iesse Cura gregis , citharam formans ad ouile paternum , Inde ad delicias regis , mox horrida bella Conserit et funda sternit stridente Golian . 
Regia mirifici fulgent insignia Dauid : Sceptrum oleum cornu diadema et purpura et ara . 
Omnia conueniunt Christo , clamys atque corona , Virga potestatis , cornu crucis , altar , oliuum . 
Aedificat templum Sapientia per Solomonis Obsequium ; regina austri graue congerit aurum . 
Tempus adest quo templum hominis sub pectore Christus Aedificet , quod Graia colant , quod barbara ditent . 
Forte profetarum nati dum ligna recidunt Fluminis in ripa , cecidit discussa bipennis . 
Gurgite submersum est ferrum , sed mox leue lignum Iniectum stagnis ferrum reuocabile fecit . 
Gens Hebraeorum peccamine capta frequenti Fleuerat exilium dirae Babylonis ad amnes , Tum patrios cantare modos praecepta recusat Organaque in ramis salicis suspendit amarae . 
Hic bonus Ezechias meruit ter quinque per annos Praescriptum proferre diem legemque obeundi Tendere , quod gradibus , quos uespera texerat umbra , Lumine perfusis docuit sol uersus in ortum . 
Aduentante deo descendit nuntius alto Gabriel patris ex solio sedemque repente Intrat uirgineam : " Sanctus te spiritus " inquit " Inplebit , Maria ; Christum paries , sacra uirgo . 
Sancta Bethlem caput est orbis , quae protulit Hisum , Orbis principium , caput ipsum principiorum . 
Vrbs hominem Christum genuit , qui Christus agebat Ante deus quam sol fieret , quam lucifer esset . 
Hic pretiosa magi sub uirginis ubere Christo Dona ferunt puero myrraeque et turis et auri ; Miratur genetrix tot casti uentris honores Seque deum genuisse hominem regem quoque summum . 
Peruigiles pastorum oculos uis luminis implet Angelici natum celebrans ex uirgine Christum . 
Inueniunt tectum pannis , praesepe iacenti Cuna erat , exultant alacres et numen adorant . 
Impius innumeris infantum caedibus hostis Perfurit Herodes , dum Christum quaerit in illis . 
Fumant lacteolo paruorum sanguine cunae Vulneribusque madent calidis pia pectora matrum . 
Perfudit fluuio pastus Baptista locustis Siluarumque fauis et amictus ueste cameli ; Tinxerat et Christum ; sed spiritus aethere missus Testatur tinctum qui tinctis crimina donet . 
Excidio templi ueteris stat pinna superstes ; Structus enim lapide ex illo manet angulus usque In saeclum saecli ; quem sprerunt aedificantes Nunc caput est templi et lapidum compago nouorum . 
Foedera coniugii celebrabant auspice coetu Forte Galilei ; iam derant uina ministris . 
Christus uasa iubet properanter aquaria lymphis Impleri , inde meri ueteris defunditur unda . 
Morborum medicina latex quem spiritus horis Eructat uariis fusum ratione latenti Siloam uocitant sputis ubi conlita caeci Lumina saluator iussit de fonte lauari . 
Praemia saltatrix poscit funebria uirgo Iohannis caput abscisum quod lance reportet Incestae ad gremium matris . 
Fert regia donum Psaltria respersis manibus de sanguine iusto . 
it mare per medium dominus fluctusque liquentes Calce terens iubet instabili descendere cumba Discipulum , sed mortalis trepidatio plantas Mergit at ille manum regit et uestigia firmat . 
Vincla sepulcrali sub carcere ferrea daemon Fregerat , erumpit pedibusque aduoluitur Hisu . 
Ast hominem dominus sibi uindicat et iubet hostem Porcorum furiare greges ac per freta mergi . 
Quinque deus panes fregit piscesque gemellos , His hominum large saturauit milia quinque . 
Implentur nimio micarum fragmine corbes Bis seni , aeternae tanta est opulentia mensae . 
Conscius insignis facti locus in Bethania Vidit ab inferna te , Lazare , sede reuersum . 
Apparet scissum fractis foribus monumentum , Vnde putrescentis redierunt membra sepulti . 
Campus Achaldema sceleris mercede nefandi Venditus exequias recipit tumulosus humandas . 
Sanguinis hoc pretium est Christi . 
Iuda eminus artat Infelix collum laqueo pro crimine tanto . 
Impia blasfemi cecidit domus ecce Caifae , In qua pulsata est alapis facies sacra Christi . 
Hic peccatores manet exitus , obruta quorum Vita ruinosis tumulis sine fine iacebit . 
Vinctus in his dominus stetit aedibus atque columnae Adnexus tergum dedit ut seruile flagellis . 
Perstat adhuc templumque gerit ueneranda columna Nosque docet cunctis immunes uiuere flagris . 
Traiectus per utrumque latus laticem atque cruorem Christus agit ; sanguis uictoria , lympha lauacrum est . 
Tunc duo discordant crucibus hinc inde latrones Contiguis ; negat ille deum , fert iste coronam . 
[ Christum non tenuit saxum , non claustra sepulcri , mors illi devicta iacet , calcavit abyssum , sanctorum populus superas simul ivit ad oras , seque dedit multis tactuque oculisque probandum . 
Montis oliuiferi Christus de uertice sursum Ad patrem rediit signans uestigia pacis ; Frondibus aeternis praepinguis liquitur umor Qui probat infusum terris de chrismate donum . 
Primus init Stefanus mercedem sanguinis imbri Afflictus lapidum ; Christum tamen ille cruentus Inter saxa rogat ne sit lapidatio fraudi Hostibus . 
O primae pietas miranda coronae ! 
Porta manet templi , Speciosam quam uocitarunt Egregium Solomonis opus , sed maius in illa Christi opus emicuit ; nam clodus surgere iussus Ore Petri stupuit damnatos currere gressus . 
Somniat illapsum Petrus alto ex aethere discum Confertum omnigenis animalibus . 
Ille recusat Mandere , sed dominus iubet omnia munda putare . 
Surgit et inmundas uocat ad mysteria gentes . 
Hic lupus ante rapax uestitur uellere molli ; Saulus qui fuerat , fit adempto lumine Paulus . 
Mox recipit uisum , fit apostolus ac populorum Doctor et ore potens coruos mutare columbis . 
Bis duodena senum sedes pateris citharisque Totque coronarum fulgens insignibus agnum Caede cruentatum laudat , qui euoluere librum Et septem potuit signacula pandere solus . 
