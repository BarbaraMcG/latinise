Quom ego antehac te amaui et mi amicam esse creui , mea Gymnasium , et matrem tuam , tum id mihi hodie aperuisti , tu atque haec : soror si mea esses , qui magi potueris mi honorem ire habitum , nescio , nisi , ut meus est animus , fieri non posse arbitror ; ita omnibus relictis rebus mihi frequentem operam dedistis . 
Eo ego uos amo et eo a me magnam iniistis gratiam . 
Pol isto quidem nos pretio tanti est ; facile est frequentare tibi utilisque habere : ita in prandio nos lepide ac nitide accepisti apud te , ut semper meminerimus . 
Lubenti edepol animo factum et fiet a me , quae uos arbitrabor uelle , ea ut expetessam . 
Quod ille dixit , qui secundo uento uectus est tranquillo mari , uentum gaudeo ecastor ad ted , ita hodie hic acceptae sumus suauibus modis , nec nisi disciplina apud te fuit quicquam ibi quin mihi placeret . 
Quid ita , amabo ? 
Raro nimium dabat quod biberem , id merum infuscabat . 
Amabo , hicine istuc decet ? 
Iusque fasque est : nemo alienus hic est . 
Merito uostro amo uos , quia me colitis , magni facitis . 
Decet pol , mea Selenium , hunc esse ordinem beniuolentis inter se beneque amicitia utier , ubi istas uideas summo genere gnatas , summatis matronas , ut amicitiam colunt atque ut eam iunctam bene habent inter se . 
Si idem istuc nos faciamus , si imitemur , ita tamen uix uiuimus cum inuidia summa . 
Suarum opum nos uolunt esse indigentis . 
Nostra copia nil uolunt nos potesse suique omnium rerum nos indigere , ut sibi simus supplices . 
Eas si adeas , abitum quam aditum malis , ita nostro ordini palam blandiuntur , clam , si occasio usquam est , aquam frigidam subdole suffundunt . 
Viris cum suis praedicant nos solere , suas paelices esse aiunt , eunt depressum . 
Quia nos libertinae sumus , et ego et tua mater , ambae meretrices fuimus : illa te , ego hanc mihi educaui ex patribus conuenticiis . 
Neque ego hanc superbiai caussa pepuli ad meretricium quaestum , nisi ut ne essurirem . 
At satius fuerat eam uiro dare nuptum potius . 
Heia ! 
haec quidem ecastor cottidie uiro nubit , nupsitque hodie , nubet mox noctu : numquam ego hanc uiduam cubare siui . 
Nam si haec non nubat , lugubri fame familia pereat . 
Necesse est quo tu me modo uoles esse ita esse , mater . 
Ecastor hau me paenitet , si ut dicis ita futura es . 
Nam si quidem ita eris ut uolo , numquam hac aetate fies semperque istam quam nunc habes aetatulam optinebis , multisque damno et mihi lucro sine meo saepe eri sumptu . 
Di faxint ! 
Sine opera tua di horunc nil facere possunt . 
Equidem hercle addam operam sedulo ; sed tu inter istaec uerba , meus oculus , mea Selenium , numquam ego te tristiorem uidi esse . 
Quid , cedo , te opsecro , tam abhorret hilaritudo ? 
neque munda adaeque es , ut soles ( hoc sis uide , ut petiuit suspiritum alte ) et pallida es . 
Eloquere utrumque nobis , et quid tibi est et quid uelis nostram operam , ut nos sciamus . 
Noli , opsecro , lacrumis tuis mi exercitum imperare . 
Misera excrucior , mea Gymnasium : male mihi est , male maceror ; doleo ab animo , doleo ab oculis , doleo ab aegritudine . 
Quid dicam , nisi stultitia mea me in maerorem rapi ? 
Indidem unde oritur facito ut facias stultitiam sepelibilem . 
Quid faciam ? 
In latebras apscondas pectore penitissumo . 
Tuam stultitiam sola facito ut scias sine aliis arbitris . 
At mihi cordolium est . 
Quid ? 
id unde est tibi cor ? 
commemora opsecro ; quod neque ego habeo neque quisquam alia mulier , ut perhibent uiri . 
Si quid est quod doleat , dolet ; si autem non est tamen hoc hic dolet . 
Amat haec mulier . 
Eho an amare occipere amarum est , opsecro ? 
Namque ecastor Amor et melle et felle est fecundissumus ; gustui dat dulce , amarum ad satietatem usque oggerit . 
Ad istam faciem est morbus qui me , mea Gymnasium , macerat . 
Perfidiosus est Amor . 
Ergo in me peculatum facit . 
Bono animo es , erit isti morbo melius . 
Confidam fore , si medicus ueniat qui huic morbo facere medicinam potest . 
Veniet . 
Spissum istuc amanti est uerbum " ueniet " , nisi uenit . 
Sed ego mea culpa et stultitia peius misera maceror , quom ego illum unum mi exoptaui quicum aetatem degerem . 
Matronae magi conducibilest istuc , mea Selenium , unum amare et cum eo aetatem exigere quoi nuptast semel . 
Verum enim meretrix fortunati est oppidi simillima : non potest suam rem optinere sola sine multis uiris . 
Hoc uolo agatis . 
Qua accersitae caussa ad me estis eloquar . 
Nam mea mater , quia ego nolo me meretricem dicier , opsecutast , gessit morem oranti morigerae mihi , ut me , quem ego amarem grauiter , sineret cum eo uiuere . 
Stulte ecastor fecit . 
Sed tu enumquam cum quiquam uiro consueuisti ? 
Nisi quidem cum Alcesimarcho , nemine , nec pudicitiam imminuit meam mihi quisquam alius . 
Opsecro , quo is homo insinuauit pacto se ad te ? 
Per Dionysia mater pompam me spectatum duxit . 
Dum redeo domum , conspicillo consecutust clanculum me usque ad fores . 
Inde in amicitiam insinuauit cum matre et mecum simul blanditiis , muneribus , donis . 
Mihi istunc uellem hominem dari , ut ego illum uorsarem ! 
Quid opust uerbis ? 
consuetudine coepi amare contra ego illum , et ille me . 
O mea Selenium , adsimulare amare oportet . 
Nam si ames , extempulo melius illi multo quem ames consulas quam rei tuae . 
At ille conceptis iurauit uerbis apud matrem meam me uxorem ducturum esse : ei nunc alia ducendast domum , sua cognata Lemniensis , quae habitat hic in proxumo . 
Nam eum pater eius subegit . 
Nunc mea mater iratast mihi , quia non redierim domum ad se , postquam hanc rem resciuerim , eum uxorem ducturum esse aliam . 
Nihil amori iniuriumst . 
Nunc te amabo ut hanc hic unum triduom hoc solum sinas esse et hic seruare apud me . 
Nam ad matrem accersita sum . 
Quamquam istuc mihi erit molestum triduom , et damnum dabis , faciam . 
Faci benigne et amice . 
Sed tu , Gymnasium mea , si me apsente Alcesimarchus ueniet , nolito acriter eum inclamare : utut erga me est meritus , in cordi est tamen . 
Sed , amabo , tranquille : ne quid quod illi doleat dixeris . 
Accipias clauis : si quid tibi opus erit prompto , promito . 
Ego uolo ire . 
Vt mi exciuisti lacrumas ! 
Gymnasium mea , bene uale . 
Cura te , amabo . 
Sicine inmunda , opsecro , ibis ? 
Inmundas fortunas aequom est squalorem sequi . 
Amiculum hoc sustolle saltem . 
Sine trahi , quom egomet trahor . 
Quando ita tibi lubet , uale atque salue . 
Si possim uelim . 
Numquid me uis , mater , intro quin eam ? 
ecastor mihi uisa amare . 
Istoc ergo auris grauiter optundo tuas , ne quem ames . 
Abi intro . 
Numquid me uis ? 
Vt ualeas . 
Vale . 
Idem mihist quod magnae parti uitium mulierum quae hunc quaestum facimus : quae ubi saburratae sumus , largiloquae extemplo sumu , plus loquimur quam sat est . 
Nam illanc ego olim , quae hinc flens abiit , paruolam puellam proiectam ex angiportu sustuli . 
Adulescens quidam hic est adprime nobilis [ quin ego nunc quia sum onusta mea ex sententia quiaque adeo me compleui flore Liberi , magi libera uti lingua conlibitum est mihi , tacere nequeo misera quod tacito usus est ] . 
Sicyone , summo genere ; ei uiuit pater . 
Is amore misere hanc deperit mulierculam , quae hinc modo flens abiit . 
Contra amore eum haec perdita est . 
Eam meae ego amicae dono huic meretrici dedi , quae saepe mecum mentionem fecerat , puerum aut puellam alicunde ut reperirem sibi , recens natum , eapse quod sibi supponeret . 
Vbi mihi potestas primum euenit , ilico feci eiius ei quod me orauit copiam . 
Postquam eam puellam a med accepit , ilico eandem puellam peperit quam a me acceperat , sine opstetricis opera et sine doloribus , item ut aliae pariunt , quae malum quaerunt sibi . 
Nam amatorem aibat esse peregrinum sibi suppositionemque eiius facere gratia . 
Id duae nos solae scimus , ego quae illi dedi et illa quae a me accepit praeter uos quidem . 
Haec sic res gesta est . 
Si quid usus uenerit , meminisse ego hanc rem uos uolo . 
Ego abeo domum . 
Vtrumque haec , et multiloqua et multibiba , est anus . 
Satin uix reliquit deo quod loqueretur loci , ita properauit de puellae proloqui suppositione . 
Quod si tacuisset , tamen ego eram dicturus , deu , qui poteram planius . 
Nam mihi Auxilio est nomen . 
Nunc operam date , ut ego argumentum hoc uobis plane perputem . 
Fuere Sicyoni iam diu Dionysia . 
Mercator uenit huc ad ludos Lemnius , isque hic compressit uirginem , adulescentulus , ui , uinulentus , multa nocte , in uia . 
Is ubi malam rem scit se meruisse , ilico pedibus perfugium peperit , in Lemnum aufugit , ubi habitabat tum . 
Illa quam compresserat decumo post mense exacto hic peperit filiam . 
Quoniam reum eiius facti nescit qui siet , paternum seruom sui participat consili , dat eam puellam ei seruo exponendam ad necem . 
Is eam proiecit . 
Haec puellam sustulit . 
Ill clam opseruauit seruos qui eam proiecerat quo aut quas in aedis haec puellam deferat . 
Vt eampse uos audistis confiterier , dat eam puellam meretrici Melaenidi , eaque educauit eam sibi pro filia bene ac pudice . 
Tum illic autem Lemnius propinquam uxorem duxit , cognatam suam . 
Ea diem suom obiit , facta morigera est uiro . 
Postquam ille uxori iusta fecit , ilico huc commigrauit ; duxit uxorem hic sibi eandem quam olim uirginem hic compresserat , et eam cognoscit esse quam compresserat ; illa illi dicit eiius se ex iniuria peperisse gnatam atque eam se seruo ilico dedisse exponendam . 
Ille extemplo seruolum iubet illum eundem persequi , si qua queat reperire quae sustulerit . 
Ei rei nunc suam operam usque adsiduo seruos dat , si possiet meretricem illam inuenire quam olim tollere , quom ipse exponebat , ex insidiis uiderat . 
Nunc quod relicuom restat uolo persoluere ut expungatur nomen , ne quid debeam . 
Adulescens hic est Sicyoni : ei uiuit pater . 
Is amore proiecticiam illam deperit quae dudum flens hinc abiit ad matrem suam , et illa hunc contra , qui est amor suauissumus . 
Vt sunt humana , nihil est perpetuom datum . 
Pater adulescenti dare uolt uxorem ; hoc ubi mater resciuit , iussit accersi eam domum . 
Haec sic res gesta est . 
ualete et uincite uirtute uera , quod fecistis antidhac ; seruate uostros socios , ueteres et nouos , augete auxilia uostris iustis legibus , perdite perduellis , parite laudem et lauream , ut uobis uicti Poeni poenas sufferant . 
Credo ego Amorem primum apud homines carnuficinam commentum . 
Hanc ego de me coniecturam domi facio , ni foris quaeram , qui omnis homines supero , antideo cruciabilitatibus animi . 
Iactor , crucior , agitor , stimulor , uorsor in amori rota , miser exanimor , feror , differor , distrahor , diripior , ita nubilam mentem animi habeo . 
Vbi sum , ibi non sum , ubi non sum , ibi est animus , ita mi omnia sunt ingenia ; quod lubet , non lubet iam id continuo , ita me Amor lassum animi ludificat , fugat , agit , appetit , raptat , retinet , lactat , largitur : quod dat non dat ; deludit : modo quod suasit , id dissuadet , quod dissuasit , id ostentat . 
maritumis moribu mecum expetitur : ita meum frangit amantem animum ; neque , nisi quia miser non eo pessum , mihi ulla abest perdito permities . 
Ita pater apud uillam detinuit me hos dies sex ruri continuos , neque licitum interea est meam amicam uisere misero . 
Estne hoc miserum memoratu ? 
Potine tu homo facinus facere strenuom ? 
Aliorum adfatim est qui faciant . 
Sane ego me nolo fortem perhiberi uirum . 
Sed quid istuc ? 
Mala multa dici mihi uolo . 
Qua gratia ? 
Quia uiuo . 
Facile id quidem edepol possum , si tu uis . 
Volo . 
At enim ne tu exponas pugnos tuos in imperio meo . 
Numquam edepol faciam . 
Fidem da . 
Do , non facturum esse me . 
Sed ego primum , tot qui ab amica abesse potuerim dies , sum nihili . 
Nihili hercle uero es . 
perdite , quae me amaret contra . 
Dignus hercle es infortunio . 
Ei me tot tam acerba facere in corde ! 
Frugi numquam eris . 
Praesertim quae coniurasset mecum et firmasset fidem , Neque deos neque homines aequom est facere tibi posthac bene . 
Quae esset aetatem exactura mecum in matrimonio , Compedis te capere oportet neque eas umquam ponere . 
Quae mihi esset commendata et meae fide concredita , Hercle te uerberibus multum caedi oportere arbitror . 
Quae mellillam me uocare et suauium solitast suom . 
ob istuc unum uerbum dignus deciens qui furcam feras . 
Egomet laetor . 
Sed quid auctor nunc mihi es ? 
Dicam tibi : supplicium illi des , suspendas te , ne tibi suscenseat . 
Quian Quid tu ergo timebas nam ? 
Quid si amo ? 
est amor atque illam quam te amare intellego si conclusos uos me habere in carcere amoris noctesque et dies ni emortuos mihi numquam quisquam Immo maxumus . 
Nam qui amant stulte atque inmodeste atque inprobe ne ament . 
Vn anus . 
Thynisce , ubi tu es ? 
Ecce me . 
I , adfer mihi arma . 
Arma ? 
Et loricam adducito . 
Loricam adducam ? 
adducere . 
I , curre , equom adfer . 
peri , hercle hic insanit miser . 
Abi atque hastatos multos , multos uelites , multos cum multis nil moror precario . 
Vbi sunt quae iussi ? 
Sanus hic non est satis . 
Manu esse credo nocitum , quom illaec sic facit . 
Vtrum deliras , quaeso , an astans somnias , qui equom me adferre iubes , loricam adducere , multos hastatos , postid multos uelites , multos cum multis ? 
haec tu peruorsario mihi fabulatus . 
Dixin ego istaec , opsecro ? 
Modo quidem hercle haec dixisti . 
Non praesens quidem . 
Praestigiator es , siquidem hic non es atque ades . 
Video ego te Amoris ualide tactum toxico , adulescens ; eo te magi uolo monitum . 
Mone . 
Caue sis cum Amore tu umquam bellum sumpseris . 
Quid faciam ? 
Ad matrem eiius deuenias domum , expurges , iures , ores blande per precem eamque exores ne tibi suscenseat . 
Expurigabo hercle omnia ad raucam rauim . 
Prohibet diuitiis maxumis , dote altili atque opima . 
Mulierculam exornatulam . 
quidem hercle scita . 
Quamquam uetus cantherius sum , etiam nunc , ut ego opinor , adhinnire equolam possum ego hanc , si detur sola soli . 
Nimis opportune mi euenit rediisse Alcesimarchum ; nam sola nulla inuitior solet esse . 
Me uocato ne sola sis : ego tecum ero , uolo ego agere , ut tu agas aliquid . 
Nimi lepide exconcinnauit hasce aedis Alcesimarchus . 
Vt quom Venus adgreditur , placet ! 
lepidumst amare semper . 
Venerem meram haec aedes olent , quia amator expoliuit . 
non modo ipsa lepidast , commode quoque hercle fabulatur . 
Sed quom dicta huius interpretor , haec herclest , ut ego opinor , meum quae corrumpit filium . 
Suspiciost eam esse , utpote quam numquam uiderim ; de opinione credo . 
Nam hasce aedis conductas habet meu gnatus , haec ubi astat : hoc hanc eam esse opiniost ; nam haec illum nominauit . 
Quid si adeam atque appellem ? 
mali damnique inlecebra , salue . 
uapulabis . 
apud te . 
Intrabo , nam meretricem astare in uia solam prostibuli sanest . 
Malum aufer , bonum mihi opus est quid uis . 
Volo ex te scire , quidquid est meu filius quod fecit , quid ego usquam male feci tibi aut meu quisquam , id edisserta , quam ob rem me meumque filium cum matre remque nostram habes perditui et praedatui ? 
Miser errat , ut ego dixi . 
Lepidast materies , ludam ego hunc , nam occasio uidetur . 
Potin operam inique equidem malam innocenti ? 
Sed opsecro te , nullunest tibi amator alius quisquam ? 
Nisi tuo modo unus filiust , quem quidem ego amem alius nemo est . 
At nil moror : damno sunt tui mihi similes . 
Quid Visne est is arbitratus ? 
Datores negotioli bellissumi senices soletis esse ? 
Me respondere postulas ? 
iniurium est . 
Stipulari semper me ultro oportet a uiris , eum quaestum facio , nil uiris promittere . 
Siquidem imperes pro copia , pro recula Quin is , si itura es ? 
nimium is uegrandi gradu . 
Pol ad cubituram , mater , magi sum exercita fere quam ad cursuram . 
Eo sum tardiuscula . 
meminere officium suom . 
Ita mustulentus uentus naris attigit . 
Capillo scisso atque excissatis auribus quae quasi carnuficis angiporta purigans non quasi nunc haec sunt hic , limaces liuidae , febriculosae , miserae amicae , osseae , diobolares , schoeniculae , miraculae , cum extertis talis , cum todillis crusculis Molestus es . 
Meae issula sua aedes egent . 
Ad me sine ducam . 
Aufer manum . 
Germana mea sororcula . 
Repudio te fraterculum . 
Tum tu igitur , mea matercula . 
Repudio te puerculum . 
Opsecro te Valeas . 
Vt sinas Nil moror . 
Expurgare me . 
Oppressas . 
Sine dicam Sati sapit mihi tuis peiiuriis . 
Vera . 
Si ea sunt , at nunc non potis est . 
Supplicium uolo polliceri . 
At mihi aps te accipere non lubet . 
em omnia patior iure . 
Hoc illei uolup est neque tis misereri decet . 
Quemquam hominem . 
At ego nec do neque te amittam hodie , nisi quae uolo tecum loqui das mihi operam . 
Potin ut mihi molestus ne sis ? 
Quin id est nomen mihi , omnes mortales uocant Molestum . 
Quo opsecro . 
At frustra opsecras . 
Quia sine omni die suom . 
Dabo ius iurandum . 
At ego nunc ab illo mihi caueo iure iurando tuo ; similest ius iurandum amantum quasi ius confusicium . 
Nescias nugas agis . 
Supplicium dabo quo modo ego Quia es nanctus nouam , quae quaedam quasi tu nescias . 
Di deaeque illam perdant pariter ! 
umquam , si hoc fallo . 
nil moror falsum fallis , eo at fides . 
Postremo , si mihi dedisses uerba , dis numquam dares . 
Quin equidem illam ducam uxorem . 
Ducas , si nunc hoc si tibi commodumst , quae Instruxi illi aurum atque uestem . 
Siquidem amabas , proin illi instrui . 
Sed sino . 
Iam hoc mihi responde quod ego te rogo ocius . 
Instruxisti tibi ita ut uoluisti Quod uolo . 
Eo facetus quia tibi aliast sponsa locuples Lemnia . 
Habeas . 
Neque nos factione tanta quanta tu sumus neque opes nostrae tam sunt ualidae quam tuae ; uerum tamen hau metuo ne ius iurandum nostrum quisquam culpitet : tu iam , si quid tibi dolebit , scies qua doleat gratia . 
Di me perdant Quodcumque optes , tibi uelim contingere . 
Sei illam uxorem duxero umquam , mihi quam despondit pater ! 
Et me , si umquam tibi uxorem filiam dedero meam . 
Patierin me peiierare ? 
Pol te aliquanto facilius quam me meamque rem perire et ludificari filiam . 
Abi , quaere ubi iuri iurando tuo sit satias supsidi : hic apud nos iam , Alcesimarche , confregisti tesseram . 
Face semel periclum . 
Feci saepe , quod factum queror . 
Redde mihi illam . 
Inter nouam rem uerbum usurpabo uetus : " quod dedi datum non uellem , quod relicuomst non dabo " . 
Non remissura es mihi illam ? 
Pro me responsas tibi . 
Non remittes ? 
Scis iam dudum omnem meam sententiam . 
Satin istuc tibi in corde certumst ? 
Quin ne commentor quidem . 
[ non edepol ego istaec tua dicta nunc in auris recipio . 
Non ? 
hem , quid agis igitur ? 
Animum aduorte iam , ut quid agam scias . 
] At ita me di deaeque , superi atque inferi et medioxumi , itaque me Iuno regina et Ioui supremi filia itaque me Saturnus eiius patruos Ecastor pater . 
Itaque me Ops opulenta , illius auia Immo mater quidem . 
Iuno filia et Saturnus patruos et summus Iuppiter tu me delenis , propter te haec pecco . 
Perge dicere . 
Anne etiam quid consultura sis sciam ? 
Perge eloqui . 
Non remittam . 
Definitumst . 
Enim uero ita me Iuppiter itaque me Iuno itaque Ianus ita quid dicam nescio . 
Iam scio . 
Immo , mulier , audi , meam ut scias sententiam . 
Di me omnes , magni minutique et etiam patellarii , faxint ne ego dem uiuae uiuos sauium Selenio , nisi ego teque tuamque filiam aeque hodie optruncauero , poste autem cum primo luci cras nisi ambo occidero , et equidem hercle nisi pedatu tertio omnis ecflixero , nisi tu illam remittis ad me . 
Dixi quae uolui . 
Vale . 
Abiit intro iratus . 
Quid ego nunc agam ? 
si redierit illa ad hunc , ibidem loci res erit : ubi odium occeperit , illam extrudet , tum hanc uxorem Lemniam ducet domum . 
Sed tamen ibo et persequar : amans ne quid faciat , cauto opust . 
Postremo , quando aequa lege pauperi cum diuite non licet , perdam operam potius quam carebo filia . 
Sed quis hic est qui recta platea cursum huc contendit suom ? 
et illud paueo et hoc formido , ita tota sum misera in metu . 
Anum sectatus sum clamore per uias , miserrumam habui . 
Vt illaec hodie quot modis moderatrix linguae fuit atque inmemorabilis ! 
quot illi blanditias , quid illi promisi boni , quot admoeniui fabricas , quot fallacias in quaestione ! 
uix exsculpsi ut diceret , quia ei promisi dolium uini dare . 
Audire uocem uisa sum ante aedis modo mei Lampadisci serui . 
Non surda es , era : recte audiuisti . 
Quid agis hic ? 
quod gaudeas . 
Quid id est ? 
Hinc ex hisce aedibus paullo prius uidi exeuntem mulierem Illam quae meam gnatam sustulerat ? 
Rem tenes . 
Quid postea ? 
Dico ei quo pacto eam ab hippodromo uiderim erilem nostram filiam sustollere . 
Extimuit tum illa . 
Iam horret corpus , cor salit . 
Nam mihi ab hippodromo memini adferri paruolam puellam eamque me mihi supponere . 
Age perge , quaeso . 
Animus audire expetit ut gesta res sit . 
Vtinam audire non queas . 
Pergo illam onerare dictis : " illaec ted anus fortunis ex secundis ad miseras uocat . 
Nam illaec tibi nutrix est , ne matrem censeas . 
Ego te redduco et uoco ad summas ditias , ubi tu locere in luculentam familiam , und tibi talenta magna uiginti pater det dotis ; non enim hic ubi ex Tusco modo tute tibi indigne dotem quaeras corpore " . 
An , amabo , meretrix illa est quae illam sustulit ? 
Immo meretrix fuit ; sed ut sit , de ea re eloquar . 
Iam perducebam illam ad me suadela mea : anus ei amplexa est genua plorans , opsecrans ne deserat se : eam suam esse filiam , seque eam peperisse sancte adiurabat mihi . 
" Istanc quam quaeris " inquit " ego amicae meae dedi , quae educaret eam pro filiola sua ; et uiuit " inquit . 
" Vbi ea est ? 
" inquam extempulo . 
Seruate di med , opsecro ! 
At me perditis . 
Quoi illam dedisset exquisisse oportuit . 
Quaesiui , et dixit meretrici Melaenidi . 
Meum elocutust nomen , interii oppido ! 
Vbi elocuta est , ego continuo interrogo ; " ubi habitat ? 
" inquam " duce ac demonstra mihi " . 
Auecta est " inquit " peregre hinc habitatum " . 
Obsipat aquolam . 
Quo auecta est , eo sequemur . 
Sicine agi nugas ? 
periisti hercle , ni non hercle hoc longe destiti instare usque adeo donec se adiurat anus iam mihi monstrare . 
At non missam oportuit . 
Seruatur . 
Sed illaec se quandam aibat mulierem suam beneuolentem conuenire etiam prius , commune quacum id esset sibi negotium . 
Et scio uenturam . 
Me indicabit , et suas ad meas miserias alias faciem consciam . 
Quid nunc uis facere me ? 
Intro abi atque animo bono es . 
Vir tuo si ueniet , iube domi opperirier , ne in quaestione mihi sit , si quid eum uelim . 
Ego ad anum recurro rusum . 
Lampadio , opsecro , cura . 
Perfectum ego hoc dabo negotium . 
Deos teque spero . 
Eosdem ego uti abeas domum . 
Adulescens , asta atque audi . 
Men , mulier , uocas ? 
Te . 
Quid negoti est ? 
nam occupatus sum ampliter . 
Quis istic habitat ? 
Demipho dominus meus . 
Nempe istic est qui Alcesimarcho filiam suam despondit in diuitias maxumas ? 
Is ipsust . 
Eho tu , quam uos igitur filiam nunc quaeritatis alteram ? 
ego deicam tibi : non ex uxore natam , uxoris filiam . 
Quid istuc est uerbi ? 
Ex priore muliere nata , inquam , meo ero est filia . 
Certe modo huius , quae locuta est , quaerere aibas filiam . 
Huius ergo quaero . 
Quo modo igitur , opsecro , haec est prior quae nupta nunc est ? 
Conteris tu tua me oratione , mulier , quisquis es . 
Medioxumam quam duxit uxorem , ex ea nata est haec uirgo Alcesimarcho quae datur . 
Ea uxor diem obiit . 
Iam scis ? 
Teneo istuc satis . 
Sed ego illud quaero confragosum , quo modo prior posterior sit et posterior sit prior ? 
Prius hanc compressit quam uxorem duxit domum , priu grauida facta est priuque peperit filiam ; eam postquam peperit , iussit paruam proici : ego eam proieci . 
Alia mulier sustulit . 
Ego inspectaui . 
Erus hanc duxit postibi . 
Eam nunc puellam filiam eiius quaerimus . 
Quid nunc supina susum caelum conspicis ? 
I nunciam istuc quo properabas , nil moror . 
Nunc intellexi . 
Dis hercle habeo gratiam , nam ni intellexes , numquam , credo , amitteres . 
Nunc mihi bonae necessust esse ingratiis , quamquam esse nolo . 
Rem palam esse intellego : nunc egomet potius hanc inibo gratiam ab illis quam illaec me indicet . 
Ibo domum , atque ad parentes redducam Selenium . 
Rem elocuta sum tibi omnem ; sequeren , mea Selenium , ut eorum quoiam esse oportet te sis potius quam mea ? 
quamquam inuita te carebo , animum ego inducam tamen ut illud quod minu meam quam tuam in rem bene conducat consulam . 
Nam hic crepundia insunt , quibucum te illa olim ad me detulit , quae mihi dedit , parentes te ut cognoscant facilius . 
Accipe hanc cistellam , Halisca . 
Agedum pulta illas fores . 
Dic me orare ut aliquis intus prodeat propere ocius . 
Recipe me ad te , Mors , amicum et beniuolum . 
Mater mea , periimus miserae . 
Vtrum hac me feriam an ab laeua latus ? 
Quid tibi est ? 
Alcesimarchum non uides ? 
ferrum tenet . 
Ecquid agis ? 
remorare . 
Lumen linque . 
Amabo , accurrite , ne se interemat . 
O Salute mea salus salubrior , tu nunc , si ego uolo seu nolo , sola me ut uiuam facis . 
Hau uoluisti istuc seuerum facere . 
Nil mecum tibi , mortuos tibi sum : hanc ut habeo certum est non amittere ; nam hercle iam ad me adglutinandam totam decretum est dare . 
Vbi estis , serui ? 
occludite aedis pessulis , repagulis . 
Ibo , hanc ego tetulero intra limen . 
Abiit , apstulit mulierem . 
Ibo , persequar iam illum intro , ut haec ex me sciat eadem , sei possum tranquillum facere ex irato mihi . 
Nullam ego me uidisse credo magis anum excruciabilem quam illaec est : quae dudum fassast mihi , quaene infitias eat ? 
sed eccam eram uideo . 
Sed quid hoc est , haec quod cistella hic iacet cum crepundiis ? 
nec quemquam conspicor alium in uia . 
Faciundum est puerile officium : conquiniscam ad cistulam . 
Quid agis , Lampadio ? 
Haec cistellam numnam hinc ab nobis domo est ? 
Nam hinc ab ostio iacentem sustuli . 
Quid nuntias super anu ? 
Scelestiorem in terra nullam esse alteram ; omnia infitiare iam , quae dudum confessa est mihi . 
Nam hercle ego quam illam anum inridere me ut sinam , satiust mihi quouis exitio interire . 
Di , opsecro uostram fidem Quid deos opsecras ? 
Seruate nos . 
Quid est ? 
Crepundia haec sunt , quibucum tu extulisti nostram filiolam ad necem . 
Sanane es ? 
Haec sunt profecto . 
Pergin ? 
Haec sunt . 
Si mihi alia mulier istoc pacto dicat , dicam esse ebriam . 
Non ecastor falsa memoro . 
Nam , opsecro , unde haec gentium ? 
aut quis deus obiecit hanc ante ostium nostrum , quasi dedita opera , in tempore ipso ? 
Spes mihi sancta subueni . 
Nisi quid mi opi di dant , disperii , neque unde auxilium expetam habeo . 
Itaque petulantia mea me animi miseram habet . 
Quae in tergum meum ne ueniant male formido , si era mea sciat tam socordem esse quam sum . 
Quamne in manibus tenui atque accepi hic ante aedis cistellam , ubi ea sit nescio , nisi ut opinor loca haec circiter mi excidit . 
Mei homines , mei spectatores , facite indicium , si quis uidit , quis eam apstulerit quisue sustulerit et utrum hac an illac iter institerit . 
Non sum scitior quae hos rogem aut quae fatigem , qui semper malo muliebri sunt lubentes . 
Nunc uestigia hic si qua sunt noscitabo . 
Nam si nemo hac praeteriit , postquam intro abiui , cistella hic iaceret . 
Quid hic ? 
perii , opinor , actum est , ilicet me infelicem et scelestam ! 
nulla est , neque ego sum usquam . 
Perdita perdidit me . 
Sed pergam ut coepi tamen , quaeritabo . 
Nam et intus paueo et foris formido , ita nunc utrubique metus me agitat , ita sunt homines misere miseri . 
Ille nunc laetus est , quisquis est , qui illa habet , quae neque illa illi quicquam usui et mihi esse potest : sed memet moror quom hoc ago setius . 
Halisca , hoc age , ad terram aspice et despice , oculis inuestiges , astute augura . 
Era . 
Hem ! 
Est Quid est ? 
Haec est . 
Quis ? 
Quoi haec excidit cistella . 
Certe eccam ; locum signat , ubi ea excidit : apparet . 
Sed is hac iit , hac socci uideo uestigium in puluere , persequar hac . 
In hoc iam loco cum altero constitit . 
Hic meis turba oculis modo se obiecit : neque prosum iit hac : hic stetit , hinc il lo exiit . 
Hic concilium fuit . 
Ad duos attinet , liquidumst . 
Attat ! 
singulum uestigium uideo . 
Sed is hac abiit . 
Contemplabo . 
Hinc huc iit , hinc nusquam abiit . 
Actam rem ago quod periit , periit : meum corium cum cistella . 
Redeo intro . 
Mulier , mane , mane . 
Sunt qui uolunt te conuentam . 
Quis me reuocat ? 
Bona femina et malu masculus uolunt te Bona femina et malu masculus uolunt me . 
Postremo ille plus qui uocat scit quod uelit quam ego quae uocor . 
Reuortor . 
Ecquem uidisti quaerere hic , amabo , in hac regione cistellam cum crepundiis , quam ego hic amisi misera ? 
nam dudum ut accucurrimus ad Alcesimarchum , ne se uita interemeret , tum more excidisse . 
Cistellam haec mulier perdidit . 
Taceamus , era parumper . 
Disperii misera ! 
quid ego erae dicam ? 
quae me opere tanto seruare iussit , qui suos Selenium parentes facilius posset noscere , quae erae supposita est parua , quam quaedam meretrix ei dedit . 
Nostram haec rem fabulatur , hanc scire oportet filia tua ubi sit , signa ut dicit . 
Nunc eam uolt suae matri et patri , quibu nata est , reddere ultro . 
Mi homo , opsecro , alias res geris , ego tibi meas res mando . 
Istuc ago , atque istic mihi cibus est , quod fabulare , sed inter rem agendam istam erae huic respondi quod rogabat . 
Nunc ad te redeo : si quid est opu , dice et impera tu . 
Quid quaeritabas ? 
Mi homo et mea mulier , uos saluto . 
Et nos te . 
Sed quid quaeritas ? 
uestigium hic requiro , qua aufugit quaedam aestio . 
Quid id ? 
quidnam est ? 
Alienum concinnat malum et maerorem familiarem . 
Mala mers , era , haec et callida est . 
Ecastor ita uidetur . 
Imitatur nequam bestiam et damnificam . 
Quemnam , amabo ? 
Inuoluolum , quae in pampini folio intorta implicat se : itidem haec exorditur sibi intortam orationem . 
Quid quaeritas ? 
Cistellula hinc mi , adulescens , euolauit . 
In caueam latam oportuit . 
Non edepol praeda magna . 
Mirum quin grex uenalium in cistella infuerit una . 
Sine dicat . 
Si dicat quidem . 
Age loquere quid ibi infuerit . 
Crepundia una . 
Est quidam homo qui illam ait se scire ubi sit . 
At pol ille a quadam muliere , si eam monstret , gratiam ineat . 
At sibi ille quidam uolt dari mercedem . 
At pol illa quaedam , quae illam cistellam perdidit , quoidam negat esse quod det . 
At enim ille quidam operam bonam magis expetit quam argentum . 
At pol illi quoidam mulieri nulla opera gratuita est . 
Commodo loquela tua tibi nunc prodes . 
Confitemur cistellam habere . 
At uos Salus seruassit ! 
ubi ea nunc est ? 
Saluam eccam . 
Sed ego rem meam magnam confabulari tecum uolo : sociam te mihi adopto ad meam salutem . 
Quid istuc negoti est ? 
aut quis es ? 
Ego sum illius mater , quae haec gestitauit . 
Hicine tu ergo habitas ? 
Hariolare . 
Sed quaeso , ambages , mulier , mitte atque hoc age . 
Eloquere , unde haec sunt tibi , cito , crepundia . 
Mea haec erilis gestitauit filia . 
Mentiris , nam mea gestitauit , non tua . 
Ne obloquere . 
Taceo . 
Mulier , perge dicere . 
Vbi ea est quae gestitauit ? 
hic in proxumo . 
Istic quidem edepol mei uiri habitat gener . 
Ne obloquere rusus . 
Perge porro dicere . 
Quot annos nata dicitur ? 
Septemdecim . 
Mea est . 
East : ut numerus annorum attulit . 
Quid ? 
quaesti partem dimidiam quaero meam . 
At pol ego , quoniam tres sunt , quaero tertiam . 
Quod quaeritabam , filiam inueni meam . 
Aequom est reponi per fidem quod creditum est , ne bene merenti sit malo benignitas . 
Nostra haec alumna est , tua profecto filia : et redditura est tuam tibi , et ea gratia domo profecta est . 
Ceterum ex ipsa , opsecro , exquaeritote . 
Ego serua sum . 
Aequom postulas . 
Illius ego istanc esse malo gratiam . 
Sed istanc cistellam te opsecro ut reddas mihi . 
Quid fit , Lampadio ? 
Quod tuom est teneas tuom . 
At me huius miseret . 
Sic faciundum censeo : da isti cistellam et intro abi cum istac semul . 
Tibi auscultabo . 
Tene tu cistellam tibi , abeamus intro . 
Sed quid est nomen tuae dominae ? 
Melaenis . 
I prae , iam ego te sequar . 
Quid hoc negoti est , quod omnes homines fabulantur per uias mihi esse filiam inuentam ? 
et Lampadionem med in foro quaesiuisse aiunt . 
Ere , unde is ? 
Ex senatu . 
gaudeo tibi mea opera liberorum esse amplius . 
Enim non placet . 
Nil moror aliena mi opera fieri pluris liberos . 
Sed quid istuc est ? 
Propera ire intro huc ad adfinem tuom , filiam tuam iam cognosces intus . 
Ibidem uxor tua est . 
Abi cito . 
Praeuorti hoc certumst rebus aliis omnibus . 
Ne exspectetis , spectatores , dum illi huc ad uos exeant : nemo exibit , omnes intus conficient negotium . 
Vbi id erit factum , ornamenta ponent ; postidea loci qui deliquit uapulabit , qui non deliquit bibet . 
Nunc quod ad uos , spectatores , relicuom relinquitur , more maiorum date plausum postrema in comoedia . 
