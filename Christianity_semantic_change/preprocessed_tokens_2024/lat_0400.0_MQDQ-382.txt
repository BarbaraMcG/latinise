Est locus ex omni medius quem credimus orbe , Golgotha Iudaei patrio cognomine dicunt : Hic ego de sterili succisum robore lignum Plantatum memini fructus genuisse salubres : Non tamen hos illis qui se posuere coloni Praebuit , externi fructus habuere beatos . 
Arboris haec species : uno de stipite surgit Et mox in geminos extendit bracchia ramos , Sicut plena graues antemnae carbasa tendunt Uel cum disiunctis iuga sunt ab aratro iuuencis . 
Quem tulit hoc primo maturo semine lapsum Concepit tellus : mos hinc ( mirabile dictu ) Tertia lux iterum terrae superisque tremendum Extulerat ramum uitali fruge beatum . 
Sed bis uicenis con firmiter ille diebus Creuit in immensum caelumque cacumine summo Contigit et tandem sanctum caput abdidit alte , Dum tamen ingenti bis senos pondere ramos Edidit et totum spargens porrexit in orbem , Gentibus ut cunctis uictum uitamque perennem Praeberent mortemque mori qui posse docerent . 
Explicitis etiam mox quinquaginta diebus Uertice de summo diuini nectaris haustum Detulit in ramos caelestis spiritus aura : Dulci rore grauos manabant undique frondes . 
Ecce sub ingenti ramorum tegminis umbra Fons erat : hic nullo casu turbante serenum Perspicuis illimis aquis , et gramina circum Fundebant laetos uario de flore colores . 
Hunc circum innumerae gentes populique coibant , Quam uarii generis sexus aetatis honoris , Innuptae nuptaeque simul uiduaeque nurusque , Infantes puerique uiri iuuenesque senesque : Hic ubi multigenis flexos incumbere pomis Cernebant ramos , auidis attingere dextris Gaudebant madidos caelesti nectare fructus : Nec prius hos poterant cupidis decerpere palmis , Quam lutulenta uiae uestigia foeda prioris Detererent corpusque pio de fonte lauarent . 
Ergo diu circumspatiantes gramine molli Suspiciunt alta pendentes arbore fructus : Tunc si quae ex illis delapsa putamina ramis Et dulces multo rorantes nectare fructus , Uescuntur , ueros optantes sumere fructus : Ergo ubi caelestem ceperunt ora saporem , Permutant animos et mentes perdere auaras Incipiunt dulcique hominem cognoscere sensu . 
Insolitum multis stomachum mouisse saporem , Uidimus et fellis commotum melle uenenum , Reiecisse bonos turbata mente sapores , Aut auide sumptum non dilexisse diuque Et male potatum tandem euomuisse saporem . 
Saepe quidem multi renouatis mentibus aegros Restituere animos et quas se posse negabant Pertulerant fructumque sui cepere laboris . 
Multi etiam sanctos ausi contingere fontes Discessere iterum subito retroque relapsi Sordibus et caeno mixti uoluuntur eodem . 
Multi uerum bono portantes pectore totis Accipiunt animis penitusque in uiscera condunt . 
Ergo quique sacros possunt accedere fontes Septima lux illos optatas sistit ad undas , Tingunt in liquidis ieiunos fontibus artus : Sic demum illuuiem mentis uitaeque prioris Deponunt labem purasque a morte reducunt Illustres animas caelique ad lumen ituras . 
Hinc iter ad ramos et dulcia poma salutis , Inde iter ad caelum per ramos arboris altae . 
Hoc lignum uitae cunctis credentibus . 
amen . 
