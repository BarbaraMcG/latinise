Quis queritur sera uirtutes dote iuuari , quis promissa dei lento procedere passu ? 
quis fine humano metitur iudicis urnam perpetui tardumque putat , quod saecula debent ? 
accelerare diem , meritis qui praemia reddat , nobilis ingenti testatur gloria facto . 
nam qua stagnanti praelabitur agmine ripas tardus Arar pigrumque diu uix explicat amnem , qua fraterna Remo progignitur Aedua pubes , coniugium memini summa pietate fideque ; lex diuina tamen meritum cumulabat amoris . 
et uotum ambobus socium praecedere morte maerorique pio curam mandare sepulcri . 
sed prior uxorem decreti pagina legit . 
tum desolatus largo iubet ore cauari post mortem fiunt quae membris hospita saxa ; suscipere et ueniens aeternaque foedera iungens , ut , quos uiuentes tenuisset lectulus idem , post praecepta dei bustum commune leuaret , sensit uota sui coniunx praesaga mariti magnaque temporibus tribuit miracula castis . 
nam cum defunctis iungantur brachia membris et repetita manus constringant uincula trunco , ne , quibus humanae complentur munera uitae , accidat informis fluitatio dissociatis , immensum dictu : quo tempore uita peracta est iungendus sociae et prospecta sede maritus , postquam morte uiri reserata est ianua leti horrendumque larem iam lux ingrata retexit , deprensa est laeuam protendens femina palmam , inuitans socium gestu uiuentis amoris . 
Quis dedit affectum tumulo ? 
quis uincula soluit ? 
unde sepulta uidet uenturam coniugis umbram ? 
tu facis haec , tu Christe deus , tua signa mouentur paulatimque doces sopita resurgere membra . 
tu , quem uenturum sancti cecinere prophetae , incorrupta dei suboles , rectorque regentis , quo sine nil magnum genitor deliberat ingens , cuius ad imperium certis mare constitit oris ( nec licet immenso terris excurrere ponto ! 
) planaque montanos includunt litora fluctus ; qui uario stabilem dotasti munere terram in nostros usus , largus pietate paterna . 
te uade mortales committunt semina sulcis et nouus arenti procedit caespite partus ; tu manare iubes fecundo nectare uites , tu gratos epulis hominum medicosque saluti arboribus succos , tu nobis dulcia mella ; tu seruire iubes homini genus omne animantum , insuper et grauibus lucos curuescere pomis atque nouos reditus nullo de semine nasci ; tu uarios amnes nostro prodesse labori et renouare sacris benedictum fontibus aeuum ; te duce ueliuolis patuerunt aequora rostris diuisosque fretis lustrauit nauita portus . 
Tu , postquam certis sunt acta elementa figuris , ne torpere rudi caelestis machina uultu inciperet , uario signasti lumine mundum et quicquid caelo radiat , tua dextera finxit ; his aulam domini placuit contexere ditis . 
iam freta ne nullis agerentur inhospita terris assiduumque alacer numeraret nauita portum , crebra satis tumido defigitur insula ponto , ( nec tamen insano metuit circumdata fluctu ) exiguoque fretis innitens orbe resistit , te duce confidens , cuius uenerabile pactum nexum lege pari summumque imumque peraequat , nec sinit impositos quoquam transcendere fines . 
ac ne plana nimis tellus uel nuda iaceret , uitibus aptandos iussisti assurgere colles grandibus , et largos umbracula texere lucos ; tum ne uastus agat siluis torpentibus horror innumeros fetus proceris saltibus addis , incola uel nemori neu desit praeda petenti ; tum uolucres multas et mille examina uocum , mortali harmonia lucis resonare canoris ; sic annum placuit uariis intexere formis et uice iucunda mortalibus addere fructum , neu semper prolixa dies nimis ureret orbem neue breuis iustum raperet nascentibus ignem ; ac ne perpetuo quateret labor omnia nisu , dat requiem fessis hominum nox roscida curis ; utque humana salus securum duceret aeuum , sponte salutares de caespite surgitis herbae : has pater ipse serit nutu , non uomere diues . 
Non ego , ferrato tegerer si uiscera muro , ferrea uox linguaeque forent mihi mille canenti , munera cuncta queam uestrae pietatis obire . 
Sed pater ille tuus , secreta in sede locatus , nec cuiquam uisu facilis cunctisque tremendus , te misit dominum terris uitaeque magistrum , et quisquis natum iusto ueneratur honore ambobus sua uota dicat uitamque perennem tu casti rectique tenax , et flectere leges post crimen facilis , si quem uecordia praeceps depulit a uobis praescripto limite uitae . 
te genitor nostra , paterentur ut ora tueri , induit humana facie membrisque caducis ; quis temptaret enim fragiles attollere uisus , si talis trepidis uoluisses sistere terris , qualis es , ingenti cum torques fulmina dextra praesentemque iubes directa pauescere poenam uel cum placatus campis sitientibus imbres diuidis , et dubias sulcis producis aristas ? 
ne tamen insignem res nulla ostenderet ortum , uirgine conciperis ( non sufficit esse pudicam nec quae nupta queat domino coniungere fratrem ) ut procul ex utero contagio turpis abesset . 
Mox ubi processu felix maturuit aetas indociles animos monitis seruare paternis aggrederis rectamque uiam labentibus offers ; atque ut missa deo penitus praecepta paterent , imperium tu morti adimis morboque solutos desperata iubes apprendere munia uitae restituisque diem caecis et , ne quid inausum restaret penitus , quo perfidus error obiret , indicis sensum tumulis et condita pridem membra iubes iterum superas consurgere in auras agnoscuntque suum dilecta cadauera nomen . 
at postquam legem sectator idoneus hausit , ut se mortali caelestis spiritus aula exueret , legis intentum , quo cuncta doceret pro summo toleranda deo recteque perennem contemptu mortis sibi quemque assumere uitam . 
sic completa ferens genitoris iussa redisti ad summi secreta poli , qua lucidus aether pigra uetat proprio succedere nubila caelo . 
atque ut certa foret pereuntis copia turbae quae praecepta dei miserandis auribus arcet , nec noua defunctos iam pridem iura tenerent , carceris inferni feralia libera soluis innumeramque iubes tenebris emergere plebem his tantum clausis , quos impia uita notarit . 
et loca poenarum uenturis diuidis umbris , quae tibi non credant uel quae se credere fingant , sancte deus summique dei uenerabile pignus , ad cuius nomen uiolenta morte fugatae pectoribus propriis alienaque pectora nanctae exclamant pallentque animae iussaeque recedunt ( sicut multa prius de te miracula produnt ) cum terram caelumque inter suspensa tenentur , obstricto per te quia nil permittitur hosti . 
At nunc tu dominum meritis , pietate parentem , imperio facilem , uiuendi lege magistrum edictisque parem , quae lex tibi condita sanxit , uictorem laetumque pares mihi Constantinum ! 
hoc melius fetu terris nil ante dedisti nec dabis : exaequent utinam sua pignora patrem ! 
