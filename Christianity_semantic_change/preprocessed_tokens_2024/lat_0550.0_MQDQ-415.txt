Conditor omnipotens rerum , mens unica summi et proles aeterna Dei , qui gloria patris ac uerbi fecundus honor , quo caerula ponti diffudit , solidauit humum , suspendit Olympum , quae loca iussa tenent ( etiam discordia fidas conseruant elementa uices parentque recepto sole dies lunamque dein patiuntur in ortus atque obitus remeare suos , nec cedere luci astra negant , proprioque ferunt ignescere cursu et contenta citae decrescere cornua lunae ) hoc uerbo , quo tanta sator sibi regna parauit , te quoque regnorum socium natumque probauit , quem pariter conuexa tremunt semperque parata ter celebrat laus nostra fide , quia temporis expers cum genitore sedes : quid enim tibi defuit umquam aut patris plus esse , potest , quibus unica semper per tria maiestas dominatur nomina regnans ( semper enim socio cultu celebrandus habetur spiritus ) imperiumque gerens uiget una potestas , tam coepto quam fine carens , idemque per omnes est communis honos ? 
merito inter tristia terrae gessisti caeleste decus , dignatus utrasque ostentare uices , nil matris corpore maior , nil patris uirtute minor , numquam aetheris absens , numquam sumpta semel pro nobis membra relinquens , semper ubique potens : adsis , precor , et mea ductor corda regas animaeque animos et gaudia dones expugnare luem uitiorum et uincere tandem , si quid prauus amor , si quid ferus imperat ardor quidquid turpe loqui , quidquid committere saeuum quod mihi uel cuiquam noceat , quod moribus obstet uinctaque perpetuis captiuet pectora poenis ; lapsibus indulgens ueniam , quos primus in omnem seruandi leges et uitae prouidus auctor iudicio miserante leues , ut mitius angar ; paeniteat peccasse tibi et tibi corrigar , obses parcendi , uindicta reis , cape munera , quaeso , oris egena mei nil dignum laude canentis ; uota magis quam dona probes nec uatibus istas annumeres fandi doctis erronibus artes , quas Aganippeae Permessius accola lymphae hausto fonte ciens uana dulcedine captae pabula mentis habet seseque oblectat inani murmure , quod blandi sit pollens carminis ore ( hinc etiam nostro nugata est schema dolori garrula mendosis fingens satyromata Musis , falleret ut trepidos cantatrix pagina questus ) : at tibi mens confessa patet , tibi fundit anhelas seria lingua preces et sobria uerba fatigat . 
Tu Dominus , tu uerus honos ac gloria perpes , atque opifex rerum , tu spes manifesta reductae exemplumque capax animae , tu uictor et heres corporis occidui , post idem et membra superstes , post inferna Deus et post mortalia uiuus , tu diuina salus , strepitus miseratus amaros ac morbos furiasque dolens et crimina laesi sanguinis , in nostros passus descendere uisus atque hominem miscere Deo . 
Mox conscia ueri exhibuit documenta fides praedictaque priscis temporibus stupuit miracula subditus orbis , et cui terra iacet , pelagus silet atque coruscis obsequiis seruire minor uix sufficit aether calcatisque celer famulatur nubibus axis , hunc grauidante Deo mortalis nescia fetus uirginitas fecunda tulit , partuque pudico expletum est pietatis opus : nec enim ederet ortum uulgaris natura nouum coramque pateret maiestatis apex , si nil mirabile terris ignotumque daret ; nunc tanti pignora fetus enituere simul , nam claro sidere mundus irradians rutilae lucis cognouit honore auctorem peperisse suum , qui nobilis aeui inchoamenta gerens fragiles processit in artus , protinus assumptis tolerans data tempora membris , quem nil ante fuit , nec enim exstat origo creantis principii : nasci qui post Deus omnia posset , quae genuit cum patre et cum spiramine magno et triplex in laude uiget semperque uigebit ? 
excoluit diuina piis cunabula sancta fulgentem super astra uidens , quem terra leuauit , gens Chaldaea Deum , cum sanctae praedita flammae lumine monstratumque polis prosecuta nitorem promeruit te nosse prior : uentura dicandi per speciem documenta ferens dat munera regi diuitias , dat tura Deo myrrhamque sepulchro . 
Illinc omnipari succreuit gloria uerbi , laetaque uina toris et fercula reddita mensis obstupuit populus cumulatis lancibus hospes , pronuba congestis dapibus conuiuia ducens . 
Tu tenui tactu tenebrosae frontis inanes iussisti lucere sinus ruptisque latebris conceptos gaudere dies ac nocte fugata monstrifici uultus fecisti lumina caeco . 
Per te , summe pater , uulsis compagibus aeger uix anima residente redit : quin mortua funus ossa trahens uerbi sanum uirtute receptis uiribus exsiluit , nam iam qui lassa mouere non poterat , duro subiecit colla grabato . 
Tu morbos cohibere potens pulsisque sepulchri luctibus atque minis uitae reuocare cadauer confractaque trucis calcare repagula leti , unius ut uultu redeunte capesseret orbis , quid cunctis conferre suis tua dextra pararit . 
Nec nobis fundasse solum , grauidare nouales , effudisse comas siluis et gramina pratis , subiecisse feras , uarios renouare liquores , alitibus reserare auras et piscibus undas contentus nostrumque genus ratione sagaci et forti munisse manu perque astra leuatum erexisse caput , morbis manantibus olim subuenis et primi medicata labe reatus extinctas animas et corpora functa reducis in caelum legesque pias , non suauibus herbis messis Emisenae nec mollis uestis honore , fulgida Sidonii quam polluit unda ueneni , pellibus aut Libycis redimens aut mercibus Indis progeniem stirpemque tuam , sed sanguine sacro , et pretio magno donas , qui lubrica mores inter membra docens , ut uitam reddere posses , uicisti culpas , meritae pro crimine carnis laudem carnis agens , per tot contagia purus proque homine exsultans hominis perferre dolores et mortem pro morte pati , persoluere lignum culminis aetherii pro nostri funere ligni , ex quo poena prior naturae iura momordit rumpentis monitus et iussa uerenda parentis artificisque sui , cui iugiter esse precandum extensis manibus maerenti in funere tensae monstrauere manus , ut uiuax gloria terris assereret tormenta crucis , nec quisque recuset pro Domino tolerare libens , constantibus ulnis quod Dominus pro plebe tulit ; nec dicere fas est sensibus exiguis , quanto celebratur honore gratia , quae sacri reserans penetralia fontis prouocat ad ueniam cunctos meliusque renasci posse dedit superasque fores et limina pandit ad mundi potioris iter regnumque perenne caelestis patriae : iam non hic arida febris , non sitis aut uiolenta fames , non flamma timoris nec bellum nec morbus erit nec iniqua potestas saeuiet aut ferro quisquam exercebit adempto ius sceleris raptorue nocens dominabitur ullus sancta sede ; pii portabunt praemia mores et fidus splendebit amor uiridisque iuuentus , non reptans tacitos infantia conteret annos , curua nec exucto sulcabitur ore senectus . 
sola quies laeta in stabili laetabitur aeuo , credimus , et placida Domini pietate fruemur hic quoque , iustitiae sperantes munera uitae . 
