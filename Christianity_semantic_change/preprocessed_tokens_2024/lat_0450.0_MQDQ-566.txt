Actus euangelii confirmant gesta priora . 
Quid facit omnipotens ? 
quanta pietate mouetur ? 
Praescius ut uidit uentura pericula nobis , Decernit de caelo ducem renouando salutem . 
Angelus et caelis uenit qui diceret ante Saluantem dominum uenturum in uirgine nasci , Ut cunctis monstraret iter sedemque domumque . 
Anna Deo placuit , genetrix quae sancta docetur . 
Edidit haec Mariam , Dominum quae uirgo recepit , Conceptum uerbo spiritalis gratia fudit ; Omnia quae solus fecit miracula Christus . 
Detulit infantem exactis iam tribus annis , Ut custos templi fieret ; magnusque sacerdos Nomine Zaccharias paruam accepit alendam . 
Huc multi coiere uiri , quos iusserat ipse Gestantes manibus uirgas ; sed iustior illis Emicuit Ioseph accepta uirga ; columba Confestim Mariam sponsam cui tradidit ultro Angelus hinc mandata patris per sidera defert . 
Crescit illa caro , crescit ibi gratia magna Sancta parit uirgo , patefit noua ianua uitae , Et Deus et renouatus homo miscentur in unum . 
Dicta prophetarum factis impleta probantur , Et tellus ridens laetatur germine sancto . 
Omnia festa nitent , gaudet mare , nubila , uenti . 
Quem Maria mater natum praesepe reponit . 
Quaerentes hunc stella magos perduxit ad ipsum , Munera sacra ferunt , myrrhamque et suauia tura : Tura Deum monstrant , designat myrrha sepulchrum . 
Percussi fama tota regione loquuntur . 
Tunc rex Herodes puerum cupit ipse uidere , Sed huic nulla potestas et praesentia facta . 
Ambulat in terris , hominem se praestat ubique . 
Tunc mittente suos quondam sibi uate Iohanne Tune es , an alium speramus , Christe , rogantes ; Omnipotens Christus respondens talia fatur . 
Haec perferte uiro oculis quae cernitis ipsi : Ecce uidet caecus , claudus salit , auribus audit Surdus , et est felix qui non dubitauerit in me . 
Post haec conspiciens Christum canit ipse Iohannes , Ecce uenit agnus peccata tollere mundi Post me natus homo maior , antiquior orbe . 
Confestim Refuga Christum dominumque potentem Dum temptare cupit templique in uertice sistit , Et captans sermone dolos , sic perfidus inquit : Si Deus est genitor , illaesus tangere terram Tu poteris ; uerusque tamen si filius eius , Quid cunctaris adhuc agili te mittere saltu ? 
Montis in excelso statuit rursusque nefandus , Stare loco Dominum ausus , cui talia dixit : Omnia quae cernis mea sunt , mea sola potestas ; Trado tibi ; supplex tantum me semper adora . 
Christus ait tandem , post me discede maligne , Neue Deum dominumque tuum temptaueris umquam . 
Protinus ecce noui et ueteris peccaminis auctor Prostratusque iacet periturus morte perenni , Iam reus et nullam ueniam se certus habere . 
Discipulos primum tunc armat dogmate sacro : Omnibus una fides , unus amor et una potestas : Auribus audiuere , oculis uidere salutem , Conuixere cibo adsidue , testantur et ipsi . 
In uinum uertuntur aquae , mirabile uisu ! 
Ingreditur pontum , calcat fluctusque furentes : Daemones expulsi clamant Christumque fatentur ; Lumina redduntur caecis uisumque receptant . 
Lazarus algenti claudebat membra sepulchro , Cum Christus tumulo assistens uocat ore sepultum , Claustra aperit , noctemque fugat , solemque reducit , Umida ploratu detergens ora parentum . 
Haec ubi facta uiri iam psallens femina uidit , Cui sanguis sine fine auens exhauserat artus , Hunc reor esse Deum dixit , et posse salutem Ferre mihi , tunicasque manu contingere gaudet . 
Credenti medicina uenit , morbusque fugatur . 
Infirmos multos curat cernentibus illis ; Concurrunt scribae , magna turbatio facta , Clamantes dicunt : hic nos euertere uenit , Perdamus hominem qui legem rumpere quaerit . 
Tradidit hunc Iudas , Iesus praedixerat ante , Armatam misere manum , nox atra silebat . 
Quid faceret iudex tanto clamore malorum ? 
Cogitur a populo mortem sancire Pilatus ; Rex ut uultis , ait , uester figatur in altum . 
Caeditur hic ut homo , monstrat patientia numen . 
Praeteriens quidam meruit portare tropaeum , Nomen huic Simeon , et ciuitas ipsa Cyrene . 
Expansis manibus totum comprendidit orbem . 
Diuiditur uelum , trepidus pauor incutit omnes , Uertitur in tenebras sol , fit lunaque sanguis . 
Angelus expauit facinus quoque gentis iniquae . 
Post ubi secretas inferni uenit ad umbras , Diffugiunt animae magno splendore pauentes . 
Ut uidit Dominum , regnum qui mortis habebat , Summisitque caput Adam , mox erigit illud . 
Tertia namque die surgit cum corpore uictor . 
Conscendit caelos , captiuum bello reducens ; Sponte suum corpus , quod liquerat , ipse recepit . 
Haec uia mortis erat , eadem uia facta salutis . 
Hunc pater et dominus Christum regemque Deumque Iudicio regnoque dato missurus in orbem est . 
O suboles generosa Dei , o debite caelo ! 
Non te cepit humus , dudum domus ampla uocabat . 
Non omnes laesere animum ; sua quemque fatigent Facta , ferosque animos astringant uincula ferri . 
Nos tua progenies : nam te doctore renati Currimus in longas uiuendo luminis oras . 
