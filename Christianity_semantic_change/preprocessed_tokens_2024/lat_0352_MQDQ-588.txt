Vos etiam , quos nulla mihi cognatio iunxit , sed fama et carae religio patriae et studium in libris et sedula cura docendi , commemorabo viros morte obita celebres . 
fors erit ut nostros manes sic asserat olim exemplo cupiet qui pius esse meo . 
Primus , Burdigalae columen , dicere , Minervi , alter rhetoricae Quintiliane togae , illustres quondam quo praeceptore fuerunt Constantinopolis , Roma , dehinc patria , non equidem certans cum maiestate duarum , solo sed potior nomine , quod patria . 
asserat usque licet Fabium Calagurris alumnum , non sit Burdigalae dum cathedra inferior . 
mille foro dedit hic iuvenes , bis mille senatus adiecit numero purpureisque togis , me quoque : sed quoniam multa est praetexta , silebo teque canam de te , non ab honore meo . 
sive panegyricos placeat contendere libros , in Panathenaicis tu numerandus eris : seu libeat fictas ludorum evolvere lites , ancipitem palmam Quintilianus habet . 
dicendi torrens tibi copia , quae tamen aurum , non etiam luteam volveret illuviem ; et Demosthenicum , quod ter primum ille vocavit , in te sic viguit , cedat ut ipse tibi . 
anne et divini bona naturalia doni adiciam , memori quam fueris animo , audita ut vel lecta semel ceu fixa teneres , auribus et libris esset ut una fides ? 
vidimus et quondam tabulae certamine longo omnes qui fuerant te enumerasse bolos , alternis vicibus quos praecipitante rotatu fundunt excisi per cava buxa gradus , narrantem fido per singula puncta recursu quae data , per longas quae revocata moras . 
nullo felle tibi mens livida , tum sale multo lingua dicax blandis et sine lite iocis . 
mensa nitens , quam non censoria regula culpet nec nolit Frugi Piso vocare suam ; nonnumquam pollens natalibus et dape festa , non tamen angustas ut tenuaret opes . 
quamquam heredis egens , bis sex quinquennia functus , fletus es a nobis ut pater et iuvenis . 
et nunc , sive aliquid post fata extrema superfit , vivis adhuc aevi , quod periit , meminens ; sive nihil superest nec habent longa otia sensus , tu tibi vixisti ; nos tua fama iuvat . 
Nec me nepotes impii silentii reum ciebunt , Alcime , minusque dignum , non et oblitum ferent tuae ministrum memoriae , opponit unum quem viris prioribus aetas recentis temporis , palmae forensis et Camenarum decus , exemplar unum in litteris , quas aut Athenis docta coluit Graecia aut Roma per Latium colit . 
moresne fabor et tenorem regulae ad usque vitae terminum ? 
quod laude clarus , quod paratus litteris omnem refugisti ambitum ? 
te nemo gravior vel fuit comis magis aut liberalis indigis , danda salute , si forum res posceret , studio docendi , si scholam . 
vivent per omnem posterorum memoriam , quos tu sacratae famae das et Iulianum tu magis famae dabis quam sceptra quae tenuit brevi . 
Sallustio plus conferent libri tui quam consulatus addidit . 
morum tuorum , decoris et facundiae formam dedisti filiis . 
ignosce , nostri laesus obsequio stili : amoris hoc crimen tui est , quod digna nequiens promere officium colo , iniuriose sedulus . 
quiesce placidus et caduci corporis damnum repende gloria . 
Rhetora Luciolum condiscipulum atque magistrum collegamque dehinc , nenia maesta , refer , facundum doctumque virum , seu lege metrorum condita seu prosis solveret orsa modis , eripuit patri Lachesis quem funere acerbo linquentem natos sexui utroque duos , nequaquam meritis cuius responderit heres , obscuros quamvis nunc tua fama iuvet . 
mitis amice , bonus frater , fidissime coniunx , nate pius , genitor paenitet ut fueris . 
comis convivis , numquam inclamare clientes , ad famulos numquam tristia verba loqui . 
ut placidos mores , tranquillos sic cole manes , et cape ab Ausonio munus : amice , vale . 
Aetate quamquam viceris dictos prius , Patera , fandi nobilis , tamen quod aevo floruisti proximo iuvenisque te vidi senem , honore maestae non carebis neniae , doctor potentum rhetorum . 
tu Baiocassi stirpe Druidarum satus , si fama non fallit fidem , Beleni sacratum ducis e templo genus et inde vobis nomina : tibi Paterae sic ministros nuncupant Apollinares mystici ; fratri patrique nomen a Phoebo datum natoque de Delphis tuo . 
doctrina nulli tanta in illo tempore cursusque tot fandi et rotae ; memor , disertus , lucida facundia , canore , cultu praeditus , salibus modestus felle nullo perlitis , vini cibique abstemius , laetus , pudicus , pulcher in senio quoque , ut aquilae senectus aut equi . 
Facunde , docte , lingua et ingenio celer , iocis amoene , Delphidi , subtextus esto flebili threno patris , laudi ut subibas aemulus . 
tu paene ab ipsis orsus incunabulis dei poeta nobilis , sertum coronae praeferens Olympiae , puer celebrasti Iovem . 
mox inde cursim more torrentis freti epos ligasti metricum , ut nullus aeque lege liber carminum orationem texeret . 
celebrata varie cuius eloquentia domi forisque claruit seu tu cohortis praesulem praetoriae provinciarum aut iudices coleres , tuendis additus clientibus famae et salutis sauciis . 
felix , quietis si maneres litteris , opus Camenarum colens , nec odia magnis concitata litibus armaret ultor impetus , nec inquieto temporis tyrannici palatio te attolleres . 
dum spem remotam semper arcessis tibi , fastidiosus obviae , tuumque mavis esse quam fati bonum , desiderasti plurima , vagus per omnes dignitatum formulas meritusque plura quam gerens . 
unde insecuto criminum motu gravi donatus aerumnis patris , mox inde rhetor , nec docendi pertinax , curam fefellisti patrum ; minus malorum munere expertus dei , medio quod aevi raptus es , errore quod non deviantis filiae poenaque laesus coniugis . 
O flos iuvenum , spes laeta patris , nec certa tuae data res patriae , rhetor Alethi , tu primaevis doctor in annis , tempore quo te discere adultum non turpe foret , praetextate et praeceptor , iam genitori collatus eras . 
ille superbae moenia Romae fama et meritis inclitus auxit ; tu Burdigalae laetus patriae clara cohortis vexilla regens postque Paterae , maior utroque . 
cuncta habuisti commoda fati , non sine morsu gravis invidiae non mansuris ornate bonis . 
omnia praecox fortuna tibi dedit et rapuit . 
solstitialis velut herba solet , ostentatus raptusque simul , pubere in aevo deseruisti vota tuorum et rhetoricam floris adulti fruge carentem et conubium nobile socris sine pace patris et divitias utriusque sine herede tuo . 
quam fatiloquo dicta profatu versus Horati : nihil est ab omni parte beatum . 
Qui colis laetos hilarosque mores , qui dies festos ioca vota ludum , annuum functi memora Leonti nomine threnum . 
iste , Lascivus patiens vocari , nomen indignum probitate vitae abnuit numquam , quia gratum ad aures esset amicas . 
litteris tantum titulum assecutus , quantus exili satis est cathedrae , possit insertus numero ut videri grammaticorum . 
tu meae semper socius iuventae , pluribus quamvis cumulatus annis , nunc quoque in nostris recales medullis , blande Leonti . 
et iuvat tristi celebrare cura flebilem cantum memoris querellae , munus ingratum tibi debitumque carmine nostro . 
Romulum post hos prius an Corinthi , anne Sperchei pariterque nati Atticas Musas memorem Menesthei grammaticorum ? 
sedulum cunctis studium docendi , fructus exilis tenuisque sermo , sed , quia nostro docuere in aevo , commemorandi . 
tertius horum mihi non magister ; ceteri primis docuere in annis , ne forem vocum rudis aut loquendi , sed sine cultu ; obstitit nostrae quia , credo , mentis tardior sensus neque disciplinis appulit Graecis puerilis aevi noxius error . 
vos levis caespes tegat et sepulchri tecta defendant cineres opertos ac meae vocis titulus supremum reddat honorem . 
Et te , quem cathedram temere usurpasse loquuntur nomen grammatici nec meruisse putant , voce ciebo tamen , simplex bone amice sodalis Iucunde , hoc ipso care magis studio , quod , quamvis impar , nomen tam nobile amasti , et meritos inter commemorande viros . 
Nunc ut quemque mihi flebilis officii religiosus honor suggeret , expediam : qui , quamvis humili stirpe loco ac merito , ingeniis hominum Burdigalae rudibus introtulere tamen grammatices studium . 
sit Macrinus in his ( huic mea principio credita puerities ) et libertina Sucuro progenie , sobrius et puerorum utilis ingeniis , et tu , Concordi , qui profugus patria mutasti sterilem urbe alia cathedram . 
nec reticebo senem nomine Phoebicium , qui Beleni aedituus nil opis inde tulit ; sed tamen , ut placitum , stirpe satus Druidum gentis Aremoricae , Burdigalae cathedram nati opera obtinuit . 
permaneat series : religiosum etenim : Ammonium commemorare meae grammaticum patriae , qui rudibus pueris prima elementa dabat . 
doctrina exiguus , moribus implacidis , proinde ut erat meritum famam habuit tenuem . 
pange et Anastasio flebile , Musa , melum et memora tenuem , nenia , grammaticum . 
Burdigalae hunc genitum transtulit ambitio Pictonicaeque dedit . 
pauper ibi et tenuem victum habitumque colens gloriolam exilem et patriae et cathedrae perdidit in senio . 
sed tamen hunc noster commemoravit honos , ne pariter tumulus nomen et ossa tegat . 
Herculane , qui profectus gremio de nostro et schola spem magis quam rem fruendam praebuisti avunculo particeps scholae et cathedrae paene successor meae lubricae nisi te iuventae praecipitem flexus daret , Pythagorei non tenentem tramitis rectam viam . 
esto placidus et quietis manibus sedem fove , iam mihi cognata dudum inter memoratus nomina . 
Officium nomenque tuum , primaeve Thalasse , parvulus audivi . 
vix etiam memini qua fama aut merito fueris , qua stirpe parentum ; aetas nil de te posterior celebrat . 
grammaticum iuvenem tantum te fama ferebat , tum quoque tam tenuis , quam modo nulla manet . 
sed quicumque tamen , nostro quia doctor in aevo vixisti , hoc nostrum munus habeto : vale . 
Et , Citari dilecte , mihi memorabere , dignus grammaticos inter qui celebrere bonos . 
esset Aristarchi tibi gloria Zenodotique , Graios antiquus si sequeretur honos . 
carminibus , quae prima tuis sunt condita in annis , concedit Cei Musa Simonidei . 
urbe satus Sicula nostram peregrinus adisti , excultam studiis quam prope reddideras . 
coniugium nanctus cito nobilis et locupletis , invidia fati non genitor moreris . 
at nos defunctum memori celebramus honore , fovimus ut vivum munere amicitiae . 
Eloquii merito primis aequande , fuisti , Agrici , positus posteriore loco ; aevo qui quoniam genitus functusque recenti , dilatus nobis , non et omissus eras . 
quocumque in numero , tristi memorabere threno : unus honos tumuli , serus et ante datus . 
tam generis tibi celsus apex quam gloria fandi , gloria Athenaei cognita sede loci ; Nazario et claro quondam delata Paterae egregie multos excoluit iuvenes . 
coniuge nunc natisque superstitibus generoque maiorum manes et monumenta foves . 
Facete , comis , animo iuvenali senex , cui felle nullo , melle multo mens madens aevum per omne nil amarum miscuit ; medella nostri , Nepotiane , pectoris , tam seriorum quam iocorum particeps ; taciturne , Amyclas qui silendo viceris , te fabulantem non Ulixes linqueret , liquit canentes qui melodas virgines ; probe et pudice parce frugi abstemie facunde , nulli rhetorum cedens stilo et disputator ad Cleanthen Stoicum ; Scaurum Probumque corde callens intimo et Epirote Cinea memor magis ; sodalis et convictor , hospes iugiter parum quod hospes , mentis agitator meae . 
consilia nullus mente tam pura dedit vel altiore conditu texit data . 
honore gesti praesidatus inclitus , decies novenas functus annorum vices , duos relinquens liberos mortem oppetis , dolore multo tam tuorum quam meo . 
Inter cognatos iam fletus , avuncule , manes , inter rhetoricos nunc memorandus eris . 
illud opus pietas , istud reverenda virorum nomina pro patriae religione habeant . 
bis meritum duplici celebremus honore parentem Arborium , Arborio patre et avo Argicio . 
stemma tibi patris Aeduici , Tarbellica Maurae matris origo fuit ; ambo genus procerum . 
nobilis et dotata uxor , domus et schola , cultae principum amicitiae contigerunt iuveni , dum Constantini fratres opulenta Tolosa exilii specie sepositos cohibet . 
Byzanti inde arcem Thressaeque Propontidis urbem Constantinopolim fama tui pepulit . 
illic dives opum doctoque ibi Caesare honorus occumbis patribus , Magne , superstitibus . 
in patriam sed te sedem ac monumenta tuorum principis Augusti restituit pietas . 
hic renovat causam lacrimis et flebile munus annuus ingrata religione dies . 
Exsuperi , memorande mihi , facunde sine arte , incessu gravis et verbis ingentibus , ore pulcher et ad summam motuque habituque venusto , copia cui fandi longe pulcherrima , quam si auditu tenus acciperes , deflata placeret , discussam scires solidi nihil edere sensus Palladiae primum toga te venerata Tolosae mox pepulit levitate pari ; Narbo inde recepit . 
illic Dalmatio genitos , fatalia regum nomina , tum pueros , grandi mercede docendi formasti rhetor metam prope puberis aevi ; Caesareum qui mox indepti nomen , honorem praesidis Hispanumque tibi tribuere tribunal . 
decedens placidos mores tranquillaque vitae tempora praedives finisti sede Cadurca . 
sed patriae te iura vocant et origo parentum , Burdigalae ut rursum nomen de rhetore reddas . 
Nec te Marcello genitum , Marcelle , silebo , aspera quem genetrix urbe , domo pepulit , sed fortuna potens cito reddidit omnia et auxit ; amissam primum Narbo dedit patriam . 
nobilis hic hospes Clarentius indole motus egregiam natam coniugio attribuit ; mox schola et auditor multus praetextaque pubes grammatici nomen divitiasque dedit . 
sed numquam iugem cursum fortuna secundat , praesertim pravi nancta virum ingenii . 
verum oneranda mihi non sunt , memoranda recepi fata ; sat est dictum cuncta perisse simul , non tamen et nomen , quo te non fraudo , receptum inter grammaticos praetenuis meriti . 
Religio est tacitum si te , Sedate , relinquam , quamvis docendi munus indeptum foris . 
communis patria est tecum mihi ; sorte potentis fati Tolosam nanctus es sedem scholae . 
illic coniugium natique opulensque senectus et fama , magno qualis est par rhetori . 
quamvis externa tamen a regione reducit te patria et civem morte obita repetit , cumque vagantem operam divisae impenderis urbi , arbitrium de te sumit origo suum . 
et tua nunc suboles morem resecuta parentis Narbonem ac Romam nobilitat studiis ; sed velit nolit famae Burdigalam referet . 
Hactenus observata mihi lex commemorandi cives , sive domi seu docuere foris . 
externum sed fas coniungere civibus unum te , Staphyli , genitum stirpe Novempopulis . 
tu mihi quod genitor , quod avunculus , unus utrumque ; alter ut Ausonius , alter ut Arborius , grammatice ad Scaurum atque Probum , promptissime rhetor , historiam callens Livii et Herodoti . 
omnis doctrinae ratio tibi cognita , quantam condit sescentis Varro voluminibus . 
aurea mens , vox suada tibi , tum sermo quietus ; nec tu cunctator , nec properator eras . 
pulchra senecta , nitens habitus , procul ira dolusque ; et placidae vitae congrua meta fuit . 
Tu quoque in aevum , Crispe , futurum maesti venies commemoratus munere threni . 
qui primaevos fandique rudes elementorum prima docebas signa novorum ; creditus olim fervere mero , ut Vergilii Flaccique locis aemula ferres . 
et tibi , Latiis posthabite orsis Vrbice , Grais celebris , carmen sic . 
nam tu Crispo coniuncte tuo prosa solebas et versa loqui impete eodem , priscos ut simul heroas olim carmine Homeri commemoratos fando referres : dulcem in paucis et Plistheniden , et torrentis ceu Dulichii ninguida dicta , et mellitae nectare vocis dulcia fatu verba canentem Nestora regem . 
ambo loqui faciles , ambo omnia carmina docti , callentes et historiam , liberti ambo genus , sed quos meruisse deceret sic nasci ut cluerent patribus ingenuis . 
Victori , studiose , memor , celer , ignoratis assidue in libris nec nisi operta legens , exesas tineis opicasque evolvere chartas maior quam promptis cura tibi in studiis . 
quod ius pontificum , quae foedera , stemma quod olim ante Numam fuerit sacrifici Curibus , quid Castor cunctis de regibus ambiguis , quid coniugis e libris ediderit Rhodope , quod ius pontificum , veterum quae scita Quiritum , quae consulta patrum , quid Draco quidve Solon sanxerit et Locris dederit quae iura Zaleucus , sub Iove quae Minos , quae Themis ante Iovem , nota tibi potius quam Tullius et Maro nostri et quicquid Latia conditur historia . 
fors istos etiam tibi lectio longa dedisset , supremum Lachesis ni celerasset iter . 
exili nostrae fucatus honore cathedrae , libato tenuis nomine grammatici , longinquis posthac Romae defunctus in oris , ad quas de Siculo litore transieras . 
sed modo nobilium memoratus in agmine gaude , pervenit ad manes si pia cura tuos . 
Sed neque te maesta , Dynami , fraudabo querella , municipem patriae causidicumque meae , crimine adulterii quem saucia fama fugavit , parvula quem latebris fovit Ilerda suis , quem locupletavit coniunx Hispana latentem ; namque ibi mutato nomine rhetor eras , rhetor Flavini cognomine dissimulatus , ne posset profugum prodere culpa suum . 
reddiderat quamvis patriae te sera voluptas , mox residem rursum traxit Ilerda domus . 
qualiscumque tuae fuerit fuga famaque vitae , iungeris antiqua tu mihi amicitia , officiumque meum , sensus si manibus ullus , accipe iam serum morte obita , Dynami . 
diversis quamvis iaceas defunctus in oris , commemorat maestis te pia cura elegis . 
Doctrinae vitaeque pari brevitate caducum , Glabrio , te maestis commemorabo elegis , stemmate nobilium deductum nomen avorum , Glabrio Aquilini Dardana progenies . 
tu quondam puero compar mihi , discipulus mox , meque dehinc facto rhetore grammaticus , inque foro tutela reis et cultor in agris , digna diu partis qui fruerere bonis ; commode laete benigne abstemie , tam bone dandis semper consiliis quam taciturne datis , tam decus omne tuis quam mox dolor , omnia acerbo funere praereptus , Glabrio , destituis , uxore et natis , genitore et matre relictis , eheu , quam multis perdite nominibus ! 
flete diu nobis , numquam satis , accipe acerbum , Glabrio in aeternum commemorate , vale . 
Quos legis a prima deductos menide libri , doctores patriae scito fuisse meae , grammatici in studio vel rhetoris aut in utroque , quos memorasse mihi morte obita satis est . 
viventum illecebra est laudatio ; nomina tantum voce ciere suis sufficiet tumulis . 
ergo , qui nostrae legis otia tristia chartae , eloquium ne tu quaere , sed officium , quo claris doctisque viris pia cura parentat , dum decora egregiae commeminit patriae . 
Valete , manes inclitorum rhetorum ; valete , doctores probi , historia si quos vel poeticus stilus forumve fecit nobiles , medicae vel artes , dogma vel Platonicum dedit perenni gloriae ; et si qua functis cura viventum placet iuvatque honor superstitum , accipite maestum carminis cultum mei textum querella flebili . 
sedem sepulchri servet immotus cinis , memoria vivat nominum , dum remeat illud , iudicis dono dei , commune cum dis saeculum . 
