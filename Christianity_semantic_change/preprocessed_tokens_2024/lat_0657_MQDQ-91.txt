Principis insignem faciem uisure libelle , cuius ad imperium meruisti sorde carere et capere nitidam longo post tempore pallam , coeperis ut limen aulae regalis adire atque auro rutilo radiantem cernere sedem , incipe quamprimum largas persoluere grates , errorum quod nube carens correctus haberis . 
dein prostratus ueniam deposce precatu lautorisque tui sollers patronus adesto : ignoscat placidus , ignoscat mente benignus , quod te sordidulum dum conor rite lauare asperius impressa manus tenuando poliuit ; at si de plebe quisquam liuore perustus dixerit : " iste quis est ueterum qui carmina mutat inscribitque leuis epigrammata uana libellis ? 
" , nouerit hoc ipse , quod nusquam culpa putatur , cum non uelle ualet , sed maior iussio cogit . 
denique iussa bona dum promulgantur , agenda qui complet , sapiens , qui uult contemnere , demens . 
quod si Uergilius et uatum summus Homerus censuram meruere nouam post fata subire , quam dat Aristarchus Tucca Uariusque Probusque , cur dedignetur , quod iussus principe magno paruula praeparui Draconti carmina libri paruulus Eugenius nugarum mole piaui ? 
Prima dies lux est terris , mors una tenebris . 
lux datur ante polum , lux clari causa diei , lux iubar aethereum , lux noctis limes et umbris , lux facies rebus cunctis et lux elementis , lux genitis factisque calor , lux gratia solis , lux decus astrorum , lux aurea cornua lunae , lux fulgor caeli , lux et primordia mundi , lux splendor flammae , lux magni temporis index , lux opus auctoris primum candorque pudoris , lux honor agricolis , requies lux omnibus aegris , lux aeui media , lux quae dat tempora metis , qua bene constructa mundi primordia lucent . 
clarus ubique deus , numquam mutabilis auctor , quem non obscurant quacumque ex parte tenebrae nec celantur ei quaecumque obscura geruntur , initium factis lucem dat , lucis origo , qua uita mundo praemissa est principe luce , quae totum praecessit opus quod continet orbis , quae solis praeuenit iter lumenque coruscum , cuius iussit ope clarescere cuncta creata . 
altera quippe dies caeli conuexa meretur et supra caelos ingentia flumina dantur ac dominatur aqua glomeratis fontibus alma , ignibus aethereis caelesti sede locatis . 
unda beata nimis , meruit quae tecta polorum , celsa fauore dei , iussu suspensa tonantis . 
limitibus contenta suis elementa morantur nec flammas restinguit aqua glaciemue teporat flammeus ignis aquae : seruant sub lege tenorem incorrupta suum , non impugnata uicissim ; non discreta quidem , sed nec permixta morantur . 
tertia caeruleum ponti lux edidit aequor . 
fluctibus immensis pelagi freta glauca liquescunt et mare nauigerum quatitur spumantibus undis . 
ipsa dies terram meruit de fluctibus auctam ; eruitur terra uasto demersa profundo et solidante globo grauior per inane pependit . 
sustentant solidam fluidis radicibus undae , quam molles portant ceu fundamenta liquores . 
arida materies rapitur de corde fluenti ; nondum mater humus ; cuius pars soluit harenas , in glebas pars membra ligat , pars saxea turget , cautibus extat montis apex , pars flumina mergit , planitie pars tensa iacet , pars litora curuat , pars datur in tumulos , pars aspera rupibus horret , pars riget inculta , residet pars ualle profunda et colles tumidi cumulis iuga celsa supinant atque humiles campos spatiis aequalibus aptant , pars data dulcifluis undantes fontibus agri . 
promitur herba uirens : it surculus omnis in auras et semper uestita comis frondescit oliua ; omnia poma uirens profert , non parturit arbor ; linguae laurus honos soluit donanda poetis ; torta per obliquos it uitis in orbe corymbos uerberat et palma calamos fluitante flagello ; uinea pampineos subarundinat ebria campos munera laetitiae spondens pendentibus uuis . 
fructibus ex uariis redolent florentia rura : una parens tellus non unum fundit odorem , sed quot sunt herbae , tot permiscuntur odores . 
India tunc primum generans pigmenta per herbas eduxit sub sole nouo rudibusque racemis . 
est locus interea diffundens quattuor amnes , floribus ambrosiis gemmato caespite pictus , plenus odoriferis numquam marcentibus herbis , hortus in orbe dei cunctis felicior hortis . 
fructus inest anni , cum tempora nesciat anni . 
illic floret humus semper sub uere perenni , arboreis hinc inde comis uestitur amoenis ; frondibus intextis ramorum murus opacus stringitur atque omnes pendent ex arbore fructus et passim per prata iacent . 
non solis anhelis flammatur radiis , quatitur nec flatibus ullis nec coniuratis furit illic turbo procellis ; non glacies districta domat , non grandinis ictus uerberat aut gelidis canescunt prata pruinis , sunt ibi sed placidi fructus , quos mollior aura edidit exsurgens nitidis de fontibus horti ; arboribus mouet illa comas , de flamine molli frondibus impulsis immobilis umbra uagatur : fluctuat omnis honos et nutant pendula poma . 
uer ibi perpetuum communes temperat auras , ne laedat flores et ut omnia poma coquantur . 
non apibus labor est ceris formare cicutas : nectaris aetherei sudant ex arbore mella et pendent foliis iam pocula blanda futura pendet et optatae uiuas medicina salutis : cetera depingit uariis pictura figuris . 
auroram iam quarta dies praemiserat undis et rutilante polo compresserat astra rubore . 
mox solis radiare globum iubet igne salutis ; flamma salutaris perfundit lumine mundum , cuncta salutifero rident elementa uapore . 
cuius ab igne suo lunam iubet ire secundam nigra tenebrarum corrumpere tempora noctis et trepidum proferre diem comitante quiete . 
candida somnigeris perlustrat cornibus axem , quae numero est maiore breuis et plena minore . 
flammeus ornatus caeli per sidera fulsit : officia stellis , numeros et nomina iussit , tempora distribuit , loca contulit , ignibus egit , limitibus fixit , iubar induit , axe rotauit , cursibus aptauit , caeli regionibus addit . 
agminis innumeri nec flammea sidera caelum destituunt quocumque die , sed luce premuntur luminis immensi radiato uertice Phoebi . 
nec mirum si clara latent sub sole corusco sidera , quo mundum monstrat mensura minorem , qui fouet igne pio caelum mare sidera terras , conceptum uirtute dei quem sphaera polorum sustinet et sentit dominum per cuncta tonantem , cuius ab imperio ueniunt quaecumque ministrat . 
omnia iussus agit , totum sub lege laborat , miles et ipse dei cum luna , et sidera cuncta ostentat sub uere nouo , sub tempore primo , sub tirone die ueterana in saecla paratus . 
addit quinta dies animalia cuncta profundi : in corpus solidantur aquae neruique ligantur . 
musculus umor erat , fluctus durescit in ossa atque oculi gemmantur aquis umore gelato . 
et quot sunt fluctus , tot forsan in aequore pisces luserunt fluido per caerula uasta natatu et crispante freto perflabant naribus undas . 
terrigenis factura cibos post cuncta creandis exsilit inde uolans gens plumea laeta per auras aera concutiens pennis crepitante uolatu ac uarias fundunt blando modulamine uoces et puto collaudant dominum meruisse creari . 
hae niueo candore nitent , has purpura uestit , his croceus plumae color est , has aureus ornat ; albentes aliis pennae solidantur ocellis atque hyacinthus adest per colla et pectora fulgens ; eminet his cristatus apex , has lingua decorat , has uirides penna reddit , has discolor ornat multa per innumeras currens pictura uolucres , et leuibus tenuem subtexunt aera plumis . 
ipsa dies folium ramis et floribus herbas euomit et spicis acuit seges omnis aristas . 
silua comis uestita uiret nidosque loquaces exhibet et uarias decantat garrula uoces , quum uagabunda uolat non motis plausibus ales : frondibus insidens uento cum fronde mouetur unguibus ad ramos infixa tenacibus haerens . 
pennigerum uernare nemus uapor urget in usus pigneris et molli durescunt oua tepore . 
pennantur membra globis , animantur , anhelant , rumpuntur , confracta sonant , nutrita uolatus temptant et rudibus librantur in aera pennis . 
sed cum discordent inter se elementa coacta , fetibus eductis concordant unda uel ignis : unda creat uolucres , producit flamma uolucres . 
pabula montis erant , sed non qui pasceret herbas adfuit : intactae senuissent floribus herbae , ni pascenda daret tellus iumenta per agros . 
sesta dies Phoebi rutilo processerat ortu , cum natura parens gignit animantia terris . 
cornibus erumpunt armata fronte iuuenci et per prata uagos sequitur sua uaccula tauros ; ceruus in arua fugax palmatis cornibus errat et uelox prorumpit equus , pecus utile belli . 
impia terribiles producit terra leones , simplicitas ouium fraudes passura luporum et raucos timuit discurrens damma molossos . 
spumat aper , mortes lunato dente minatur et latus obliquans meditatur proelia toruus ac maxilla ferox duros desaeuit in armos audacter certans spumantia bella mouere . 
gignitur omne genus pecudum , genus omne ferarum inter prata uagum nullo custode per herbas . 
instar montis habens incedit bestia moles ; promitur anguis hians quatiens sub dente uenenum et maculosa repit squamis per uiscera serpens atra uenena nocens missura e flatibus oris et subito sparsura graues per sibila mortes atque eadem membris impertitura medellas . 
sed ne cuncta simul passim per cuncta fuissent , distribuit loca certa deus et tempora fixit . 
tempore non uno ueniunt quae saeua uocantur : non semper mouet arma leo nec scorpius ictum semper habet nec semper agit fera uipera morsus nec semper tollunt ad uulnera colla cerastae ; non semper furit unda maris nec semper adurit solis ubique calor : pro tempore temperat ignes , pro regione plagae contemperat unda uaporem et modo bellantes fluctus freta pigra iacebunt . 
ipse polus , qui grande tonat , sine nube serenus iam tacet et pura redeunt sua lumina caelo . 
multa locis data sunt uariis dispersa per orbem . 
arida uipereos angues suscepit harena , umida sortitur tellus fera colla leonum , India cum gemmis et eburnea monstra minatur ( belua diuinos inter generatur odores ambrosiasque rapit male frangens bestia messes ) incertusque color tigris per mille colores montibus Hyrcanis uenit ac feta marito mittitur ut uincat currens orbata procellas . 
cornibus erectis sortita est Africa dammas , concaua suscipiunt per montes saxa dracones . 
cetera distribuit diuersis semina terris , plurima coniunxit , sed caespite multa diremit . 
munera praeterea funduntur diuitis auri ; protulit eximias illustrior India gemmas , producunt niueos et litora rubra lapillos , flammantes uiridesque tulit Babylonia crustas ; Persida nobilitant pretiosis litora gemmis , frigidus et roseo carbunculus ardet honore , Seres fila trahit nullo sub pollice ducta , balsama Caesareos plorant uirgulta per agros et nimis ambrosium lacrimae dant munus odoris ; cinnamon interius profert sub Phoenice tellus solis amica nimis , nam non de sole perusta haec nardi flores , haec portio fundit amomum . 
omnibus his genitis animal rationis amicum formatur uirtute dei , limatur in artus , ut dominanter eat moderatior omnibus unus . 
naturae iussit quae protulit omnia princeps , ast hominem non terra parit , non pontus ab undis , non caelum , non astra creant , non purior aer , sed dominatorum dominator summus et auctor limauit per membra uirum de puluere factum . 
limus adhuc deformis erat , membratur in artus corporea species hominis , caelestis imago . 
conspicitur noua forma uiri sine mente parumper . 
spiritus infusus subito per membra cucurrit et calefacta rubens tenuit praecordia sanguis , mox rubuere genae , totos rubor inficit artus . 
iam cutis est , qui puluis erat , iam terra medullas ossibus includit , surgunt in messe capilli . 
orbe micant gemino gemmantia lumina uisu et uocem compago dedit noua machina surgens auctorem laudare suum gauisa , quod esset . 
tunc oculos per cuncta iacit : miratur amoenum sic florere locum , sic puros fontibus amnes quattuor undifluo stringentes gurgite ripas ire per arboreos saltus camposque uirentes , miratur se : quid sit homo , quos factus ad usus , scire cupit simplex et non habet , unde requirat , quo merito sibimet data sit possessio mundus atque domus alterna nemus per florea rura . 
parua procul spectat uirides iumenta per agros : hac de re tacitus angit et corde requirit uel quare se cum non sint haec ipsa uolutat ; nam consorte carens cum quo conferret egebat . 
uiderat omnipotens haec illum corde mouentem et miseratus ait " demus adiutoria facto participem generis " . 
tamquam si diceret auctor : non solum decet esse uirum , consortia blanda nouerit , uxor erit , cuius tamen iste maritus ; coniugium se quisque uocet , dulcedo recurrat cordibus innocuis et sint sibi pignus uterque , uelle pares et nolle pares , stans una uoluntas , pars animi concors paribus decurrere uotis , ambo sibi requies cordis sint , ambo fideles et quicumque datur casus sit causa duorum . 
nec mora , iam uenit alta quies oculosque supinat somnus et in dulcem soluuntur membra soporem . 
sed cum iure deus nullo prohibente ualeret demere particulam de quo pius ipse pararat , attamen ablata iuueni ne costa doleret redderet et tristem subito , quem laedere nollet , fur opifex uult esse suus . 
nam posset alumnam puluere de simili princeps formare puellam , sed quo plenus amor toto de corde ueniret , noscere in uxorem uoluit sua membra maritum . 
diuiditur contexta cutis , subducitur una sensim costa uiro , sed mox reditura marito . 
nam iuuenis de parte breui formatur adulta uirgo decora rudis matura tumentibus annis , coniugii subolisque capax , quo apta probatur , et sine lacte pio crescit infantia pubes . 
excutitur somno iuuenis , uidet ipse puellam ante oculos astare suos , pater , inde maritus , non tamen ex coitu genitor , sed coniugis auctor . 
somnus erat partus , conceptus semine nullo , materiem sopita quies produxit amoris affectusque nouos blandi genuere sopores . 
constitit ante oculos nullo uelamine tecta corpore nuda simul niueo ceu nympha profundi : caesaries intonsa comis , gena pulcra rubore , omnia pulcra gerens , oculos os colla manusque , ut qualem possent digiti formare tonantis . 
nescia mens illis fieri quae causa fuisset . 
tunc deus et princeps ambos coniungit in unum et remeat sua costa uiro , sua membra recepit , accipit et fenus , cum non sit debitor ullus . 
his datur omnis humus et quicquid iussa creauit : aeris et pelagi fetus , elementa duorum arbitrio commissa manent . 
his " crescite " dixit omnipotens " replete solum de semine uestro , sanguinis ingeniti nati nutrite nepotes et de prole nouos iterum copulate iugales . 
dumque freta terra , dum caelum subleuat aer , dum solis micat axe iubar , dum luna tenebras dissipat et puro lucent mea sidera caelo , sumere quidquid habent pomaria nostra licebit deliciaeque fluent uobis et honesta uoluptas : arboris unius tantum nescite saporem . 
" dixerat ista deus . 
sanxit natura quod inquit omnipotens . 
migrare diem , discedere solem nec lucem remeare putat terrena propago subductisque nigris lunari luce tenebris sidera cuncta notant caelo radiare sereno . 
ast ubi purpureum surgentem ex aequore cernunt Luciferum uibrare iubar flammasque ciere et reducem super astra diem de sole rubentem , mox reuocata fouent hesterna in gaudia mentes , temporis et requiem noscentes luce diurna coeperunt sperare diem , ridere tenebras . 
tot bona facta deus non obliuiscitur umquam , quae propter homines fecit sanxitque manere . 
hic dominus pietatis opem subducere non uult proicere nec plasma suum . 
scit conditor aeui esse nihil prorsus praeter se ubique : rogandus et nisi subueniat succurrens non erit ullus . 
inde malo bonus est homini deus , omnibus auctor spes opifex dominus rector dux arbiter index , continua bonitate pius , uirtute modestus , simplicitate bonus et culmine celsior omni . 
ibant per flores et tota rosaria laeti inter odoratas messes lucosque uirentes simpliciter pecudum ritu uel more ferarum , corporibus nudis et nescis corda liuoris . 
quae pars membrorum secretior esset habenda ? 
unde rudes scirent , quid moribus esset honestum ? 
quod digitos oculosque , putant hoc membra pudenda . 
publica iungebant affectibus oscula passim nec rubor ullus erat , cum staret origo pudoris , illicitumque sibi prorsus nihil esse putabant . 
et bene credebant , quibus omnia iussit ad usum arboris unius fructu sub lege negato . 
uomere non tellus , non rastris iussa domari , quaerere nec sudor fructus quocumque labore cogitur aut campos aliquo de fonte rigare ; imbriferis semper pluuiis absentibus uber caespes et arbitrio crescit fetura marito . 
praeterea solis datus est locus ille duobus : deliciis hominum tantum constructus opacis non placidas sustentat aues , non ore cruentas ; unguibus armatas nescit perferre uolucres , omne genus pecudum nescit , genus omne ferarum . 
solus ibi irrepsit squamoso corpore serpens fraudibus imbutus mortis , caput omne malorum , pectore uipereo mellitum ex ore uenenum funereo sub dente parans spumante palato . 
ergo ubi liuor edax contusum dente uenenum inuidiae mordacis habens sub fronte modesta quaerit opem sceleris , per quam fallatur honestas simplicitasque cadat uel credula corda reatum incurrant non fraude sua , sed clade perenni : fortia corda uiri non expugnanda per anguem praesensit pietatis inops , sed coniugis aures aggreditur sub uoce pia , sermone maligno insidiosus adit heu mollia corda puellae : ingerit ore cibos crudeli funere plenos . 
his semel assumptis reserantur lumina cordis ac permixta bonis patuit doctrina malorum . 
paenituit nescisse dapes et damna putantur temporis exacta spatia . 
procedere peius ausum quippe nefas : temptat seducta maritum et capit insontem iam noxia femina uictum . 
circumuenta perit , sed circumscripta fefellit . 
nec circumscripta serpens impune triumphat . 
nam postquam iuuenis uiolata mente comedit funereos sine lege cibos in morte futurus , mox sapit infelix , quid prauum , quid sit honestum : cognita simplicitas et mox est corde fugata . 
membra pudenda putat partem , quae est prolis origo , et qua uentris erat pridem digestio turpis . 
omnibus ex membris pars mundior ipsa putatur , noxia sola magis fuerat quae in corpore toto . 
aditus mortis tunc protulit atque redegit lingua malisuada , sed et aures limina mortis . 
uiderat omnipotens hominem didicisse pudorem , perdiderat quem fraude truci , dapibusque comesis errantes per prata reos foliisque tegentes fecundos artus : dant agnita membra reatum , illicitum iustum reputant licitumque profecto creditur esse nefas . 
hos increpat ore tonanti sacrilegos , qui iura dei calcando profanant , dum quaerunt ullas foliis uel rupe latebras , hinc magis obtunsi , quod credunt posse latere tunc quodcumque deum , cui cuncta creata patescunt , et merito , quia cuncta facit fecitque iubendo . 
non fugit artificem , calidos quae massa caminos sustineat , rubigo latens quae uiscera ferri corrodat , quae missa semel fornace liquescat ; hic non defossa prodit tellure metalla , promittens saxis et non de puluere gemmas ; scit quibus immittat mordaces fluctibus hamos retibus aut pisces fallat scrutator aquarum et male uenturas spondet sibi nauta procellas ; si pluuialis hiems aut saxeus urgeat imber non latet agricolis ; sub terris prouidus undae promittit fontes designans ante saporem inspecta tellure semel , sine flatibus ullis ; sibila dum reticent necdum serpente notato praedicit suillus uim cuiuscumque ueneni ; signa uidet medicus mortis reducisque salutis et negat aut spondet uicturum iudice uisu taedia laetitiae uel gaudia luctibus indens . 
cur exempla damus populi praescire futura , cum testante deo doceatur nosse quod instat ? 
" natio uiperea " , clamat , mortalibus inquit , " signa poli nostis , praedicitis IMMINET IMBER et ueniet nec fallit hiems nec tardat adesse . 
" ecce genus hominum uentura scire probatur . 
nec mirum , Christi si sentit imago futurum , cum nos uenturum moneant animalia multa : ardea rana sues formicae coruus hirundo praedicunt pluuias nec iam praesagia fallunt . 
quid res exanimes , testas ? 
ardente lucerna scintillare oleum fungis crescentibus ignem ? 
an deus omnipotens posset nescire latebras rupis et ex foliis uestis contexta caducis aspectus obstare dei ? 
tunc uoce reatum , crimine femineo semet peccasse , fatetur infelix coniux ; in coniuge facta redundat et reus excusat , sed non purgandus agebat et sic participem propter solacia cladis conscius asciuit socius , ceu femina possit ad scelus horrendum uel saeua piacula mortis . 
supplicio sociante duos releuare reatu credidit infelix , sed par sententia damnat , quos par culpa tenet : gradus illic temporis inter est tantum , nam causa ligat communis utrumque . 
exsurgit censura dei pietate seuera et uitae mortisque simul sententia fertur . 
supplicium infelix , quo mors datur atque negatur , ultio uitalis cohibetur limite mortis : poena mori crudelis erat , sed uiuere peius . 
otia delicias perdunt discuntque labores qui cultore deo fructum telluris habebant , agricola dominus quam nondum uerterat umquam : ipse rigator erat , sator auctor messor arator : offendunt hunc ambo pium , truduntur ab horto , perpetui flores nec sunt sub iure reorum et uitae mors meta datur cum fine malorum . 
magna dei pietas , semper qui temperat iras : uita grauis hominum subducitur impete mortis , quae recidiua magis uiuaci corde resurgit . 
mors mundanorum requies est certa laborum et male uiuenti praestatur fine salutis continuans quodcumque nocet prauumque bonumque . 
solus in aeternum deus est regnator et auctor , uirtus una deus , trinus deus omnis et unus , de quo speratum conceditur omne benignum et quaecumque iubet , praesumptio nulla refellit . 
nec deest effectus faciendi tempore eodem , penes quem sensum primordia multa loquuntur et uoce reticente sonat super aethera sermo ac mens pura deum potius quam lingua precatur . 
ergo operis memor ipse sui deus imperat ambos sedibus egressos placido dominentur ut orbi ac totum quod mundus habet sub iure tenerent et quod floret humus , uiridis quod germinat herba , quod spica messis , quod ramis parturit arbor , quod gemmant uites , quod amoena comantia frondent , flumina quod mittunt fontes , quod fluctuat aequor , quod pelagi trahit unda , freti quod litora tundunt , murmure quod uenti flantes uaga marmora crispant , quod generant terrae , quod flammae , pontus et aer : usibus humanis data sunt haec cuncta uenire , ut similis qui factus erat de puluere Christo his dominaretur cunctis , sub carne creatis corpora corporibus seruirent cuncta subacta spiritus interea seruit sine corpore uentus ; uentus agit nubes , in nubila crassior aer cogitur : hoc imbres ueniunt placidumque serenum ; uentus alit fructus et uentus spicat aristas , uentilat aestiuo quas flatu mollior aura ; deflorat fructus et decutit arbore flores ; flatibus accendit flammas et temperat aestus . 
flatibus alternis redeunt comitantia uitae itque reditque suos repetendo spiritus haustus et reduci uento fibrae pulmonis anhelant : faucibus excurrens in naribus aura uicissim uitales animat per membra tepentia sensus atque modo gelidis , calidis nunc flatibus ora illustrata uigent et tangunt flabra palatum . 
non haec humanis tantum spiramina membris sunt data , sed cunctis animantibus aura recurrit . 
spiritus ille dei , quo corpora cuncta mouentur , omnia complectens agitat fouet inserit urget , unde gens diuersa trahunt et semina rerum , mobilis immenso ueniens et fonte perenni . 
artificis formata manu digesta mouentur ordine cuncta suo : manet irreuocabile munus . 
nec tamen intereunt pereuntia lege diurna . 
quis neget undifluos procedere fontibus amnes , quorum iam reditus numquam sperabit origo ? 
incessanter aquas licet euomat impete pleno , iacturam tamen unda negat sentire fluenti . 
omnibus hic mos est de flammis tollere flammas nec minuit umquam detractus ab ignibus ignis . 
damna aliena solent aliorum lucra parare : hi quaestus non damna parant in fomite flammae detractae , cui forte iubar succiditur ignis . 
nec carnale genus minuit fetura creando ; ecce dedit homini plus quam sibi rex deus auctor : formatur uirtute dei mas unus et una et multos creat unus homo , mansura propago maxima fit , generis quam paruula fundit origo . 
parua deo fuerat succedere cura , peremptis ni consumpta daret post saecla resurgere uitae . 
sed ne sit fixum , reditus non esse sepultis , cordibus illorum , qui legis sancta profanant , annua conspiciant agris frumenta renasci mortua per sulcos terram findentis aratri . 
maior et ex truncis surgit radicibus arbor et foliis uestita uiret redeuntibus annis . 
pampinus uuifera uitis sarmenta reuestit et gemma rosei redeunt uirgulta ruboris : ambrosio reduces rumpuntur cortice fructus , quis est uita fugax et par cum flore senectus . 
fit rediuiua uirens et crinibus herba renatis , ligna renascuntur reduci sub germine cuncta : quae nunc herba fuit , lignum iacet , herba futura . 
squameus exuitur stellato tegmine serpens : pelle renascenti rursus redeunte iuuenta reptat hians anguis per sibila guttura pandens . 
frontibus arboreis amittunt cornua cerui , anguibus assumptis sed mox palmata resurgunt . 
aeriae nudantur aues , cum penna uetusta est , et noua subuestit reparatas pluma uolucres . 
mortua praeterea caecorum lumina dudum nube tenebrarum discussa , luce recepta ad uisus rediere suos uultusque sepulti nocturnos perpessa dies oculatur imago . 
mortua pars hominis quotiens , pars uiua iacebat , funera uiua gerens , uiuax in morte cadauer ac sine morte tamen uitali morte perempta ? 
et rediuiua salus reduci per membra sapore nascitur et calidus repetit uitalia sensus ossa tenens uenasque ciens udansque medullas . 
Phoenicis exactam renouat deus igne iuuentam combustusque senes tumulo procedit adultus : consumens dat membra rogus sine sorte sepulcri . 
ignibus extinctis iam mortua flamma resurgit , redditur ignis edax rediuiuo lumine candens et scintilla uolans incendia uasta reducit et quod fumus erat , stridet iubar ignis anheli ; igne uago rutilatur apex , fax aethera lambit et caelum repetens erecto crine uagatur . 
mortua nox sub luce cadit , perit aurea luna atque per ascensus et cornua colligit ignes et dum caeca latet , reparato lumine fulget mentiturque diem lux frigida , solis imago . 
lucifero redeunte polo moriuntur et astra : nuntius aurorae subductus morte diurna lucifer extinctas reficit per sidera flammas , exhinc nocturnus iubar emicat igne corusco . 
roscida puniceum spargens aurora ruborem ducit ubique diem periturum noctis ab umbris et tamen haec de sole perit , quo missa rubebat . 
sol , oculus caeli , famulus super astra tonantis , cuius ab immensis languescunt sidera flammis , ni gelidis animetur aquis per caerula ponti , occidit ; ipse dies super aequora sole cadente aequore mersus obit , nouus aequore mane resurgit : uespere nocturno hunc radiata luce rubentem purpureis abscondit aquis redditque diurne depositum natura suum , sub nocte sepultum , mane resurgentem , de fluctibus orbe recepto . 
tot simul exemplis moniti defuncta renasci credamus uirtute dei , qua cuncta creauit et generata uigent sub nutritore tonanti , qui cum regna poli teneat stellantis et alti , aera concludit , terram leuat , aequora soluit et totum capit una manus quod sermo creauit , unus ubique deus , dum iussio rumperet una ; qui tantum pius est , quantum decet omnipotentem , et nulla uirtute minor nisi uerberis ira , sed uotis et sponte bonus pietate et amore ; quem mens pura iuuat hominum , non uictima supplex , ut se paeniteant sceleris mala uota reorum et noua succedant animorum corda piorum . 
ille etenim deus est , quem nulla retardat origo , cuius ab aspectu montes et saxa fluescunt in cineres et puluis erit quem dura ligabant ; qui uisa tellure simul mos pondera mundi concutit et subito monstrat uaga terra tremorem ac formidatos ostendit pendula motus . 
alueus expauit uiolato uertice turgens , dum reduces sentiret aquas et sisteret amnem . 
uisa dei facies et marmora glauca fugaret gurgitis aequorei , quo mundus cingitur omnis , et pelago spatiante fretis ac litoris aestu . 
qui de thesauris uentorum flamina mittit et frenat rabidas in tempestate procellas ; grandinis atque niuis qui nouit quae sit origo ; qui dat fulmineos collisis nubibus ignes ; qui laxas abscondit aquas et continet imbres ; qui scit , quo nitidus crystallus uentre creatur ( candida materies glacies imitatur aquarum ) ; qui noctes hiemis producit sole minore et solis protendit iter flammantibus horis ; qui Phoebi saltus statuit lunaeque labores ; qui rosulis stellare nemus uel floribus agros imperat ; autumni qui dulcia poma saporat et fragiles gemmis uariat in uitibus uuas , ut cibus et potus sint ubera dulcia musti ; qui dat coruorum pullis alimenta facitque nouerit ut uultur , qua sit regione cadauer , dux odor atque sagax quem mox inuitat ad escam , praepetis aut aquilae senio renouare iuuentam , quae rostro crescente famem tolerabat obunco ; qui pascit quodcumque creat pietate parentis , uitae certa salus per mille pericula mortis , debilibus uirtus , opulentia maior egenis , auxilium miseris , spes et defensio pressis , fessorum uirtus , dans nutrimenta salutis ; qui facit aeternam ut mortalia lege latenti membra tegant animam uento spirante loquaci ; qui lunae crescente globo iubet aequora crescant , fluctibus adiectis crescant cum fontibus amnes , crescat et inclusum capite genus omne cerebri et minuantur aquae luna minuente liquores ac decrescente decrescant lege perenni ; qui reges et regna domat sternitque potentes , deicit elatos et mergit ab arce superbos atque oppressores deus opprimit et pius ultor eleuat elisos et consolatur adactos luctibus et damnis et uulnera saeua dolentes . 
tu nobis , inuicte deus , pietate medellam impendis , cui sancta salus medicamine nullo est , quod species terrena parat languoris ad aestus . 
spes hominum cernens et uota precantia complens aspice deiectum , despectum tolle parumper confessumque iuua , quem paenitet esse nocentem , ut ualeam narrare tuas hoc carmine laudes , quas potero ( nam nemo ualet narrare creatus uel modicum facientis opus ) , quod mens rea clamat pectore contuso lacrimans et uoce fideli ; obses sermo tuus nostro nam corde tenetur , quo te promittis nimia pietate parentem . 
