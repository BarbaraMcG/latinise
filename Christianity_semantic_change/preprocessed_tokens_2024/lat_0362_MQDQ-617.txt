Hymnus de trinitate Adesto , lumen uerum , pater omnipotens deus . 
Adesto , lumen luminis , mysterium et uirtus dei . 
Adesto , sancte spiritus , patris et filii copula . 
Tu cum quiescis , pater es , cum procedis , filius , In unum qui cuncta nectis , tu es sanctus spiritus . 
Vnum primum , unum a se ortum , unum ante unum , deus . 
Praecedis omne quantum , nullis notus terminis . 
Nihil in te quantum quia neque quantum ex te est . 
Namque ex te natum unum gignit magis quantum quam tenet . 
Hinc inmensus pater est , mensus atque inmensus filius . 
Vnum autem et tu pater es , unum quem genuis filius . 
Quod multa uel cuncta sunt , hoc unum est quod genuit filius , Cunctis qui semen est . 
Tu uero uirtus seminis , In quo atque ex quo gignuntur cuncta , uirtus quae fundit dei , Rursusque in semen redeunt genita quaeque ex semine . 
Operatur ergo cuncta Christus , qui omnis est uirtus dei . 
Namque Christus , in quiete motus , est summus deus . 
Atque ipse motus , sapientia est et uirtus dei , Nullo a substantia distans , quia quod motus hoc substantia est , Quique motus , quia in ipso atque ipse est , Ex deo dictus deus , natus autem , quia motus est ( Omnis enim motus natus est ) unumque cum sit deus Ac dei motus , unus et idem exsistit deus . 
Tamen motus ipse , esse ut sibi sit hoc quod ipse motus est . 
Sed quia dei motus est , habet in se motus deum . 
Rursusque , isto ipso quia dei motus est , habet in se motum deus . 
In filio igitur pater est et in patre est ipse filius . 
Sunt ergo singuli atque , in semet semper cum sint singuli , Hinc duobus una uirtus , hinc una substantia est , Sed , patre dante , quae sibi fit filius substantia est . 
Esse enim prius est , sic moueri posterum , Non quo tempus illi adsit , sed in diuinis ordo uirtus est . 
Esse nam praecedit motum , re prius , non tempore . 
Hoc esse docti in deo memorant substantiam . 
Hic autem motus ortus est ; nam gignit motum substantia Substantiaeque generatio , quid aliud quam substantia est . 
Ergo motus et patris est . 
Filius ergo eadem substantia . 
Hunc Graeci uocarunt , intus in patre deum , Causa qui sit ad partum atque ad ortus omnium . 
Nihil namque absque hoc creatum est , per hunc creata cuncta sunt . 
Hic , si Christus est et si uita est , Genitus a patre est . 
Est enim uiuus deus . 
In quo , cum substantia deus sit deusque sit uita substantia , Genitus autem filius uita est , una est substantia , , deus . 
Indiscretus ergo semper , semper et alter simul , Missus mittenti par , et fons tamen manet , Semper discurrit , spargens uitas , missus ut flumen filius . 
Hinc substantia unum ambo , fons deus , flumen filius . 
Sed quia in diuinis substantia hoc idem quod uita est , Vitaque ipsa ipsa est sapientia , ut praecedit esse , cui inest Princeps ac simplex uiuere , sic adest Intellegens sapiensque , semper cum praecedit uiuere , Non quo praecedat quidquam alterum , neque quod sit omnino alterum , Sed quo progressu actuum sit ter triplex alterum . 
Christus igitur actus omnis , actus , cum procedit filius , Actusque uita est , qua procedunt et creantur omnia , Fit idem doctor et magister , idem perfector spiritus , Seminatas saeclis animas inrigans scitis sophiae . 
Sophia autem cum sit Christus , idem Christus filius docet , Profectus patre patrem et Christum spiritus . 
Hinc patris cuncta Christus , hinc habet Christi cuncta spiritus . 
Sic Christus medius inter parentem et sese alterum Spiritum implet parentem , dum esse praestat omnibus Atque esse cunctis uita est et hoc est quod in Christo factum est . 
Quid quia iungit ac saluat omnia ac docet uerum deum , Christum sequentes , Christo renatos , sanctus iungit spiritus ? 
Ergo Christus omnia , hinc Christus mysterium , Per ipsum cuncta et in ipso cuncta atque in ipsum omnia . 
Cuius altitudo pater est , ipse uero totus Progressu suo longitudo et latitudo patris est . 
Hinc Christus apparens saeculis ad profundum docendum idque arcanum Et intimum intus docendo , Christus occultus sanctus spiritus . 
Omnes ergo unum spiritu , omnes unum lumine . 
Hinc singulis uera , hinc tribus una substantia est , Progressa a patre filio et regressa spiritu , Quia tres exsistunt singuli et tres in uno singuli . 
Haec est beata trinitas , haec beata unitas . 
Hymnus . 
Miserere domine ! 
Miserere Christe ! 
Miserere domine , Quia credidi in te , Miserere domine , Quia misericordia tua cognoui te . 
Miserere domine ! 
Miserere Christe ! 
Tu spiritus mei es ! 
Tu animae meae es ! 
Tu carnis meae es ! 
Miserere domine ! 
Miserere Christe ! 
Viuit deus , Et semper uiuit deus , Et quia ante ipsum nihil est , a se uiuit deus . 
Miserere domine ! 
Miserere Christe ! 
Viuit Christus , Et quia deus ei generando dedit , ut a semet ipso uiuat Christus , Quia a semet uiuit , semper uiuit Christus . 
Miserere domine ! 
Miserere Christe ! 
Quia uiuit deus et semper uiuit deus , Hinc aeterna uita nata est , Aeterna autem uita , filius dei Christus est . 
Miserere domine ! 
Miserere Christe ! 
Quod si a semet ipso uiuit pater , Et patre generante a se uiuit filius , Consubstantiale patri est quod ut semper uiuit filius . 
Miserere domine ! 
Miserere Christe ! 
Animam , deus , dedisti mihi ; Anima autem imago uitae est , quia uiuit anima ; In aeternum uiuat et anima mea . 
Miserere domine ! 
Miserere Christe ! 
Si ad similitudinem tuam deus pater , Et ad imaginem filii homo factus sum , Viuam creatus saeculis , quia me cognouit filius . 
Miserere domine ! 
Miserere Christe ! 
Amaui mundum , quia tu mundum feceras ; Detentus mundo sum , dum inuidet mundus tuis ; Nunc odi mundum , quia nunc percepi spiritum . 
Miserere domine ! 
Miserere Christe ! 
Succurre lapsis , domine , succurre paenitentibus , Quia diuino et sancto iudicio tuo , Quod peccaui mysterium est . 
Miserere domine ! 
Miserere Christe ! 
Cognosco , domine , mandatum tuum , Cognosco reditum in anima scriptum mea , Propero , si iubes redire , nostri saluator , deus . 
Miserere domine ! 
Miserere Christe ! 
Diu repugno , diu resisto inimico meo , Sed adhuc mihi caro est , in qua uictus diabolus , Tibi triumphum magnum , nobis fidei murum dedit . 
Miserere domine ! 
Miserere Christe ! 
Velle mihi adiacet mundum et terras linquere , Sed inbecilla pluma est , uelle sine subsidio tuo , Da fidei pennas , ut uolem sursum deo . 
Miserere domine ! 
Miserere Christe ! 
Iam portas quaero , sanctus quas pandit spiritus , Testimonium de Christo dicens , Et quid sit mundus docens . 
Miserere domine ! 
Miserere Christe ! 
Patrem quo genitus semper qui repraesentas deum , Da claues caeli atque in me uince diabolum , Sede lucis ut quiescam , gratia saluatus tua . 
