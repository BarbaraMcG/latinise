Continuant superi pleno Romana fauore gaudia successusque nouis successibus augent : conubii necdum festiuos regia cantus sopierat , cecinit fuso Gildone triumphos , et calidis thalami successit laurea sertis , sumeret ut pariter princeps nomenque mariti uictorisque decus ; Libyae post proelia crimen concidit Eoum , rursusque Oriente subacto consule defensae surgunt Stilichone secures . 
ordine uota meant . 
equidem si carmen in unum tantarum sperem cumulos aduoluere rerum , promptius imponam glaciali Pelion Ossae . 
si partem tacuisse uelim , quodcumque relinquam maius erit . 
ueteres actus primamque iuuentam prosequar ? 
ad sese mentem praesentia ducunt . 
narrem iustitiam ? 
resplendet gloria Martis . 
armati referam uires ? 
plus egit inermis . 
quod floret Latium , Latio quod reddita seruit Africa , uicinum quod nescit Hiberia Maurum , tuta quod imbellem miratur Gallia Rhenum , aut gelidam Thracen decertatosque labores Hebro teste canam ? 
magnum mihi panditur aequor , ipsaque Pierios lassant procliuia currus laudibus innumeris . 
Etenim mortalibus ex quo tellus coepta coli , numquam sincera bonorum sors ulli concessa uiro . 
quem uultus honestat , dedecorant mores ; animus quem pulchrior ornat , corpus destituit . 
bellis insignior ille , sed pacem foedat uitiis . 
hic publica felix , sed priuata minus . 
partitum ; singula quemque nobilitant : hunc forma decens , hunc robur in armis , hunc rigor , hunc pietas , illum sollertia iuris , hunc suboles castique tori . 
sparguntur in omnes , in te mixta fluunt ; et quae diuisa beatos efficiunt , collecta tenes . 
Ne facta reuoluam militiamque patris , cuius producere famam , si nihil egisset clarum nec fida Ualenti dextera duxisset rutilantes crinibus alas , sufficeret natus Stilicho : mens ardua semper a puero , tenerisque etiam fulgebat in annis fortunae maioris honos . 
erectus et acer nil breue moliri , nullis haerere potentum liminibus fatisque loqui iam digna futuris . 
iam tum conspicuus , iam tum uenerabilis ibas spondebatque ducem celsi nitor igneus oris membrorumque modus , qualem nec carmina fingunt semideis . 
quacumque alte gradereris in urbe , cedentes spatiis assurgentesque uidebas quamuis miles adhuc . 
taciti suffragia uulgi iam tibi detulerant , quidquid mox debuit aula . 
Uix primaeuus eras , pacis cum mitteris auctor Assyriae ; tanta foedus cum gente ferire commissum iuueni . 
Tigrim transgressus et altum Euphraten Babylona petis . 
stupuere seueri Parthorum proceres , et plebs pharetrata uidendi flagrauit studio , defixaeque hospite pulchro Persides arcanum suspirauere calorem . 
turis odoratae cumulis et messe Sabaea pacem conciliant arae ; penetralibus ignem sacratum rapuere adytis rituque iuuencos Chaldaeo strauere magi . 
rex ipse micantem inclinat dextra pateram secretaque Beli et uaga testatur uoluentem sidera Mithram . 
si quando sociis tecum uenatibus ibant , quis Stilichone prior ferro penetrare leones comminus aut longe uirgatas figere tigres ? 
flectenti faciles cessit tibi Medus habenas ; torquebas refugum Parthis mirantibus arcum . 
Nubilis interea maturae uirginis aetas urgebat patrias suspenso principe curas , quem simul imperioque ducem nataeque maritum prospiceret ; dubius toto quaerebat ab axe dignum coniugio generum thalamisque Serenae iudicium uirtutis erat ; per castra , per urbes , per populos animi cunctantis libra cucurrit . 
tu legeris tantosque uiros , quos obtulit orbis , intra consilium uincis sensumque legentis , et gener Augustis olim socer ipse futurus accedis . 
radiis auri Tyriaque superbit maiestate torus ; comitata parentibus exit purpureis uirgo . 
stabat pater inde tropaeis inclitus ; inde pium matris regina gerebat obsequium grauibus subnectens flammea gemmis . 
tunc et Solis equos , tunc exsultasse choreis astra ferunt mellisque lacus et flumina lactis erupisse solo , cum floribus aequora uernis Bosphorus indueret roseisque euincta coronis certantes Asiae taedas Europa leuaret . 
Felix arbitrii princeps , qui congrua mundo iudicat et primus censet , quod cernimus omnes . 
talem quippe uirum natis adiunxit et aulae , cui neque luxuries bello nec blanda periclis otia nec lucis fructus pretiosior umquam laude fuit . 
quis enim uisos in plaustra feroces reppulit aut saeua Promoti caede tumentes Bastarnas una potuit delere ruina ? 
Pallantis iugulum Turno moriente piauit Aeneas , tractusque rotis ultricibus Hector irato uindicta fuit uel quaestus Achilli . 
tu neque uesano raptas uenalia curru funera nec uanam corpus meditaris in unum saeuitiam ; turmas equitum peditumque cateruas hostilesque globos tumulo prosternis amici ; inferiis gens tota datur . 
nec Mulciber auctor mendacis clipei fabricataque uatibus arma conatus iuuere tuos : tot barbara solus milia iam pridem miseram uastantia Thracen finibus exiguae uallis conclusa tenebas . 
nec te terrisonus stridor uenientis Alani nec uaga Chunorum feritas , non falce Gelonus , non arcu pepulere Getae , non Sarmata conto . 
extinctique forent penitus , ni more maligno falleret Augustas occultus proditor aures obstrueretque moras strictumque reconderet ensem , solueret obsessos , praeberet foedera captis . 
Adsiduus castris aderat , rarissimus urbi , si quando trepida princeps pietate uocaret ; uixque salutatis Laribus , uix coniuge uisa , deterso necdum repetebat sanguine campum . 
nec stetit Eucherii dum carperet oscula saltem per galeam . 
patris stimulos ignisque mariti uicit cura ducis . 
quotiens sub pellibus egit Edonas hiemes et tardi flabra Bootae sub diuo Riphaea tulit ! 
cumque igne propinquo frigora uix ferrent alii , tunc iste rigentem Danuuium calcabat eques niuibusque profundum scandebat cristatus Athon lateque corusco curuatas glacie siluas umbone ruebat . 
nunc prope Cimmerii tendebat litora Ponti , nunc dabat hibernum Rhodope nimbosa cubile . 
uos Haemi gelidae ualles , quas saepe cruentis stragibus aequauit Stilicho , uos Thracia testor flumina , quae largo mutastis sanguine fluctus ; dicite , Bisaltae uel qui Pangaea iuuencis scinditis , offenso quantae sub uomere putres dissiliant glebis galeae uel qualia rastris ossa peremptorum resonent immania regum . 
Singula complecti cuperem ; sed densior instat gestorum series laudumque sequentibus undis obruimur . 
genitor caesi post bella tyranni iam tibi commissis conscenderat aethera terris . 
ancipites rerum ruituro culmine lapsus aequali ceruice subis : sic Hercule quondam sustentante polum melius librata pependit machina nec dubiis titubauit Signifer astris perpetuaque senex subductus mole parumper obstupuit proprii spectator ponderis Atlas . 
Nulli barbariae motus ; nil turbida rupto ordine temptauit nouitas , tantoque remoto principe mutatas orbis non sensit habenas . 
nil inter geminas acies , ceu libera frenis , ausa manus . 
certe nec tantis dissona linguis turba nec armorum cultu diuersior umquam confluxit populus : totam pater undique se cum mouerat Auroram ; mixtis hic Colchus Hiberis , hic mitra uelatus Arabs , hic crine decorus Armenius ; hic picta Saces fucataque Medus , hic gemmata niger tentoria fixerat Indus ; hic Rhodani procera cohors , hic miles alumnus Oceani . 
ductor Stilicho tot gentibus unus , quot uel progrediens uel conspicit occiduus sol . 
in quo tam uario uocum generumque tumultu tanta quies iurisque metus seruator honesti te moderante fuit , nullis ut uinea furtis uel seges erepta fraudaret messe colonum , ut nihil aut saeuum rabies aut turpe libido suaderet , placidi seruirent legibus enses . 
scilicet in uulgus manant exempla regentum , utque ducum lituos , sic mores castra sequuntur . 
Denique felices aquilas quocumque moueres , arebant tantis epoti milibus amnes . 
Illyricum peteres : campi montesque latebant . 
uexillum nauale dares : sub puppibus ibat Ionium . 
nullas succincta Ceraunia nimbis nec iuga Leucatae feriens spumantia fluctu deterrebat hiems . 
tu si glaciale iuberes uestigare fretum , securo milite ducti stagna reluctantes quaterent Saturnia remi ; si deserta Noti , fontem si quaerere Nili , Aethiopum medios penetrassent uela uapores . 
Te memor Eurotas , te rustica Musa Lycaei , te pastorali modulantur Maenala cantu Partheniumque nemus , quod te pugnante resurgens aegra caput mediis erexit Graecia flammis . 
plurima Parrhasius tunc inter corpora Ladon haesit et Alpheus Geticis angustus aceruis tardior ad Siculos etiamnunc pergit amores . 
Miramur rapidis hostem succumbere bellis , cum solo terrore ruant ? 
non classica Francis intulimus : iacuere tamen . 
non Marte Suebos contudimus , quis iura damus . 
quis credere possit ? 
ante tubam nobis audax Germania seruit . 
cedant , Druse , tui , cedant , Traiane , labores : uestra manus dubio quidquid discrimine gessit , transcurrens egit Stilicho totidemque diebus edomuit Rhenum , quot uos potuistis in annis ; quem ferro , adloquiis ; quem uos cum milite , solus . 
impiger a primo descendens fluminis ortu ad bifidos tractus et iuncta paludibus ora fulmineum perstrinxit iter ; ducis impetus undas uincebat celeres , et pax a fonte profecta cum Rheni crescebat aquis . 
ingentia quondam nomina , crinigero flauentes uertice reges , qui nec principibus donis precibusque uocati paruerant , iussi properant segnique uerentur offendisse mora ; transuecti lintribus amnem occursant ubicumque uelit . 
nec fama fefellit iustitiae : uidere pium , uidere fidelem . 
quem ueniens timuit , rediens Germanus amauit . 
illi terribiles , quibus otia uendere semper mos erat et foeda requiem mercede pacisci , natis obsidibus pacem tam supplice uultu captiuoque rogant , quam si post terga reuincti Tarpeias pressis subeant ceruicibus arces . 
omne , quod Oceanum fontesque interiacet Histri , unius incursu tremuit ; sine caede subactus seruitio Boreas exarmatique Triones . 
Tempore tam paruo tot proelia sanguine nullo perficis et luna nuper nascente profectus ante redis , quam tota fuit , Rhenumque minacem cornibus infractis adeo mitescere cogis , ut Salius iam rura colat flexosque Sygambrus in falcem curuet gladios , geminasque uiator cum uideat ripas , quae sit Romana , requirat ; ut iam trans fluuium non indignante Chauco pascat Belga pecus , mediumque ingressa per Albim Gallica Francorum montes armenta pererrent ; ut procul Hercyniae per uasta silentia siluae uenari tuto liceat , lucosque uetusta religione truces et robur numinis instar barbarici nostrae feriant impune bipennes . 
Ultro quin etiam deuota mente tuentur uictorique fauent . 
quotiens sociare cateruas orauit iungique tuis Alamannia signis ! 
nec doluit contempta tamen , spretoque recessit auxilio laudata fides . 
prouincia missos expellet citius fasces quam Francia reges , quos dederis . 
acie nec iam pulsare rebelles , sed uinclis punire licet ; sub iudice nostro regia Romanus disquirit crimina carcer : Marcomeres Sunnoque docet ; quorum alter Etruscum pertulit exilium ; cum se promitteret alter exulis ultorem , iacuit mucrone suorum : res auidi concire nouas odioque furentes pacis et ingenio scelerumque cupidine fratres . 
Post domitas Arctos alio prorupit ab axe tempestas et , ne qua tuis intacta tropaeis pars foret , Australis sonuit tuba . 
mouerat omnes Maurorum Gildo populos , quibus imminet Atlas et quos interior nimio plaga sole relegat : quos uagus umectat Cinyps et proximus hortis Hesperidum Triton et Gir notissimus amnis Aethiopum , simili mentitus gurgite Nilum ; uenerat et paruis redimitus Nuba sagittis et uelox Garamas , nec quamuis tristibus Hammon responsis alacrem potuit Nasamona morari . 
stipantur Numidae campi , stant puluere Syrtes Gaetulae , Poenus iaculis obtexitur aer . 
hi uirga moderantur equos ; his fulua leones uelamenta dabant ignotarumque ferarum exuuiae , uastis Meroe quas nutrit harenis ; serpentum patulos gestant pro casside rictus ; pendent uipereae squamosa pelle pharetrae . 
non sic intremuit Simois , cum montibus Idae nigra coloratus produceret agmina Memnon , non Ganges , cum tela procul uibrantibus Indis immanis medium uectaret belua Porum . 
Porus Alexandro , Memnon prostratus Achilli , Gildo nempe tibi . 
Nec solum feruidus Austrum , sed partes etiam Mauors agitabat Eoas . 
quamuis obstreperet pietas , his ille regendae transtulerat nomen Libyae scelerique profano fallax legitimam regni praetenderat umbram . 
surgebat geminum uaria formidine bellum , hoc armis , hoc triste dolis . 
hoc Africa saeuis cinxerat auxiliis , hoc coniuratus alebat insidiis Oriens . 
illinc edicta meabant corruptura duces ; hinc frugibus atra negatis urgebat trepidamque fames obsederat urbem . 
exitiale palam Libycum ; ciuile pudoris obtentu tacitum . 
Tales utrimque procellae cum fremerent lacerumque alternis ictibus anceps imperium pulsaret hiems , nil fessa remisit officii uirtus contraque minantia fata peruigil euentusque sibi latura secundos maior in aduersis micuit : uelut arbiter alni , nubilus Aegaeo quam turbine uexat Orion , exiguo claui flexu declinat aquarum uerbera , nunc recta , nunc obliquante carina callidus , et pelagi caelique obnititur irae . 
Quid primum , Stilicho , mirer ? 
quod cautus ad omnes restiteris fraudes , ut te nec noxia furto littera nec pretio manus inflammata lateret ? 
quod nihil in tanto circum terrore locutus indignum Latio ? 
responsa quod ardua semper Eois dederis , quae mox effecta probasti securus , quamuis et opes et rura tenerent insignesque domos ? 
leuis haec iactura ; nec umquam publica priuatae cesserunt commoda causae . 
diuidis ingentes curas teque omnibus unum obicis , inueniens animo quae mente gerenda , efficiens patranda manu , dictare paratus quae scriptis peragenda forent . 
quae brachia centum , quis Briareus aliis numero crescente lacertis tot simul obiectis posset confligere rebus : euitare dolos ; ueteres firmare cohortes , explorare nouas ; duplices disponere classes , quae fruges aut bella ferant ; aulaeque tumultum et Romae lenire famem ? 
quot nube soporis immunes oculi per tot discurrere partes , tot loca sufficerent et tam longinqua tueri ? 
Argum fama canit centeno lumine cinctum corporis excubiis unam seruasse iuuencam ! 
Unde tot adlatae segetes ? 
quae silua carinas texuit ? 
unde rudis tanto tirone iuuentus emicuit senioque iterum uernante resumpsit Gallia bis fractas Alpino uulnere uires ? 
non ego dilectu , Tyrii sed uomere Cadmi tam subitas acies concepto dente draconis exsiluisse reor : Dircaeis qualis in aruis messis cum proprio mox bellatura colono cognatos strinxit gladios , cum semine iacto terrigenae galea matrem nascente ferirent armifer et uiridi floreret milite sulcus . 
hoc quoque non parua fas est cum laude relinqui , quod non ante fretis exercitus astitit ultor , ordine quam prisco censeret bella senatus . 
neglectum Stilicho per tot iam saecula morem rettulit , ut ducibus mandarent proelia patres decretoque togae felix legionibus iret tessera . 
Romuleas leges rediisse fatemur , cum procerum iussis famulantia cernimus arma . 
Tyrrhenum poteras cunctis transmittere signis et ratibus Syrtes , Libyam complere maniplis ; consilio stetit ira minor . 
ne territus ille te duce suspecto Martis grauiore paratu aut in harenosos aestus zonamque rubentem tenderet aut solis fugiens transiret in ortus missurusue sibi certae solacia mortis oppida dirueret flammis . 
res mira relatu : ne timeare times et , quem uindicta manebat , desperare uetas . 
quantum fiducia nobis profuit ! 
hostilis saluae Karthaginis arces ; illaesis Tyrii gaudent cultoribus agri , quos potuit uastare fuga . 
spe captus inani nec se surripuit poenae nostrisque pepercit : demens , qui numero tantum , non robore mensus Romanos rapidis ibat ceu protinus omnes calcaturus equis et , quod iactare solebat , solibus effetos mersurus puluere Gallos . 
sed didicit non Aethiopum geminata uenenis uulnera , non fusum crebris hastilibus imbrem , non equitum nimbos Latiis obsistere pilis . 
sternitur ignauus Nasamon , nec spicula supplex iam torquet Garamas ; repetunt deserta fugaces Autololes ; pauidus proiecit missile Mazax . 
cornipedem Maurus nequiquam hortatur anhelum ; praedonem lembo profugum uentisque repulsum suscepit merito fatalis Tabraca portu expertum quod nulla tuis elementa paterent hostibus , et laetae passurum iurgia plebis fracturumque reos humili sub iudice uultus . 
Nil tribuat Fortuna sibi sit prospera semper illa quidem ; sed non uni certamina pugnae credidimus totis nec constitit alea castris nutatura semel ; si quid licuisset iniquis casibus , instabant aliae post terga biremes ; uenturus dux maior erat . 
Uictoria nulla clarior aut hominum uotis optatior umquam contigit . 
an quisquam Tigranen armaque Ponti uel Pyrrhum Antiochique fugam uel uincla Iugurthae conferat aut Persen debellatumque Philippum ? 
hi propagandi ruerant pro limite regni ; hic stabat Romana salus . 
ibi tempora tuto traxerunt dilata moras ; hic uincere tarde uinci paene fuit . 
discrimine Roma supremo inter supplicium populi deforme pependit ; et tantum Libyam fructu maiore recepit quam peperit , quantum grauiorem amissa dolorem quam necdum quaesita mouent . 
quis Punica gesta , quis ros , Scipiadae , quis te iam , Regule , nosset , quis lentum caneret Fabium , si iure perempto insultaret atrox famula Carthagine Maurus ? 
haec omnes ueterum reuocauit adorea lauros ; restituit Stilicho cunctos tibi , Roma , triumphos . 
Hactenus armatae laudes : nunc qualibus orbem moribus et quanto frenet metuendus amore , quo tandem flexus trabeas auctore rogantes induerit fastisque suum concesserit annum , mitior incipiat fidibus iam Musa remissis . 
Principio magni custos Clementia mundi , quae Iouis incoluit zonam , quae temperat aethram frigoris et flammae medio , quae maxima natu caelicolum . 
nam prima chaos Clementia soluit congeriem miserata rudem uultuque sereno discussis tenebris in lucem saecula fudit . 
haec dea pro templis et ture calentibus aris te fruitur posuitque suas hoc pectore sedes . 
haec docet ut poenis hominum uel sanguine pasci turpe ferumque putes ; ut ferrum , Marte cruentum , siccum pace feras ; ut non infensus alendis materiem praestes odiis ; ut sontibus ultro ignouisse uelis , deponas ocius iram quam moueas , precibus numquam implacabilis obstes , obuia prosternas prostrataque more leonum despicias , alacres ardent qui frangere tauros , transiliunt praedas humiles . 
hac ipse magistra das ueniam uictis , hac exorante calores horrificos et quae , numquam nocitura , timentur iurgia contentus solo terrore coerces aetherii patris exemplo , qui cuncta sonoro concutiens tonitru Cyclopum spicula differt in scopulos et monstra maris nostrique cruoris parcus in Oetaeis exercet fulmina siluis . 
Huic diuae germana Fides eademque sorori corde tuo delubra tenens sese omnibus actis inserit . 
haec docuit nullo liuescere fuco , numquam falsa loqui , numquam promissa morari ; inuisos odisse palam , non uirus in alto condere , non laetam speciem praemittere fraudi , sed certum mentique parem componere uultum ; occulto saeuire uetat , prodesse remittit . 
haec et amicitias longo plus tempore firmat mansuroque adamante ligat ; nec mobile mutat ingenium , paruae strepitu nec uincula noxae dissolui patitur , nec fastidire priorem illicitur ueniente nouo . 
benefacta tenere , respuere offensas facilis , pariterque minoris officii magnique memor superare laborat utque hostes armis , meritis sic uincit amicos . 
haec fouet absentes , haec longe sola remotis consulit , haec nullis auidam rumoribus aurem pandit , ut ignarum numquam laesura clientem insidiosa tuos alienent murmura sensus . 
Nec uiuis annexus amor meminisse sepultos desinit ; in prolem transcurrit gratia patrum . 
hac tu Theodosium , tenuit dum sceptra , colebas , hac etiam post fata colis ; nec pignora curas plus tua quam natos , dederat quos ille monendos tutandosque tibi . 
iustos nimiumque fideles fama putat , qui , cum possint commissa negare , maluerint nullo uiolati reddere quaestu : at Stilicho non diuitias aurique relictum pondus , sed geminos axes tantumque reseruat depositum teneris , quantum sol igneus ambit . 
quid non intrepidus credas , cui regia tuto creditur ? 
hoc clipeo munitus Honorius altum non gemuit patrem uitaeque et lucis in ipso limine , contemptus numquam , dat iura subactis gentibus et se cum sentit creuisse triumphos . 
quem tu sic placida formas , sic mente seuera , ut neque desidiae tradas , dum pronus ad omne quod libet obsequeris , nec contra nixus ouantem confringas animum : secreto consona regno ceu iuuenem doceas , moles quid publica poscat : ceu sanctum uenerere senem patriisque gubernes imperium monitis ; dominum summissus adores ; obsequiis moderere ducem , pietate parentem . 
hinc fuit ut primos in coniuge disceret igne ordirique uirum non luxuriante iuuenta , sed cum lege tori , casto cum foedere uellet . 
principe tu felix genero : felicior ille te socero . 
fratrem leuior nec cura tuetur Arcadium ; nec , si quid iners atque impia turba praetendens proprio nomen regale furori audeat , adscribis iuueni . 
discordia quippe cum fremeret , numquam Stilicho sic canduit ira , saepe lacessitus probris gladiisque petitus , ut bello furias ultum , quas pertulit , iret illicito causamque daret ciuilibus armis : cuius fulta fide mediis dissensibus aulae intemeratorum stabat reuerentia fratrum . 
quin et Sidonias chlamydes et cingula bacis aspera gemmatasque togas uiridesque smaragdo loricas galeasque redundantes hyacinthis gestatosque patri capulis radiantibus enses et uario lapidum distinctas igne coronas diuidis ex aequo , ne non augusta supellex ornatusque pares geminis heredibus essent . 
mittitur et miles , quamuis certamine partes iam tumeant . 
hostem muniri robore mauis quam peccare fidem : permittis iusta petenti idque negas solum , cuius mox ipse repulsa gaudeat et quidquid fuerat deforme mereri . 
Omnes praeterea , puro quae crimina pellunt ore , deae iunxere choros unoque receptae pectore diuersos tecum cinguntur in usus . 
Iustitia utilibus rectum praeponere suadet communesque sequi leges iniustaque numquam largiri sociis . 
durum Patientia corpus instruit , ut nulli cupiat cessisse labori ; Temperies , ut casta petas ; Prudentia , ne quid inconsultus agas ; Constantia , futtile ne quid infirmumque geras . 
procul importuna fugantur numina , monstriferis quae Tartarus edidit antris : ac primam scelerum matrem , quae semper habendo plus sitiens patulis rimatur faucibus aurum , trudis Auaritiam ; cuius foedissima nutrix Ambitio , quae uestibulis foribusque potentum excubat et pretiis commercia pascit honorum , pulsa simul . 
nec te gurges corruptior aeui traxit ad exemplum , qui iam firmauerat annis crimen et in legem rapiendi uerterat usum . 
denique non diues sub te pro rure paterno uel laribus pallet ; non insidiator oberrat facturus quemcumque reum . 
non obruta uirtus paupertate latet . 
lectos ex omnibus oris euehis et meritum , non quae cunabula , quaeris , et qualis non unde satus . 
sub teste benigno uiuitur ; egregios inuitant praemia mores . 
hinc priscae redeunt artes ; felicibus inde ingeniis aperitur iter despectaque Musae colla leuant , opibusque fluens et pauper eodem nititur ad fructum studio , cum cernat uterque quod nec inops iaceat probitas nec inertia surgat diuitiis . 
nec te iucunda fronte fefellit luxuries , praedulce malum , quae dedita semper corporis arbitriis hebetat caligine sensus membraque Circaeis effeminat acrius herbis , blanda quidem uultus , sed qua non taetrior ulla interius : fucata genas et amicta dolosis illecebris toruos auro circumlinit hydros . 
illa uoluptatum multos innexuit hamis : te numquam conata capit . 
non praua libido stupris aduigilat ; non tempora somnus agendi frustratur ; nullo citharae conuiuia cantu , non pueri lasciua sonant . 
quis cernere curis te uacuum potuit ? 
quis tota mente remissum aut indulgentem dapibus , ni causa iuberet laetitiae ? 
non indecores aeraria lassant expensae ; paruo non improba littera libro absentum condonat opes . 
a milite parcus diligeris ; neque enim neglectas pace cohortes tunc ditas , cum bella fremunt . 
scis nulla placere munera , quae metuens illis , quos spreuerat , offert serus et incassum seruati prodigus auri . 
anteuenis tempus non expectantibus ultro munificus mensaeque adhibes et nomine quemque compellas clari , sub te quod gesserat olim , admonitum facti , figendaque sensibus addis uerba , quibus magni geminatur gratia nodi . 
Nec , si quid tribuas , iactatum saepius idem exprobrare soles nec , quos promoueris , alto turgidus adloqueris fastu nec prospera flatus attollunt nimios . 
quin ipsa Superbia longe discessit , uitium rebus sollemne secundis uirtutumque ingrata comes . 
contingere passim affarique licet . 
non inter pocula sermo captatur , pura sed libertate loquendi seria quisque iocis nulla formidine miscet . 
quem uidet Augusti socerum regnique parentem , miratur conuiua parem , cum tanta potestas ciuem lenis agat . 
te doctus prisca loquentem , te matura senex audit , te fortia miles aspersis salibus , quibus haud Amphiona quisquam praeferat Aonios meditantem carmine muros nec uelit Orpheo migrantes pectine siluas . 
Hinc amor , hinc ueris et non fallacibus omnes pro te solliciti uotis ; hinc nomen ubique plausibus , auratis celebrant hinc ora figuris . 
quae non incudes streperent , quae flamma uacaret fabrilis , quantis fluerent fornacibus aera effigies ductura tuas , quis deuius esset angulus aut regio quae non pro numine uultus dilectos coleret , talem ni semper honorem respueres ? 
decus hoc rapiat , quem falsa timentum munera decipiunt , qui se diffidit amari . 
hoc solus spreuisse potest , qui iure meretur . 
Undique legati properant generique sub ore in tua centenas optant praeconia uoces . 
grates Gallus agit , quod limite tutus inermi et metuens hostile nihil noua culmina totis aedificat ripis et saeuum gentibus amnem Thybridis in morem domibus praeuelat amoenis . 
hinc Poeni cumulant laudes , quod rura tyranno libera possideant ; hinc obsidione solutus Pannonius potorque Saui , quod clausa tot annis oppida laxatis ausus iam pandere portis rursum cote nouat nigras rubigine falces exesosque situ cogit splendere ligones agnoscitque casas et collibus oscula notis figit et impresso glebis non credit aratro , exsectis , inculta dabant quas saecula , siluis restituit terras et opacum uitibus Histrum conserit et patrium uectigal soluere gaudet , immunis qui clade fuit . 
te sospite fas est uexatum laceri corpus iuuenescere regni . 
sub tot principibus quaecumque amisimus olim , tu reddis . 
solo poterit Stilichone medente crescere Romanum uulnus tectura cicatrix ; inque suos tandem fines redeunte colono Illyricis iterum ditabitur aula tributis . 
Nec tamen humano cedit caeleste fauori iudicium : cingunt superi concordibus unum praesidiis hostesque tuos aut litore produnt aut totum oppositi claudunt fugientibus aequor aut in se uertunt furiis aut militis ense bacchati laniant Pentheo corpora ritu ; insidias retegunt et in ipsa cubilia fraudum ducunt ceu tenera uenantem nare Molossi . 
ominibus uentura notant aut alite monstrant aut monitos certa dignantur imagine somnos . 
Pro quibus innumerae trabearum insignia terrae certatim petiere tibi . 
poscentibus ipse restiteras et mens , aliorum prona fauori , iudex dura sui , facibus succensa pudoris tarda uerecundis excusat praemia causis . 
ergo auidae tantosque noui spe consulis annos elusae dominae pergunt ad limina Romae , si minus adnuerit precibus , uel cogere certae cunctantem uotoque moras auferre paratae . 
conueniunt ad tecta deae , quae candida lucent monte Palatino . 
glaucis tum prima Mineruae nexa comam foliis fuluaque intexta micantem ueste Tagum tales profert Hispania uoces : " Cuncta mihi semper Stilicho , quaecumque poposci , concessit tantumque suos inuidit honores . 
Augusti potuit soceri contemnere fasces : iam negat et genero . 
si non ut ductor ab orbe quem regit , accipiat saltem cognatus ab aula . 
exiguumne putat , quod sic amplexus Hiberam progeniem nostros immoto iure nepotes sustinet , ut patrium commendet purpura Baetim ? 
quod pulchro Mariae fecundat germine regnum ? 
quod dominis speratur auus ? 
" tum flaua repexo Gallia crine ferox euinctaque torque decoro binaque gaesa tenens animoso pectore fatur : " qui mihi Germanos solus Francosque subegit , cur nondum legitur fastis ? 
cur pagina tantum nescit adhuc nomen , quod iam numerare decebat ? 
usque adeone leuis pacati gloria Rheni ? 
" Inde Caledonio uelata Britannia monstro , ferro picta genas , cuius uestigia uerrit caerulus Oceanique aestum mentitur amictus : " me quoque uicinis pereuntem gentibus " inquit " muniuit Stilicho , totam cum Scottus Hiuernen mouit et infesto spumauit remige Tethys . 
illius effectum curis , ne tela timerem Scottica , ne Pictum tremerem , ne litore toto prospicerem dubiis uenturum Saxona uentis . 
" Tum spicis et dente comas illustris eburno et calido rubicunda die sic Africa fatur : " sperabam nullas trabeis Gildone perempto nasci posse moras . 
etiam nunc ille repugnat et tanto dubitat fasces praebere triumpho , qui mihi Maurorum penitus lacrimabile nomen ignorare dedit ? 
" Post has Oenotria lentis uitibus intorquens hederas et palmite largo uina fluens : " si uos adeo Stilichone curules augeri flagratis " ait " quas sola iuuare fama potest , quanto me dignius incitat ardor , ut praesente fruar conscendentemque tribunal prosequar atque anni pandentem claustra salutem ? 
" Talibus alternant studiis Romamque precantes , pro cunctis , hortantur , eat . 
nec segnius illa paruit officio , raptis sed protinus armis ocior excusso per nubila sidere tendit . 
transuehitur Tuscos Appenninusque uolatu stringitur . 
Eridanus clipei iam fulgurat umbra ; constitit ante ducem tetrica nec Pallade uultum deterior nec Marte minor . 
tremit orbe corusco iam domus et summae tangunt laquearia cristae : tum prior attonitum gratis adfata querellis : " Seruatas , Stilicho , per te , uenerande , curules , ornatas necdum fateor . 
quid profuit anni seruilem pepulisse notam ? 
defendis honorem quem fugis , et spernis tota quem mole tueris ? 
respuis oblatum , pro quo labente resistis ? 
quae iam causa morae ? 
quo me cunctabere rursus ingenio ? 
nullus Boreae metus , omnis et Austri ora silet : cecidit Maurus , Germania cessit et Ianum pax alta ligat . 
te consule necdum digna feror ? 
titulumne leuem paruique nitoris credimus , Augusti quo se decorare fatentur , sub iuga quo gentes captiuis regibus egi ? 
" Non , si prodigiis casus natura futuros signat , polluimur macula . 
quod reris , Eois omen erat . 
quamquam nullis mihi cognita rebus fabula ; uix tanto risit de crimine rumor . 
opprobrii stat nulla fides nec littera uenit uulgatura nefas : in quo uel maxima uirtus est tua quod , nostros qui consulis omnia patres , de monstris taceas . 
pellendi denique nulla dedecoris sanctum uiolant oracula coetum nec mea funestum uersauit curia nomen . 
pars sceleris dubitasse fuit : quaecumque profana pagina de primo uenisset limine Phoebi , ante fretum deleta mihi , ne turpia castis auribus Italiae fatorum exempla nocerent . 
publicus ille furor , quantum tua cura peregit , secretum meruit . 
laetetur quisquis Eoos scribere desierit fastos : portenta Gabinos ista latent ; propriam labem texisse laborent . 
cur ego , quem numquam didici sensiue creatum , gratuler exemptum ? 
delicti paenitet illos : nos nec credidimus . 
" Fuerit tamen omnibus unum crimen et ad nostras manauerit usque secures : plus ideo sumenda tibi fastigia uitas , ne pereat tam priscus honos , qui portus honorum semper erat . 
nullo sarciri consule damnum excepto Stilichone potest . 
bene praescia tempus mens tua distulerat ; titulo tunc crescere posses , nunc per te titulus . 
consul succurre grauatis consulibus , quicumque fuit , quicumque futurus ; annum redde tuum , quem iam secura sequatur posteritas nec iam doleat defensa uetustas . 
sic trabeis ultor Stilicho Brutusque repertor . 
libertas populi primo tunc consule Bruto reddita per fasces ; hic fascibus expulit ipsis seruitium . 
instituit sublimem Brutus honorem ; asseruit Stilicho . 
plus est seruasse repertum , quam quaesisse nouum . 
quid tardius ore rubenti adnuis et solitus frontem circumfluit ignis ? 
tandem uince tuum , uincis qui cuncta , pudorem . 
" Hos etiam , quamuis corrumpi munere nullo te certum est , mirare libens ac suscipe cinctus , quos tibi diuino mecum Tritonia duxit pectine : tincta simul repetito murice fila contulimus pensis et eodem neuimus auro , aurea quo Lachesis sub te mihi saecula texit . 
hic ego promissam subolem sperataque mundo pignora praelusi . 
ueram mox ipse probabis me uatem nostraeque fidem uenientia telae fata dabunt . 
" Dixit gremioque rigentia profert dona , graues auro trabeas . 
insigne Mineruam spirat opus . 
rutilis hic pingitur aula columnis et sacri Mariae partus ; Lucina dolores solatur ; residet fulgente puerpera lecto ; sollicitae iuxta pallescunt gaudia matris . 
susceptum puerum redimitae tempora Nymphae auri fonte lauant : teneros de stamine risus uagitusque audire putes . 
iam creuerat infans ore ferens patrem : Stilicho maturior aeui Martia recturo tradit praecepta nepoti . 
parte alia spumis fucantem Serica frena sanguineis primae signatus flore iuuentae Eucherius flectebat equum iaculisque uel arcu aurea purpureos tollentes cornua ceruos aureus ipse ferit . 
Uenus hic inuecta columbis tertia regali iungit conubia nexu , pennatique nurum circumstipantur Amores progenitam Augustis Augustorumque sororem . 
Eucherius trepido iam flammea subleuat ore uirginis ; adridet retro Thermantia fratri . 
iam domus haec utroque petit diademata sexu reginasque parit reginarumque maritos . 
Talibus inuitat donis dextraque gerendum diua simul porrexit ebur ; sollemnibus urnam commouet auspiciis auibusque incepta secundat . 
tunc habiles armis umeros iam uestibus ambit Romuleis ; Latii sederunt pectore cultus loricaeque locum decuit toga . 
talis ab Histro uel Scythico uictor rediens Gradiuus ab axe deposito mitis clipeo candentibus urbem ingreditur trabeatus equis ; spatiosa Quirinus frena regit currumque patris Bellona cruentum ditibus exuuiis tendens ad sidera quercum praecedit , lictorque Metus cum fratre Pauore barbara ferratis innectunt colla catenis uelati galeas lauro , propiusque iugales formido ingentem uibrat succincta securim . 
Uidit ut optato se consule Roma potitam : " nunc " ait " Elysii lucos irrumpere campi , nunc libet , ut tanti Curiis miracula uoti Fabriciisque feram , famae qui uulnere nuper calcatam fleuere togam : iam prata choreis pulsent nec rigidos pudeat lusisse Catones . 
audiat hoc senior Brutus Poenisque tremendi Scipiadae , geminis tandem quod libera damnis unius auxilio fasces Libyamque recepi . 
quod superest unum precibus , fortissime consul , adde meis , urbique tuum largire parumper , quem rogat , aduentum , quam tu belloque fameque depulsa terris iterum regnare dedisti . 
splendida suscipiant alium te rostra Camillum , ultorem uideant seruatoremque Quirites et populus quem ductor ames : quibus Africa per te nec prius auditas Rhodanus iam donat aristas , ut mihi uel Massyla Ceres uel Gallica prosit fertilitas messesque uehat nunc umidus Auster , nunc Aquilo , cunctis ditescant horrea uentis . 
" Quae tunc Flaminiam stipabunt milia uulgi ! 
fallax o quotiens puluis deludet amorem suspensum , ueniens omni dum crederis hora ! 
spectabunt cupidae matres , spargentur et omnes ore uiae , superet cum Pincia culmina consul arduus , antiqui species Romana senatus . 
Pompeiana dabunt quantos proscaenia plausus ! 
ad caelum quotiens uallis tibi Murcia ducet nomen Auentino Pallanteoque recussum ! 
nunc te conspiciam castris , permitte , relictis mox et cum genero trabeis uisura secundis . 
" Haec dum Roma refert , iam Fama loquacibus alis peruolat Oceanum , linguis et mille citatos festinare iubet proceres , nullique senectus , non iter hibernis obstant nec flatibus Alpes : uincit amor . 
meriti pridem clarique uetustis fascibus ad socii properant et uindicis annum . 
sic ubi fecunda reparauit morte iuuentam et patrios idem cineres collectaque portat unguibus ossa piis Nilique ad litora tendens unicus extremo Phoenix procedit ab Euro : conueniunt aquilae cunctaeque ex orbe uolucres , Solis mirentur auem ; procul ignea lucet ales , odorati redolent cui cinnama busti . 
Nec minor in caelo chorus est ; exultat uterque Theodosius diuique tui ; Sol ipse quadrigis uere coronatis dignum tibi praeparat annum . 
Est ignota procul nostraeque imperuia menti , uix adeunda deis , annorum squalida mater , immensi spelunca aeui , quae tempora uasto suppeditat reuocatque sinu . 
complectitur antrum , omnia qui placido consumit numine , serpens perpetuumque uiret squamis caudamque reductam ore uorat tacito relegens exordia lapsu . 
uestibuli custos uultu longaeua decoro ante fores Natura sedet , cunctisque uolantes dependent membris animae . 
mansura uerendus scribit iura senex , numeros qui diuidit astris et cursus stabilesque moras , quibus omnia uiuunt ac pereunt fixis cum legibus . 
ille recenset , incertum quid Martis iter certumque Tonantis prospiciat mundo ; quid uelox semita Lunae pigraque Saturni ; quantum Cytherea sereno curriculo Phoebique comes Cyllenius erret . 
Illius ut magno Sol limine constitit antri , occurrit Natura potens seniorque superbis canitiem inclinat radiis . 
tum sponte reclusus laxauit postes adamas , penetrale profundum panditur et sedes aeuique arcana patescunt . 
hic habitant uario facies distincta metallo saecula certa locis : illic glomerantur aena , hic ferrata rigent , illic argentea candent . 
eximia regione domus , contingere terris difficilis , rutili stabat grex aureus anni : quorum praecipuum pretioso corpore Titan signandum Stilichone legit ; tunc imperat omnes pone sequi dictisque simul compellat euntes : " En , cui distulimus melioris saecla metalli , consul adest . 
ite optati mortalibus anni , ducite uirtutes ; hominum florescite rursus ingeniis hilares Baccho frugumque feraces . 
non inter geminos Anguis glaciale Triones sibilet , inmodico nec frigore saeuiat Ursa . 
non toto fremat ore Leo , nec brachia Cancro urat atrox aestas , madidae nec prodigus urnae semina praerupto dissoluat Aquarius imbre . 
Phrixeus roseo producat fertile cornu uer Aries , pingues nec grandine tundat oliuas Scorpius ; autumni maturet germina Uirgo , lenior et grauidis allatret Sirius uuis . 
" Sic fatus croceis rorantes ignibus hortos ingreditur uallemque suam , quam flammeus ambit riuus et irriguis largum iubar ingerit herbis , quas Solis pascuntur equi ; flagrantibus inde caesariem sertis et lutea lora iubasque subligat alipedum . 
gelidas hinc Lucifer ornat , hinc Aurora comas iuxtaque adludit habenis aureus et nomen praetendit consulis Annus : inque nouos iterum reuoluto cardine cursus scribunt aetheriis Stilichonem sidera fastis . 
Maior Scipiades , Italis qui solus ab oris in proprium uertit Punica bella caput , non sine Pieriis exercuit artibus arma : semper erat uatum maxima cura duci . 
gaudet enim uirtus testes sibi iungere Musas ; carmen amat quisquis carmine digna gerit . 
ergo seu patriis primaeuus manibus ultor subderet Hispanum legibus Oceanum , seu Tyrias certa fracturus cuspide uires inferret Libyco signa tremenda mari , haerebat doctus lateri castrisque solebat omnibus in medias Ennius ire tubas . 
illi post lituos pedites fauere canenti laudauitque noua caede cruentus eques . 
cumque triumpharet gemina Carthagine uicta ( hanc uindex patri uicerat , hanc patriae ) , cum longi Libyam tandem post funera belli ante suas maestam cogeret ire rotas : aduexit reduces se cum Uictoria Musas et sertum uati Martia laurus erat . 
Noster Scipiades Stilicho , quo concidit alter Hannibal antiquo saeuior Hannibale , te mihi post quintos annorum Roma recursus reddidit et uotis iussit adesse suis . 
Quem populi plausu , procerum quem uoce petebas , aspice , Roma , uirum . 
iam tempora desine longae dinumerare uiae uisoque assurgere semper puluere : non dubiis ultra torquebere uotis . 
totus adest oculis , aderat qui mentibus olim , spe maior , fama melior . 
uenerare curulem , quae tibi restituit fasces ; complectere dextram , sub iuga quae Poenos iterum Romana redegit . 
excipe magnanimum pectus , quo frena reguntur imperii , cuius libratur sensibus orbis . 
os sacrum , quod in aere colis , miraris in auro , cerne libens : hic est felix bellator ubique , defensor Libyae , Rheni pacator et Histri . 
Ostentare suos prisco si more labores et gentes cuperet uulgo monstrare subactas , certassent utroque pares a cardine laurus : haec Alamannorum spoliis , Australibus illa ditior exuuiis ; illinc flauente Sygambri caesarie , nigris hinc Mauri crinibus irent . 
ipse albis ueheretur equis currumque secutus laurigerum festo fremuisset carmine miles . 
hi famulos traherent reges ; hi facta metallo oppida uel montes captiuaque flumina ferrent . 
hinc Libyci fractis lugerent cornibus amnes ; inde catenato gemeret Germania Rheno . 
sed non immodicus proprii iactator honoris consul , Roma , tuus . 
non illum praemia tantum quam labor ipse iuuat ; strepitus fastidit inanes inque animis hominum pompa meliore triumphat . 
Non alium certe Romanae clarius arces suscepere ducem , nec cum cedente rediret Fabricius Pyrrho nec cum Capitolia curru Pellaeae domitor Paullus conscenderet aulae . 
nec similis Latias patefecit gloria portas post Numidas Mario , post classica Martis Eoi Pompeio . 
nulli pars aemula defuit umquam , quae grauis obstreperet laudi , stimulisque malignis facta sequebatur quamuis ingentia liuor : solus hic inuidiae fines uirtute reliquit humanumque modum . 
quis enim liuescere possit , quod numquam pereant stellae ? 
quod Iuppiter olim possideat caelum ? 
quod nouerit omnia Phoebus ? 
est aliquod meriti spatium , quod nulla furentis inuidiae mensura capit . 
ductoribus illis praeterea diuersus erat fauor : aequior ille patribus inuisus plebi ; popularibus illi munito studiis languebat gratia patrum . 
omnis in hoc uno uariis discordia cessit ordinibus ; laetatur eques plauditque senator uotaque patricio certant plebeia fauori . 
O felix seruata uocat quem Roma parentem ! 
o mundi communis amor , cui militat omnis Gallia , quem regum thalamis Hispania nectit , cuius et aduentum crebris petiere Quirites uocibus et genero meruit praestante senatus ! 
non sic uirginibus flores , non frugibus imbres , prospera non fessis optantur flamina nautis , ut tuus aspectus populo . 
quae numine tanto litora fatidicas attollunt Delia laurus , uenturi quotiens affulsit Apollinis arcus ? 
quae sic aurifero Pactoli fonte tumescit Lydia , cum domitis apparuit Euhius Indis ? 
nonne uides et plebe uias et tecta latere matribus ? 
his , Stilicho , cunctis inopina reluxit te uictore salus ! 
septem circumspice montes , qui solis radios auri fulgore lacessunt , indutosque arcus spoliis aequataque templa nubibus et quidquid tanti struxere triumphi . 
quantum profueris , quantam seruaueris urbem , attonitis metire oculis . 
haec fabula certe cuncta forent , si Poenus adhuc incumberet Austro . 
Mos erat in ueterum castris , ut tempora quercu uelaret , ualidis fuso qui uiribus hoste casurum potuit morti subducere ciuem . 
at tibi quae poterit pro tantis ciuica reddi moenibus ? 
aut quantae pensabunt facta coronae ? 
nec solam populi uitam debere fatetur armis Roma tuis ; sed , quo iucundior esset lucis honoratae fructus , uenerabile famae pondus et amissas uires et regna recepit . 
iam non praetumidi supplex Orientis ademptam legatis poscit Libyam famulosue precatur ( dictu turpe ) suos : sed robore freta Gabino te duce Romana tandem se uindicat ira . 
ipsa iubet signis bellaturoque togatus imperat et spectant aquilae decreta senatus . 
ipsa tibi trabeas ultro dedit , ipsa curulem obtulit ultori fastosque ornare coegit . 
Nil perdit decoris prisci nec libera quaerit saecula , cum donet fasces , cum proelia mandet ; seque etiam creuisse uidet . 
quis Gallica rura , quis meminit Latio Senonum seruisse ligones ? 
aut quibus exemplis fecunda Thybris ab Arcto uexit Lingonico sudatas uomere messes ? 
illa seges non auxilium modo praebuit urbi , sed fuit indicio , quantum tibi , Roma , liceret : admonuit dominae gentes instarque tropaei rettulit ignotum gelidis uectigal ab oris . 
Hoc quoque maiestas augescit plena Quirini , rectores Libyae populo quod iudice pallent et post emeritas moderator quisque secures discrimen letale subit , quid Poenus arator intulerit , madidus quantum transmiserit Auster . 
ardua qui late terris responsa dedere , hic trepidant humiles ; tremuit quos Africa nuper , cernunt rostra reos . 
cani uirtutibus aeui materiam pandit Stilicho populumque uetusti culminis immemorem dominandi rursus in usum excitat , ut magnos calcet metuendus honores , pendat iustitia crimen , pietate remittat errorem purosque probet damnetque nocentes et patrias iterum clemens exerceat artes . 
Fallitur egregio quisquis sub principe credit seruitium . 
numquam libertas gratior extat quam sub rege pio . 
quos praeficit ipse regendis rebus , ad arbitrium plebis patrumque reducit conceditque libens , meritis seu praemia poscant seu punire uelint . 
posito iam purpura fastu de se iudicium non indignatur haberi . 
sic docuit regnare socer , sic cauta iuuentae frena dedit , teneros sic moribus induit annos uerior Augusti genitor , fiducia belli , pacis consilium : per quem squalore remoto pristina Romuleis infloruit artibus aetas , per quem fracta diu translataque paene potestas non oblita sui seruilibus exulat aruis , in proprium sed ducta larem uictricia reddit fata solo fruiturque iterum , quibus haeserat olim , auspiciis capitique errantia membra reponit . 
Proxime dis consul , tantae qui prospicis urbi , qua nihil in terris complectitur altius aether , cuius nec spatium uisus nec corda decorem nec laudem uox ulla capit ; quae luce metalli aemula uicinis fastigia conserit astris ; quae septem scopulis zonas imitatur Olympi ; armorum legumque parens quae fundit in omnes imperium primique dedit cunabula iuris . 
haec est exiguis quae finibus orta tetendit in geminos axes paruaque a sede profecta dispersit cum sole manus . 
haec obuia fatis innumeras uno gereret cum tempore pugnas , Hispanas caperet , Siculas obsideret urbes et Gallum terris prosterneret , aequore Poenum , numquam succubuit damnis et territa nullo uulnere post Cannas maior Trebiamque fremebat et , cum iam premerent flammae murumque feriret hostis , in extremos aciem mittebat Hiberos nec stetit Oceano remisque ingressa profundum uincendos alio quaesiuit in orbe Britannos . 
haec est in gremium uictos quae sola recepit humanumque genus communi nomine fouit matris , non dominae ritu , ciuesque uocauit quos domuit nexuque pio longinqua reuinxit . 
huius pacificis debemus moribus omnes , quod ueluti patriis regionibus utitur hospes ; quod sedem mutare licet ; quod cernere Thulen lusus et horrendos quondam penetrare recessus ; quod bibimus passim Rhodanum , potamus Orontem ; quod cuncti gens una sumus . 
nec terminus umquam Romanae dicionis erit , nam cetera regna luxuries uitiis odiisque superbia uertit : sic male sublimes fregit Spartanus Athenas atque idem Thebis cecidit ; sic Medus ademit Assyrio Medoque tulit moderamina Perses ; subiecit Persen Macedo , cessurus et ipse Romanis . 
haec auguriis firmata Sibyllae , haec sacris animata Numae . 
huic fulmina uibrat Iuppiter ; hanc tota Tritonia Gorgone uelat . 
arcanas huc Uesta faces , huc orgia Bacchus transtulit et Phrygios genetrix turrita leones ; huc defensurus morbos Epidaurius hospes reptauit placido tractu , uectumque per undas insula Paeonium texit Tiberina draconem . 
Hanc tu cum superis , Stilicho praeclare , tueris , protegis hanc clipeo patriam regumque ducumque praecipueque tuam . 
dedit haec exordia lucis Eucherio puerumque ferens hic regia mater Augusto monstrauit auo ; laetatus at ille sustulit in Tyria reptantem ueste nepotem , Romaque uenturi gaudebat praescia fati , quod te iam tanto meruisset pignore ciuem . 
Nec tamen ingratum nec , qui benefacta referre nesciat , hunc credas populum . 
si uoluere priscos annales libeat : quotiens hic proelia sumpsit pro sociis ! 
quotiens dono concessit amicis regibus Ausonio quaesitas sanguine terras ! 
publica sed numquam tanto se gratia fudit adsensu : quis enim princeps non omnibus egit obsequiis dominum sese patremque uocari , quod tibi continuis resonant conuexa diebus ? 
macte nouis consul titulis ! 
Mauortia plebes te dominum Bruto non indignante fatetur et , quod adhuc nullo potuit terrore coacta libertas Romana pati , Stilichonis amori detulit . 
exultant auidi , quocumque decorus conspiciare loco , nomenque ad sidera tollunt nec uaga dilecto satiantur lumina uultu : seu circum trabeis fulgentibus aureus intres , seu celebres ludos , solio seu fultus eburno cingas iure forum , denso seu turbine uulgi circumfusa tuae conscendant rostra secures . 
Quae uero procerum uoces , quam certa fuere gaudia , cum totis exsurgens ardua pennis ipsa duci sacras Uictoria panderet aedes ! 
o palma uiridi gaudens et amica tropaeis custos imperii uirgo , quae sola mederis uulneribus nullumque doces sentire laborem , seu tibi Dictaeae placuerunt astra Coronae seu magis aestiuo sedes uicina Leoni , seu sceptrum sublime Iouis seu Palladis ambis aegida , seu fessi mulces suspiria Martis , adsis perpetuum Latio uotisque senatus adnue , diua , tui . 
Stilicho tua saepius ornet limina teque simul rediens in castra reducat . 
Hunc bellis comitare fauens , hunc redde togatum consiliis . 
semper placidis te moribus egit seruauitque piam uictis nec polluit umquam laurum saeuitia . 
ciues nec fronte superba despicit aut trepidam uexat legionibus urbem ; sed uerus patriae consul cessantibus armis contentus lictore uenit nec inutile quaerit ferri praesidium solo munitus amore . 
Magnarum nec parcus opum geminare profundas distulit impensas , sed post miracula castris edita uel genero Romae maiora reseruat . 
auratos Rhodiis imbres nascente Minerua indulsisse Iouem perhibent , Bacchoque paternum iam pulsante femur mutatus palluit Hermus in pretium , uotique famem passurus auari ditabat rutilo quidquid Mida tangeret auro ; fabula seu uerum canitur : tua copia uicit fontem Hermi tactumque Midae pluuiamque Tonantis . 
obscurat ueteres obscurabitque futuros par donis armisque manus : si solueret ignis quot dedit immanes uili pro pondere massas argenti , potuere lacus et flumina fundi . 
Nec tibi , quae pariter siluis dominaris et astris , exiguam Stilicho mouit , Latonia , curam : tu quoque nobilibus spectacula nostra laboras illustrare feris summoque in uertice rupis Alpinae socias arcu cessante pudicas et pharetratarum comitum inuiolabile cogis concilium . 
ueniunt umeros et brachia nudae armataeque manus iaculis et terga sagittis , incomptae pulchraeque tamen ; sudoribus ora puluerulenta rubent , sexum nec cruda fatetur uirginitas ; sine lege comae ; duo cingula uestem crure tenus pendere uetant . 
praecedit amicas flaua Leontodame , sequitur nutrita Lycaeo Nebrophone telisque domat quae Maenala Thero . 
ignea Cretaea properat Britomartis ab Ida et cursu Zephyris numquam cessura Lycaste . 
iungunt se geminae metuenda feris Hecaerge et soror , optatum numen uenantibus , Opis progenitae Scythia : diuas nemorumque potentes fecit Hyperboreis Delos praelata pruinis . 
hae septem uenere duces ; exercitus alter Nympharum incedunt , acies formosa Dianae , centum Taygeti , centum de uertice Cynthi et totidem casto genuit quas flumine Ladon . 
has ubi collectas uidit , sic Delia coepit : " O sociae , mecum thalami quae iura perosae uirgineo gelidos percurritis agmine montes , cernitis ut Latio superi communibus ornent hunc annum studiis ? 
quantos Neptunus equorum donet ab orbe greges ? 
laudi quod nulla canendae fratris plectra uacent ? 
nostram quoque sentiat idem quam meritis debemus opem . 
non spicula poscit iste labor ; maneant clausis nunc sicca pharetris , omnis et a solitis noster uenatibus arcus temperet ; in solam cruor hic seruetur harenam . 
retibus et clatris dilata morte tenendae ducendaeque ferae . 
cupidas arcete sagittas ; consulis in plausum casuris parcite monstris . 
acceleret diuisa manus : mihi cursus anhelas tenditur ad Syrtes , mecum Dictynna Lycaste et comes Opis eat ; steriles iuuat ire per aestus : namque feras aliis tellus Maurusia donum praebuit , huic soli debet sed uicta tributum . 
dum nos horribiles Libyae scrutamur alumnos , Europae uos interea perquirite saltus et scopulos . 
posita ludat formidine pastor securisque canat Stilichonem fistula siluis . 
pacet muneribus montes qui legibus urbes . 
" Dixit et extemplo frondosa fertur ab Alpe trans pelagus ; cerui currum subiere iugales , quos decus esse deae primi sub limine caeli roscida fecundis concepit Luna cauernis : par nitor intactis niuibus ; frons discolor auro germinat et spatio summas aequantia fagos cornua ramoso surgunt procera metallo . 
Opis frena tenet , fert retia rara Lycaste auratasque plagas , immortalesque Molossi latrantes mediis circum iuga nubibus ibant . 
quinque aliae paribus ( Phoebe sic iusserat ) armis diuersa regione ruunt ducitque cohortem quaeque suam . 
uariae formis et gente sequuntur ingenioque canes . 
illae grauioribus aptae morsibus . 
hae pedibus celeres , hae nare sagaces , hirsutaeque fremunt Cressae tenuesque Lacaenae magnaque taurorum fracturae colla Britannae . 
Dalmatiae lucos abruptaque brachia Pindi sparsa comam Britomartis agit . 
tu Gallica cingis lustra , Leontodame , Germanorumque paludes eruis et si quis defensus harundine Rheni uastus aper nimio dentes curuauerat aeuo . 
nubiferas Alpes Appenninique recessus Garganique niues Hecaerge prompta fatigat . 
speluncas canibus Thero rimatur Hiberas informesque cauis ursos detrudit ab antris , quorum saepe Tagus manantes sanguine rictus non satiauit aquis et quos iam frigore segnes Pyrenaea tegit latebrosis frondibus ilex . 
Cyrnaeis Siculisque iugis uenata uirago Nebrophone ceruos aliasque in uincula cogit non saeuas pecudes , sed luxuriantis harenae delicias , pompam nemorum . 
Quodcumque tremendum dentibus aut insigne iubis aut nobile cornu aut rigidum saetis , capitur decus omne timorque siluarum . 
non cauta latent , non mole resistunt fortia , non uolucri fugiunt pernicia cursu . 
haec laqueis innexa gemunt ; haec clausa feruntur ilignis domibus . 
fabri nec tigna polire sufficiunt ; rudibus fagis texuntur et ornis frondentes caueae . 
ratibus pars ibat onustis per freta uel fluuios : exsanguis dextera torpet remigis et propriam metuebat nauita mercem . 
per terram pars ducta rotis , longoque morantur ordine plaustra uias montanis plena triumphis et fera sollicitis uehitur captiua iuuencis , explebat quibus ante famem , quotiensque reflexi conspexere boues , pauidi temone recedunt . 
Iamque pererratis Libyae flagrantibus oris legerat eximios Phoebi germana leones , Hesperidas qui saepe fugant uentoque citatis terrificant Atlanta iubis armentaque longe uastant Aethiopum quorumque impune fragosa murmura pastorum numquam uenere per aures . 
non illos taedae ardentes , non strata superne lapsuro uirgulta solo , non uocibus haedi pendentis stimulata fames , non fossa fefellit ; ultro se uoluere capi gaudentque uideri tantae praeda deae . 
respirant pascua tandem ; agricolae reserant iam tuta mapalia Mauri . 
tum uirides pardos et cetera colligit Austri prodigia immanesque simul Latonia dentes , qui secti ferro in tabulas auroque micantes inscripti rutilum caelato consule nomen per proceres et uulgus eant . 
stupor omnibus Indis plurimus ereptis elephas inglorius errat dentibus : insedit nigra ceruice gementum et fixum dea quassat ebur penitusque cruentis stirpibus auulsis patulos exarmat hiatus . 
ipsos quin etiam nobis miracula uellet ducere : sed pigra cunctari mole ueretur . 
Tyrrhenas fetus Libycos amplexa per undas classis torua sonat , caudamque in puppe retorquens ad proram iacet usque leo : uix subleuat unum tarda ratis ! 
fremitus stagnis auditur in imis cunctaque prosiliunt cete terrenaque Nereus confert monstra suis et non aequare fatetur . 
aequora sic uictor quotiens per rubra Lyaeus nauigat , intorquet clauum Silenus et acres assudant tonsis Satyri taurinaque pulsu Baccharum Bromios inuitant tympana remos : transtra ligant hederae , malum circumflua uestit pampinus , antennis illabitur ebria serpens , perque mero madidos currunt saliuntque rudentes lynces et insolitae mirantur carbasa tigres . 
