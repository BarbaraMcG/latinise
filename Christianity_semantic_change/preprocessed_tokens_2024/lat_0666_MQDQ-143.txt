Alfonsi iacet hoc corpus uenerabile saxo , quo Toletana nihil terra tulit melius : Luciaque , et Stephanus clara de gente Gothorum , sed uirtute magis nobilitante micat . 
Inuenit iuuenis portum , saecloque relicto Coenobii cellas Agaliensis amat . 
Hincque Toletanum raptatur praesul ad urbem , cui fuit in uotis sede latere sua . 
A Domino qui nomen habes pie , uoce , Quirice Et monachus , praesul Barcinonensis , aue . 
Agaliensis eras quondam sanctissimus abbas , Barcino te multum praesule gaudet ouans . 
Te Toletano pietas praefecit ouili : diuisas sedes praesul amansque uides . 
Nil uno melius fuit , aut te sanctius uno : et dementato rege dolens moreris . 
Te socium laetis Leocadia suscipit ulnis , corpus humo , mentem laeta sub alta locans . 
Gaude sorte tua , praesul uenerande Quirice ; sic Dominus terris es , Dominusque polo . 
Gloria Toleti iacet hac sub mole sepultus Gudila , pars animi dimidiumque mei . 
Qui senis a tenera mores aetate tenebat , cui , nisi simplicitas , nihil iuuenile fuit . 
Spiritus in sacro residebat pectore Christi , exprimit hunc totum , moribus , ore , manu . 
Pauperibus cibus est , uiduis solamen , ut aegris Grata salus : miseris omnibus unus erat . 
Mercaris meritis multis , bone Gudila , caelum : nos desiderium lancinat usque tui . 
Maerentesque uocamus eum , quem sustulit aether : prosequimurque piis funera lacrimulis . 
Non uiolas , tenerasque rosas , non lilia cana Spargimus ad tumulum , sed bona uota , tuum . 
Nos ergo e supera prospecta candidus arce ; teque amor , et moueat , Gudila , cura mei . 
Moenibus a patriis morbos auerte , famemque , hostilesque minas , dogmata falsa , dolos . 
Toleti ne temne preces , comitisque rogatus , qui tibi dat carmen sat Iulianus amans : ossaque Felicis tua sacra condit in aede , cuius mens superis est sociata choris . 
Wamba prius , qui Petrus eras , missaeque minister , rex Gothicae gentis religione micas . 
Sponte tua non affectas regale cacumen , sed subis imperii grande coactus onus . 
Spes tua , conatusque tuus , uirtute potentis Fretus , inauditas res operatus ades . 
Nulla perinde tali res gratior usque quiete est : Coenobiumque gaudens post sacra sceptra petis . 
Septem ibi perpetuos monachus bene praeteris annos , oblata inde polos morte beatus adis . 
Felix Wamba tua censeris sorte fuisse : tam bene qui calcat sceptra , per astra uolet . 
Septem sceptra tuae gentis moderaris in annos , quae sinis haud morbi mole , sed ipse libens . 
