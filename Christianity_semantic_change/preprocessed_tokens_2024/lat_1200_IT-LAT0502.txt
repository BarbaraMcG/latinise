DE COMETIS Relictis opinionibus de natura tricarum , quas possibile est , ut formet sibi animus ab experimentis in rebus naturalibus , cum non profundaverit in eis ratiocinationes scientiarum spiritualium . 
. . [ sine dubio lacuna ! 
] Cum autem in regione superlunari nihil renovetur praeter situm et ea , quae ex situ renovato accidunt , ut eclipsis et radiorum proiectiones invisibiles , necessarium est , quod cometa non est stella nova , nec aliquod novum in regione superlunari ; quod in visione cometae novum est , est res existens sub globo lunari . 
Palam autem est ex lumine et splendore comae , quam trahit cometa , quod coma illa nihil aliud est quam ignis , quia sub luna et supra nos nihil lucet et splendet nisi solus ignis . 
- - Ignis autem duplex est , quia aut est non simul cum generatione deficiens , qualis est ignis elementum in sphaera sua , aut est ebullitio fumi accensi simul cum generatione sua deficiens , qualis est flamma apud nos generata . 
Non est autem possibile , ut trica sit ignis cum generatione sua transiens , quia non haberet materiam continue foventem eam in diuturnitate permanentiae suae ; nec sequeretur materia illa motum caeli diurnum necessario , cum esset terrestris incomplete sublimata . 
Non enim videmus alios ignes ex materia terrestri in aere generatos diuturnae permanentiae nec motum caeli sequentes . 
Relinquitur ergo , quod trica sit ignis non cum generatione sua transiens . 
Hunc autem ignem descendere in regionem aeris a sphaera ignis etiam non esset possibile , quia non descendit ignis elementum a sphaera sua ad corpulenta , sed virtus elus tantum descendit cum radiis stellarum in sphaera ignis eiusdem ; nec attingit ad sphaeram ignis motus turbulentus aut violentus . 
- - Relinquitur ergo , quod trica sit ignis generatus ex natura deorsum veniente . 
Sed ex natura deorsum veniente non esset possibile , ut generetur ignis habens diuturnitatem permanentiae , nec , cum fuerit materia sublimata separata a natura terrestri , assimilata naturae cealesti . 
Palam est ergo , quod trica est ignis sublimatus separatus a natura terrestri et assimilatus naturae caelesti . 
Cum autem agens et patiens completis actione et passione assimilentur , cum prius fuerint dissimilia , causa generans tricas necessario erit virtus caelestis , scilicet virtus stellae fixae vel erraticae , et verisimile est , quod uniuscuiusque tricae causa effectiva propria sit stella e directo , cuius materiam , cum qua apparet , minime ( ? 
) videt visus . 
Cum autem tricae moveantur motu caeli diurno , manifestum est , quod motus caeli primi est causa motiva ipsius , et oboedientia ista , quam habent tricae ad virtutem caeli primi , signum est sublimationis earum et separationis a natura terrestri et assimilationis naturae caelesti . 
Locatio autem cometae e directo unius stellae plus , quam e directo alterius , non est , nisi propter maiorem assimilationem illi stellae e directo , locaturque propter similitudinem , quam habet cum stella , cuius virtus eam sublimavit ; trahitur a stella illa sicut ferrum ab adamante . 
- - Cum autem stella , quae sublimavit comam illam , sit de natura unius septem planetarum , eo quod omnis stella sit de natura unius eorum , palam est , quod coma est ignis sublimatus , assimilatus naturae unius septem planetarum . 
In omni namque re complexionata terrestri sunt res corporeae spiritales , assimilatae naturis caelestibus , incorporatae ipsis rebus complexionatis per actiones corporum caelestium . 
Cumque sit hic separatio , relinquitur res complicata a natura et infirmatur aut corrumpitur . 
Partes autem mundi sensibilis sunt facilioris et velocioris resolutionis quam partes eorum complicatorum , licet totus mundus sensibilis sit incorruptibilis et quaelibet res tota sit corruptio complicata . 
Ex his ergo manifestum est , quod trica , quae est ignis sublimatus a partibus mundi sensibilis , signum est praecedentis sublimationis et separationis naturae spiritalis incorporatae rebus complexionatis et assimilatis tricae in natura spiritali . 
Quapropter signum est infirmationis aut corruptionis rerum complexionatarum , quibus dominatur planeta , cuius naturae assimilatur trica visa , utpote si fuerit trica de natura solis , virtus stellae , quae tricam sublimavit et separavit eam a natura terrestri , separabit spiritus , qui sunt in corporibus complexionatis assimilatis naturae solis , et erit infirmatio aut corruptio in hominibus et animalibus et sementis , quibus sol principatur vel principaliter dominatur . 
Similiter si fuerit trica de natura Martis , patientur detrimentum aut corruptionem res naturales ; et similiter currit res per ceteros planetas . 
Et quandoquidem ita et ignis in regione aeris existens propter proximitatem sui ad terram non apparet nisi in regione , ex cuius terrae vaporibus sublimatur , et in regionibus sub eodem parallelo existentibus . 
In regionibus quoque multum australibus aut septentrionalibus ab eodem parallelo non apparebit . 
- - Habet autem trica significationem super regionem , ex cuius corporibus sublimatur , super quam terram fuerit stella sublimans tricam fortioris situs et vehementioris impressionis in hora generationis tricae . 
In eadem namque hora novit stella eadem naturam spiritalem assimilatam naturae tricae , incorporatam rebus complexionatis illius regionis . 
Verumtamen separatio illius naturae spiritalis a rebus complexionatis tardior est generatione tricae propter maiorem inoboedientiam rerum complexionatarum respectu actionum caelestium . 
Super quam autem regionem significet trica de omnibus regionibus existentibus sub eodem parallelo , in quibus apparet , non est facile discernere , nisi forte super illam significet , cuius hominum animos movet in affectionem aliquam , utpote admirationem aut timorem aut horrorem . 
Verisimile namque est , quod eorum animos quodam praesagio in visu suo plus ceteris movet , qui eius effectum iam inchoatum postea sunt censuri completum ; et ex similitudine affectionis , quam imprimit in mentibus videntium , potest convinci qualitas rei futurae , cuius est signum . 
Dico tamen , quod hi , qui considerant et experiuntur in rebus naturalibus et formant sibi opiniones ab experimentis suis absque fundatione rationum , necessario incidunt in opiniones falsas de natura tricarum diversificatas secundum diversitatem experimentorum suorum , quibus usi sunt in radiationibus et generationibus ignium et apparitionibus in visu per medium diaphanorum . 
Prima opinio : Qui enim experti sunt , quod radii solis incidentes supra speculum reflectuntur multoties cum radiatione visibili , et sciunt tamen hoc , quod stellae sunt specula reverberantia radios super se incidentes , opinantur propter caudam , quam trahit cometa , esse radiositatem solis a stellis vel stellam reflexam . 
Improbatur autem haec opinio , quia non semper protenditur cauda cometae in oppositum solis , cum tamen omnes radii reflexi eant in oppositum incidentium ad angulos aequales . 
Secunda opinio : Qui autem experti sunt , quod concursu multorum radiorum accenditur ignis et inflammatur res in flammationes , propinqui sunt ad hoc , ut opinentur , radios multos concurrere in supremo aeris , quo elevantur fumi accensibiles , ibique per concursum radiorum fumum inflammari , ipsamque inflammationem apparere stellam caudatam . 
Ista opinio falsificatur , quia si esset concursus radiorum accendens a stellis ratione descendentium , cum non possit esse a stellis fixis , eo quod concursus ille accendens semper esset stabilis et manens semper propter situm stellarum fixarum in imaginibus suis uno modo manentem , esset necessario concursus accendens radiorum recte descendentium a planetis et stellis fixis vel a planetis tantum . 
Et cum planetae velociter permutent situm suum , non posset concursus ille diu accendere . 
Cometae autem visi sunt per octo menses durasse . 
Tertia opinio : Qui autem consideraverunt , quod res multae propinquae ex distantia visae appareant continuae , sciuntque , quod galaxias est congregatio stellarum propinquarum in videndo visus continuatarum , prope sunt , ut ex hac similitudine forment sibi opinionem , quod cometa sit aggregatio stellarum plurium propinquarum , secundum significationem in qua apparet cometa ordinatarum et in hora apparitionis ipsius concurrentium . 
Sed hanc opinionem destruit , quod cometae non semper apparent in via stellarum erraticarum , sed extra eam pluries . 
Quarta opinio : Qui autem experti sunt , quod propter figuram perspicui interpositam inter videntem et rem visam possibile est , ut res visa appareat multae et ut res magna appareat parva et e converso , secundum exigentiam figurae perspicui interpositi , prope sunt , ut opinentur , cometam esse stellam apparentem . 
Quae opinio etiam destruitur et veritas assumatur , ut patet supra . 
Finit summa Lincolniensis . 
