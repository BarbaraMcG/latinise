Caeca profanatas coleret dum turba figuras , et manibus factos crederet esse deos , templa ruinosis haec olim struxerat aris , quis dabat obscaeno sacra cruenta Ioui . 
Sed iussus ueniens , eremoque uocatus ab alta , purgauit sanctus hanc Benedictus humum sculptaque confractis deiecit marmora signis et templum uiuo praebuit esse Deo . 
Huc properat caelos optat qui cernere apertos nec remouet uotum semita dura pium : semper difficili quaeruntur magna labore , artam semper habet uita beata uiam . 
Huc ego cum scelerum depressus fasce subissem , depositum sensi pondus abesse mihi . 
Credo quod et felix uita fruar insuper illa , oras pro Marco si , Benedicte , tuo . 
Hunc plebs stulta locum quondam uocitauerat arcem , marmoreisque sacrum fecerat esse deis . 
Quod tunc si uero signasset nomine quisquam , Tartareum potuit iure uocare Chaos . 
Ad quem caecatis errantes mentibus ibant , improba mortifero reddere uota Ioui . 
Sed puto praeuisae culmen signauerat aulae , nomine tunc arcis templa moderna uocans . 
In quibus aeternae damnatur porta gehennae , arxque modo uitae est , quae fuit ante necis . 
De qua stelligeri pulsatur ianua caeli dum canit angelicis turba beata modis . 
De qua conloqueris uero , Benedicte , Tonanti , monticola , et sacri dux eremita chori . 
Ad quam tu ex alio monitus cum monte uenires , per deserta tibi dux , uia , Christus erat . 
Namque duos iuuenes biuium produxit ad omne , qui te firmarent quod sequereris iter . 
Hic quoque uiuenti iusto praedixerat uni : his tu parce locis , alter amicus adest . 
Se sibi sublato tenebris mons caelitus horret , et pallet nebulis concolor ipse suis . 
Maerent , et largis distillant fletibus antra , cumque suis plangunt tabida lustra feris . 
Teque lacus liquidi uero fleuere dolore , et sparsit laceras silua soluta comas . 
Credar ficta loqui , nisi te , ne solus abires , tres subito corui promeruere sequi . 
Hic quoque te clausum populi , te teste , requirunt , exspectas noctis cum pia festa sacrae . 
Qui uelut orbati raucis tibi flere querelis instant , conuictus quod caruere tuo . 
Ast huc perducto scopuli cessere , rubique , siccaque mirandas terra retexit aquas . 
Certum est mons Christi , quod montibus imperet ipsis , subiecit pedibus mons caput ecce tuis . 
Utque suum tu sancte super uegetere cacumen , summisso tumidam uertice planat humum . 
Neue fatigentur qui te , Benedicte , requirunt , molliter obliquum flectit ubique latus . 
Hunc mons ipse tamen iuste tibi reddit honorem , qui meruit tantum , te decorante , bonum . 
Arida tu cuius hortis componis amoenis , nudaque fecundo palmite saxa tegis . 
Mirantur scopuli fruges , et non sua poma , pomiferisque uiret silua soluta comas . 
Sic hominum steriles in fructum dirigis actus , sicca salutari flumine corda rigans . 
Sic , rogo , nunc spinas in frugem uerte malignas , quae lacerant Marci pectora bruta tui . 
