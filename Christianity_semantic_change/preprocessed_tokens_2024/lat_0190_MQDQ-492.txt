Impietas profunda mali , mens inuida uitae , Seductos homines spe postquam cepit inani , Nudauit , suadendo nefas , sibi credere falsum . 
Non impune quidem ; facti nam protinus ille , Ut reus et tanti sceleris temerarius auctor , Accepit maledicta merens . 
Sic postea demens Amplius aggressus , desperatissimus hostis , Infudit mentes hominum caligine mersas . 
Oblitos dominum docuit spem linquere certam , Idola uana sequi , turbam sibi fingere diuum , Sortes , auguria , stellarum nomina falsa Nascentum geneses constringere posse uideri Extorum inspiciis , resque exspectare futuras Terribilis magicae refugarum audacia ductos , Confictam molem mirantes spernere uitam Impulit in praeceps , scelerata insania mersos , Sanguine gaudentes , homicidia saeua minari Corpore in alterius tunc carnis uulnus amare , Ardentes etiam , calida dulcedine captos , Foedera naturae transcendere , corpora munda Complexu infando , sexum maculare uirilem , Femineos usus uulgi contamine mixtos Illicitos , castosque sinus generique dicatos , In coitum obscenum pro luxu suasit habere . 
Talia praeterito grassatus tempore gessit Per latebras animae , sepis manante ueneno . 
Non quia culpa carent homines , nam sponte secuti : Ille dolo suasit , homo libertate peregit . 
Haec dum continuo per saecula perfidus halat , Consiliumque suum seductis cordibus infert , Sperans , heu ! 
sceleris ueniam se stultus habere , Ignarus qualis maneat sententia facti , Turba prophetarum tectis sapientia uerbis Spiritu deque dei praesaga uoce loquuntur . 
Publice non audet dominum maledicere nude , Secreto ingenio sperans se posse latere . 
Tandem lux animae carnis captiua tenetur , Desperatorum certat spes fortior hoste . 
Ipse figurator , renouator corporis ipse , Gloria uera patris , dei filius , unicus auctor , Iudex et dominus uenit , rex inclytus orbis , Oppressis ueniam dare promptus , soluere uinctos , Cuius amicitiae auxilio , patientia poenae , Et deus et renouatus homo miscetur in unum , Uirgo sancta parit , patefit noua ianua uitae , Dicta prophetarum factis impleta probantur Templa sacerdotes linquunt , stellae quoque ductu Mirantur dominum tantum se cernere partum . 
In uino uertuntur aquae , memorabile uisu , Lumina redduntur caecis , iussuque trementes Daemones expulsi clamant , Christumque fatentur . 
Omnia sanantur uerbo iam tabida membra , Iam graditur claudus , surdus spem protinus audit , Dat dextram mancus , loquitur magnalia mutus , Fit mare tranquillum iussu , uentique quiescunt . 
Omnia cognoscunt dominum , confunditur hostis , Iamque triumphatus ferus armis paret iniquis . 
Omnia cum reuocata uidet quae ceperat ipse Cladis in interitu mersam iam surgere carnem , In caelos hominem deuicta morte leuari , Signari populos , effuso pignore sancto , Mirandae uirtutis opus , inuisaque facta , Audit et extremas flammarum in gurgite poenas A domino sibi perpetuas tenebrasque paratas , Irreuocata dei sententia . 
Nudus , inermis , Damnatus , uictus , periturus morte perenni , Iam reus , et nullam ueniam se certus habere , Protinus extremum nefas ausus , spargere passim Auribus horrendum uerbum neque uoce loquendum Abiectos a plebe dei , sine luce uagantes , Inuentos sine mente uiros , terrena sequentes , Aggressus praui prauos docet esse magistros . 
Praedicat his duos esse patres , diuisaque regna , Esse mali causam dominum qui condidit orbem , Quique figurauit carnem spiramine uiuam , Quique dedit legem , et uatum qui uoce locutus . 
Hunc negat esse bonum , iustum tamen esse fatetur . 
Crudelem , durum , belli cui saeua uoluptas , Iudicio horrendum , precibus mansuescere nullis , Esse alium suadens , nulli qui cognitus umquam , Qui non est usquam , falsum sine nomine numen , Constituens nihil , et nulla praecepta locutus . 
Hunc ait esse bonum , nullum qui iudicat , aeque Sed parcit cunctis , uitam non inuidet ulli . 
Iudicium negat esse reis , dulcique cruentum Circumfert miseris mixtum cum melle uenenum . 
Surgere posse negat carnem , cui causa ruinae Ipse fuit , quam contemptam spoliauit inique . 
Propterea maledictus habet sine fine dolorem , Hostis huic semper ; uario quia uulnere uitam Nititur excutere et , de qua ruit ipse , salutem . 
Inque hoc ait Christum terris uenisse repente , Sed nulla socium carnis compagine factum , Spiritus est forma , et fictum sub imagine corpus , Fallere uult homines , quod non est , esse uideri . 
Hoc decet ergo deum , caligine ludere suasos , Mentiri nefas , aut hominem se dicere falso ? 
Portatur , graditur , uestitur , rite quiescit , Tractatur , patitur , suspenditur et sepelitur ; Omnia sunt hominis qui sancto in corpore uersus , A patre deo uero missus , qui cuncta creauit , Perfecit proprie , sua , non aliena requirens ; Cognitus ipso opere , populis sperantibus olim , Perque prophetarum uocem notissimus orbi : Et nunc errantes manifesto in limine mortis Ignotum dominum quaerunt , notumque relinquunt . 
Quorum falsa fides , falsus deus , irrita merces , Falsa resurrectio , mortis deuictio falsa , Martyria et uacua , et Christi quoque nomen inane . 
Quem magicae nebulae similem uenisse docentes , Mendacem facti dementes esse fatentur , Nec quidquam passum , populum sine crimine factum . 
Sic uerax deus ? 
hi domino referuntur honores ? 
Heu miseri gratis ingrata morte perempti ! 
Qui caeco duce praecipites in fossa ruistis Et uelut in somnis thesauri munere diues Exsultat manibusque tenet spe lusus inani , Decepti uacuam speratis muneris umbram . 
Ah ! 
tumidi rictus funesta praeda draconis , Speratis pro pace truces homicidia blanda ? 
Audetis culpare deum , qui tanta creauit ? 
In cuius terris nimia pietate profusa Immemores large laudatis dona fruentes , Ipsum factorem reprobatis , facta probantes , Artificem mundi ? 
cuiusne opus estis et ipsi ? 
Qui uobis magnos paruis donauit honores , Proseuit fruges , animalia cuncta subegit , Tempora qui certis fecundat mensibus anni , Dulcores , potus uarios , pingues et odores , Iucundos flores , nemorumque umbracula grata , Mirificos tribuit succos pubentibus herbis , Fontes et fluuios diffundit dulcibus undis , Sideribus caelum totumque illuminat orbem , Immensus solus dominus , iustusque bonusque , Cognitus ex opere , aspectu non cognitus ulli ; Quem stultae quamuis gentes errore copertae , Florentes opibus , alieno nomine laudant , Factoremque tamen gnari culpare uerentur . 
Nec quisquam tantum , nisi uos , noua porta gehennae , Ingrati eligitis dominum maledicere uestrum . 
Haec uobis per Marcionem , Cerdone magistro , Terribilis refuga attribuit fera munera mortis ; Nec uenit in mentem quod uos a nomine Christi Seductos ad Marcionis tulit infima nomen . 
Dicite , de multis quid uobis displicet unum ? 
Quidue deus fecit quod non sit laude uehendum ? 
Aut illud , quod uos nimium , patientia larga Indignos , dulcem permittit cernere lucem ? 
Quae legitis uera et concisa , ea falsa docetis , Quae sunt postque futura , prius haec facta probatis : Aut incredibilem quid differt credere uestrum ? 
Nec mirum si uos uersutus cepit inermes , Persuadens duos esse patres , damnatus ab uno , Esse deos , qui principio seduxerat omnes , Postea multiplici manantem uulnere pestem Distribuit multis , et inemendabile crimen , Infandos omni magicae dementia plenos Persuasit sese uirtutem dicere summam , Fingere cum meretrice nefas , peragrare , uolare . 
Namque Ualentino deus est insanus , et aeuo Triginta tribuit caelos , patremque Profundum ; Bis docuit tingi , transducto corpore flamma . 
Tantos esse deos Basiliden credere iussit Quantos et dies annus habet , tot denique mundos . 
Marco per numeros argumentatus acute Tradidit in magicae formam uiolare pudicam , Offerri calicem , precibusque in sanguine uerti . 
Hebioni Christum suasit de semine natum , Et circumcidi docuit , legique uacare , Fontibus amissis elementa resumere legis . 
Extremum facinus uerbis extendere nolo , Aut omnes causas aut nomina dicere cuncta . 
Est per pauca satis crudelia multa notare , Infandosque homines atque organa saeua draconis , Per quos nunc tantum sceleris infeste locutus Semper factorem mundi culpare laborat . 
Sed reuocate pedem saeui latronis ab antro , Dum spatium datur , et patiens pietate perennis Facta per errorem miseris deus omnia donat . 
Credite uero patri , uere qui condidit orbem , Uerum qui dominum misit renouare ruinam Imparibus legi , peccati in gurgite mersis , Per uates olim promissam afferre salutem . 
Qui mandata dedit , hic et peccata remittit . 
Exigit hic aliquid merito , quia credidit ante , Aut donat large dominus , quasi debita seruis Denique confusos populos poenamque merentes Deleto elogio cunctos iubet ipse lauari . 
Ergo totus homo credit , totusque lauatur . 
Abstinet aut patitur pro nomine uulnera uere , Uerus surgit homo , uere mors uicta silebit ; Sed non pars hominis anima , sua parte relicta , Percipiet palmam , socia quam carne laborans In stadio luctata simul coniuncta meretur . 
Grande nefas portare duos per uincula pondus , Quorum sit locuples unus atque alter egenus , Et miserum sperni , felici praemia reddi . 
Non facit hoc iustus , mercedis redditor aequus , Et bonus et diues , quem credimus omnia posse , Suauis in ingratos , miserendi plena uoluntas . 
Quin potius , cui maior inest mortalis egestas , Possit ut aequari socio praelatus , id ultro , Quicquid eget , tribuet locuples ; sic credere iussum , Nec uelle illicite dominum culpare docendo , Suscitet ut quam animam , tamquam sit passa ruinam , Liberet a morte , et uiuendi facta maneret Copia de solo merito , quia fortiter egit , Et caro communem semper sortita laborem Linquatur terrae , mortis sit praeda perennis . 
Ergo hominis anima placuit deo fortibus actis ? 
Nullo sola modo potuit sine carne placere . 
Uincta tulit poenas : caro membris uincula gessit . 
Contempsit mortem : sed carnem morte reliquit . 
Illa dolens gemuit : haec uicta a uulnere caesa est . 
Illa petit requiem : haec ferro in puluere fusa , Piscibus , alitibus , tabo cinerique relicta est . 
Frangitur infelix laniata , sparsa liquescit : Surgere non meruit ? 
quid enim committere sola Exanimis potuit ? 
quae sic causa inuida uitae Impedit aut prohibet dei dona capessere carnem , Cumque sua socia coniunctam uiuere semper , Cernere quid fuerit conuersa in puluere quondam ? 
Post merito renouata ferat deo laudis honores , Non ignara sui , fragilis , mortalis et aegra . 
Certatis , magni possit quid uiuida uirtus , Qui bonus atque potens uitam non inuidet ulli ? 
Haec captiua fuit mortis , haec uincta peribit , Quam dominus mira sapientia fecit et arte ? 
Hanc uirtute sua miranda suscitat ipse , Hanc reuocat dux fortis , et hanc sua gloria uestit . 
Ergo dei aptauit ars et sapientia corpus , Quod cupit his fieri : deest hoc uirtute reduci ? 
Causa potest pietati nulla resistere sanctae , Ne maior sit causa mali quam summa potestas , Ut cognoscat homo iam tunc dei munere saluus , Mortalis quondam , nunc inuiolabile et ingens Uestitus lumen , uiuus cum corpore totus , Immensum uirtute deum , pietate perennem , Per Christum regem , per quem uia lucis aperta est , Et iam luce noua , iam dono plenus utroque , Fructibus et uitae paradisi laetus amoenis Laudet in aeternum caelesti diues in aula . 
Postquam fracta fides refugis spirantibus hostis , Et glomerata dolis emersit pestis operta , Sponte sua mendax contempto numine sensus Confixit plagas , fallaci tramite pallens Sanctorum dictis sua miscuit impia uerba , Inque bonum semen lolium miserabile seuit , Inde uolens omnem causam constare ruinae , Scilicet ut sua facta deo subsignet iniqua Ocius , et possit suasos infigere poenis , Ueris falsa tegens , et lenibus aspera uertens , Et roseis sertis hastae mucrone coperto , Improuisa necans incautos morte suprema . 
Supremum nefas in tantum dementia mersos Abruptos homines numen sine fine tremendum Diuidere in partes , Christi sublimia facta Falsa laude sequi , culpareque gesta priora , Innumerata dei miracula , uisa nec umquam , Tam temere scelus illicitum componere uerbis , Ante nec audita , contentaque corde nec ullo , Aduersum sese duo testamenta sonare , Contra prophetarum domini committere uerba , Dissimili longe sententia uelle probare , Omnem Legis ut infamem deducere causam , Sanctorumque patrum uitam reprobare priorum , Quos in amicitiam allexit deus , ad sua dona . 
Accipitur sine principio pro parte minori , Quattuor ex uno cum sint , ex quattuor unum . 
His tamen una placet , reprobant tres denique partes , Auctoremque sui Paulum per multa capessunt . 
Necnon ex ipso furiebantur extima uerba , Omnia quae ueteri de foedere cumque locutus , Dura uidentur eis , merito quia corde grauatis . 
Pondus apostolicum , fulgentis gratia uerbi , Lumina praeducit menti , neque cernere possunt . 
Spiritu lata , putant hebetes animalia digna . 
Sed uos , qui nondum penitus , duce numine falso Mente ipsa reprobi penetrastis ad intima mortis , Discite de fonte fluuium manare perennem Qui nutrit lignum ( bis seni gratia fructus ) , Exit et in terram uentosque in quattuor orbis , Tot fluit in partes fontis color et sapor unus . 
Sic et apostolico decurrit ecclesia uerbo , Ex utero Christi , patris omni gloria plena , Sordida diluere et sata mortua uiuificare . 
Quattuor in numero diffusum in gentibus unum Electaque fide susceptum , doctor opimus Tradit euangelium Paulus sine crimine mundum , Abque hoc et Galatas uetuit discedere sanctos , Quos falsi fratres se circumcidere suasos Atque elementa sequi , noua libertate relicta , Umbrae futurorum ueteri seruire docebant . 
Has habuit Galatis causas conscribere Paulus , Non ut euangelii partem pro corpore toto Exciperent modicam , maiori parte relicta . 
Atque adeo non uerba libri , sed missus in orbem , Ipse Christus euangelium est , si cernere uultis , A patre qui uenit , solus bona nuntia portans , Testificata prius cuius ingens gloria complet , Ostendens opere quantus sit conditor orbis . 
Cuius facta simul dictis coniuncta fideles Illi , Matthaeus , Marcus , Lucasque , Ioannes , Conscripsere mera , non extera uerba locuti , Spiritu sancto dei , tanto praesente magistro . 
Hic agnus paschae suspenditur hostia ligno ; Hunc Paulus phase conscribens decreta Corintho Occisum tradit uitamque deumque futurum , Promissum patribus , quos illectauerat ante . 
Cernite quid uirtus , quid paschae possit imago . 
Sic uerum quid sit poteritis pascha uidere . 
Ne fidus pater et uates , cui pignus et haeres Carus erat , quem forte deus donauerat illi , Hunc deo mactaret , merito temptatus amore , Supplicium magnum , sanctus pro sanguine sanguis Connexus capite spinis ostenditur agnus Hostia sancta deo . 
Cuius de morte piacli , Esset ut in signum et uastandae pignora gentis , Sanguine signantur postes et limina fulta , Immane auxilium , caro tosta comeditur esca . 
Iesus transgressus Iordan terraque potitus Lege dedit pascham , gaudens atque immolat agnum . 
Et reliqui magni reges sanctique prophetae , Non ignorantes certae promissa salutis , Ingentemque , metu pleni transcendere legem , Uenturam summae uirtutis imagine molem , Inspectam e speculo celebrarunt ordine pascham . 
Denique , si celeri primordia mente recurras , Inuenies funesta nimis , post impia uerba . 
Credulus , heu , facile nudatus tegmine uitae Pellibus ut tegeretur homo , suspenditur agnus , Aut peccata necat , aut sanguine funera delet , Aut coperit nudos , fouet aut suo uellere uulnus Num pecoris sanguis humano sanguine pluris , Ut pro peccatis oblatus dirimat iram ? 
Aut multae plebis ueluti si carior agnus Auxilium immane , tantae tutela salutis , Oblatus potuit pretium satis esse redemptis ? 
At deus omnipotens , caeli terraeque creator , Immensus , uiuus , perfectus , luce perennis , His non placatur , pecudum neque sanguine gaudet . 
Omnia mactentur pecora , grex omnis in aras Decremet , ut ueniam uel peccati expiet unius . 
Nequaquam domini sapiens maculata figura Tam uili pretio caro foeda parauit honores ; Sed spes et promissa fides mortalibus olim , Haec operata tulit , magnae rationis imago , Praemeditata patris , nimia pietate parata , Uenturum Christum terris , hominemque futurum . 
Quem uisum Ioannes , baptismi primus apertor , Et uatum socius , necnon et apostolus ingens , Praecursor missus certus , testisque fidelis , Augustus uita , sublimi laude notatus , Olim pascha dei uerum quaerentibus agnum Ostendit tandem uenisse piacula facti , Qui delicta suo multorum sanguine soluat , Pro reprobis probus et carus , pro uilibus unus , Corpore homo uitaque deus , mactatus ut agnus Acciperet nos et nobis se effunderet ipsum . 
Sic placuit domino mortem spoliare superbam ; Sic poterit miserandus homo sperare salutem . 
Hunc pascham Paulus mactatum praedicat agnum . 
Non species domini pecoris sublimis inertis Consimilis patitur , quapropter dicitur agnus , Sed quia lanitie renouata haec corpora uescit , Dat tegimen multis , unquam nec deficit ipse . 
Sic dominus uirtute patris , quos morte redemit , Exutos sua luce tegit , quae semper in illo est . 
Ergo pastor ouem qui perdidit , ipse requirit . 
Is robur spinasque uiae calcare paratus Aut rabiem superare lupi , pecudumque potiri , Eripere et fortis , contemptis dentibus ultro , Obiectat sese leo pelle obtectus ouili , Decipiens habitu raptoris sanguine fauces . 
Adam ui captum sic quaerit Christus ubique , Ipse uiam gradiens qua mors operata ruinam est , Omnia perlustrans ueterum monumenta uirorum , Singula perspiciens , exemplis omnibus unus , Ex utero incipiens inimicam expellere mortem , Conceptam simul in gremio cum semine carnis , Aetates omnes tacita sapientia lustrans , Debita suscipiens , cunctos mundare paratus , Reddere factori multos , quos sparserat unus . 
Et quia terribilis puteo demersus iniquo Uir cecidit , suasit uirgo subducta dracone , Consilio placuit , tegmen caeleste reliquit . 
Arguit hos lignum nudos , mors atra coegit ; Ex eadem massa simili ratione refecta Iam renouata redit , flos carnis et hospita pacis . 
Uirgine desponsa caro non ex semine nata Artifici coniuncta suo , sine debito mortis . 
Angelus haec mandata patris per sidera defert Lucida , ut angelica credantur nuntia famae Uirginis ut uirgo , carnis caro debita soluat . 
Talibus ingressus sequitur uestigia mortis Paruulus immanis , senior puer et iuuenis uir . 
Post , ubi iusta uiri completa est roboris aetas , Paulatim solitam speciem deperdere uitans , In foedas etiam rugas et inertia membra Mutari specie uacuatis sanguine uenis , Constitit , haud habitum passus ueterascere carnis . 
Qua die quoue loco cecidit clarissimus Adam , Quaue manum extendit temere contingere lignum , Hac eadem redeunte die uoluentibus annis In stadio ligni fortis congressus athleta , Extenditque manus , poenam et pro laude secutus Deuicit mortem , quia uitam sponte reliquit . 
Exuit exuuias carnis et debita mortis ; Serpentis spolium deuicto principe mundi Affixit ligno , refugarum immane tropaeum . 
In cuius signum Moses suspenderat anguem , Ut , quotquot fuerant multis serpentibus icti , Aspicerent ipsum uictum fixumque draconem . 
Post , ubi secretas inferni uenit ad undas Atque suum uictor captiuum luce retexit Astanti iussumque patris uirtute peregit , Sponte suum corpus quod liquerat ipse recepit . 
Causa haec mortis erat , eadem uia facta salutis ; Nuntius ille doli , sed pacis nuntius iste ; Sponsa uirum necuit , genuit sed sponsa leonem ; Uirgo uiro nocuit , sed uir de uirgine uicit . 
Cuius in exemplum sopito corpore somno Sumitur ex latere mulier , quae costa mariti ; Quam carnem de carne sua deque ossibus ossa Euigilans dixit , praesaga mente locutus . 
Mira fides , merito Paulus certissimus auctor , Christum de caelis Adam docet esse secundum . 
Ueritas ipsa suis exemplis usa refulget . 
Nec cupit ex alieno acres ostendere gressus Pauperis hoc opus est , propriae uirtutis egeni . 
Haec Paulus docuit magnus mysteria docta , Scilicet in Christo esse decus tuum , ecclesia , cernens . 
Huius de latere ligno pendentis in alto Corporis exanimi sanguis manauit et humor . 
Femina sanguis erat , aquae erant noua dona lauacri , Haec populi uera est uiuentis ecclesia mater , De Christi noua carne caro , deque ossibus ossum . 
Golgotha locus est , capitis caluaria quondam ; Lingua paterna prior sic illum nomine dixit ; Hic medium terrae est , hic est uictoriae signum . 
Os magnum hic ueteres nostri docuere repertum , Hic hominem primum suscepimus esse sepultum , Hic patitur Christus , pio sanguine terra madescit , Puluis Adae ut possit ueteris cum sanguine Christi Commixtus stillantis aquae uirtute leuari . 
Haec ouis est una , quam se per sabbata uiuam Inferni e puteo statuit subducere pastor . 
Propterea cunctae carnis praemortua membra Curabat sabbatis , aut caeci a germine nati Lumina , quae nondum dederat , cernendo peregit , Aut hominem totum exanimem per sabbata uiuum Deque sepultura praesenti plebe uocauit , Ipse noui factor , ueteris bonus ipse refector , Aut quae defuerunt supplens aut perdita reddens . 
Haec ineunte die sancto sperantibus in se Facturum plene pro pacto posse docebat . 
Quid ? 
caro si moritur , nec spes datur ulla salutis , Quas habuit causas hominem se fingere Christus , Et medicare homines , aut curam carnis habere ? 
Si reuocat paucos , cur non reuocabit et omnes ? 
Corruptela potens liquefactum soluere corpus , Non poterit uirtus domini reuocare solutum ? 
Credunt interitu qui non sua corpora solui , Non credunt domino , sua qui uult mersa leuare , Aut nolle praestare bonum , neque posse potentem Dicunt ignari , quanto se crimine iactent , Infirmas ausi causas praeponere mortis . 
In grano latet arbor , et hoc nisi terra sepultum Putrescat , non dat decoratos arbore fructus . 
Iam liquidae stringuntur aquae ; stridente rigore Saxa fiunt , et semper erunt , nisi magna potestas Soluerit inducto molli spirante tepore . 
Uiticulae in gracili latet ingens corpore botrus ; Si quaeras , non est : cum uult deus , esse uidetur . 
Arboribus folia , spinis rosa , germina campis Mortua deficiunt , et rursus uiua resurgunt . 
Haec homini deus ante oculos reuocata reformat , Propter quem locuples primus large omnia fecit . 
Omnia nuda cadunt , suo corpore singula uestit : Cur hominem solum , cui tantos fudit honores , Non tantum reuocet sibi , quem super omnia fecit ? 
Ergo caro et sanguis dei regno digna negatur , Tamquam sit Paulus proprie de carne locutus . 
Ille quidem magna docuit , sed inania corda Carnali sermone putant ; nam pristina facta Sanguinis et carnis uoluit sub nomine dicta Caelestis magni memoratus uerba magistri , Qui per aquam de se genitis sui nomen honoris Donauit , pignusque suo de spiritu fudit , Ut cuius fuerant homines uirtute redempti , Huius et acciperent renouati nomen honoris . 
Ergo , quia populis nondum suo fonte renatis , Sordibus antiquis tectis ( ea debita mortis ) Ex ueteri causa regnum caeleste negauit , Dicens humanum rursus debere renasci , Quod natum est de carne , caro est , de spiritu , uita , Radicis ueteris noua germina gloria mutans , Ablutum corpus iam non de carne uocari : Hoc sequitur Paulus , sic est de carne locutus . 
Denique dixit oportere superindui uestem , Hunc habitum fragilem , mortalem contegi formam , Non aliud corpus dari , sed prius illud inerme Undique regno dei lato circumdari totum , Momento aspectus oculi mutabitur , inquit . 
Ut rufae cerae facies dispanditur herba , Et mutat proprium candenti sole colorem , Sic eadem caro fulgenti de gloria sumens Gaudebit semper gaudens et morte carebit , Deuictum clamans crudelem corporis hostem , Glutitam mortem fortis uictoria Christi , Ingentes deo summa ferens ad sidera laudes . 
Iam genuit , quondam sterilis cognomine , mater , Iamque nouus gaudet populus de libera natus , Expulsa famula merito cum prole superba ; Uiuentis quoque fontis aquas ingrata reliquit , Et tepidis errans ardenti sidere potat . 
Iam possunt gentes et Abram clamare parentem , Quae uocem domini simili ratione secutae Omnia liquerunt peregre se sistere uitae . 
Laetare , o sterilis , promissam concipe plebem ; Erumpe et clama , quae nulla prole beata , De qua dicebat per uates spiritus olim : Haec genuit gentem multis ex gentibus unam , Cuius principio semper pia membra laborant . 
Huius Abel iustus , pastor pecudumque magister , Fraternae occidit quem olim uiolentia dextrae . 
Huius Enoch , insigne decus , de corpore membrum , A deo digressos populos facinusque sequentes , Dum furit in terris refugarum turba latronum , Sacrilegum genus ut fugeret crudele gigantum , Consilio reuocabat , in omnibus ipse fidelis . 
Ingenti gemitu placuit , meritoque labore Translatus magno dignus seruatur honore . 
Perfectus laude et sine culpa Noe repertus Testificante deo iustus in adultera plebe Bis quinquagenis arcam qui texuit annis , Uenturum excidium factis et uoce ferebat ; Promeruit tantis ereptus mortis ab undis , Et cum prole sua seruatus in altera gente . 
Hic Abraham , cuius gnatos uos esse negatis , Qui primus genere et patria et genitore relicto Uoce dei suasus secessit in extera regna , Tanta fide meruit sublimi dignus honore , Gentibus ut pater et populis credentibus esset . 
Cum patribus Iacob , quorum pater ipse , per omne Uitae suae spatium laetissima tempora Christi Praececinit uerbis , actu , uirtute , labore . 
Hunc sequitur Ioseph , foedae sine sorde iuuentae , Carceris et durae conficta calumnia poenae , Gloria post gemitus , regnique secunda corona , Inque fame panis tribuendi larga potestas . 
Tam propria Christi , tam lucida lucis imago Omnibus est manifesta , quibus sunt lumina menti , Ut speculo uultus firmam spem cernere possint . 
Iudas ipse pater , regalis sortis origo . 
Unde duces geniti , cuius de semine reges Numquam defuerunt , donec uentura potestas Gentibus expectata diu promissa ueniret . 
Dux populi Moses , qui limina regia liquit , Spernens diuitias florentes tempore paruo , Maluit adflictus populi portare labores Subnixa ceruice , minis non territus ullis , Quam sibi delicias multasque remittere poenas , Pro magnaque fide , pro tanto mirus amore , Armatus uirtute dei magnalia gessit , Percussit gentem plagis , terramque reliquit , Confudit regem durum , populumque reducit , Calcauit fluctus , hostes demersit in undis , Fecit aquam dulcem per lignum , semper amaram , Cum Christi populo manifeste multa locutus , Cuius de facie lux et nitor ore refulsit , Acceptam legem per paucos fudit in orbem , Exempla implicita propriorum certa laborum , Percussit petram , iussus quoque flumina fudit ; Extenditque manus , ut signo uinceret hostem . 
Omnia de Christo , per Christum cuncta loquuntur . 
Hic probus et magnus cum laudis pace quieuit . 
At Iesus Naue filius , Auses ante uocatus , Spiritus hunc sanctus socium sibi nomine iunxit : Hic fluuium scidit , et populum transire coegit , Distribuit terram gnatis , promissa paterna , Solem cum luna statuit , dum uinceret hostem , Expulit externas gentes prolemque gigantum , Excidit lucos , aras et templa subegit , Omnia legitima sollemnia mente peregit ; Nominis exemplum Christi , uirtutis imago . 
Quid de Iudicibus populi per singula dicam ? 
Quorum uirtutes si conscribantur in unum , Uerborum spatio numerosa uolumina complent . 
Attamen ex multis paucorum dicere uitam Corporis explendi uerborum postulat ordo . 
Ex quibus est Gedeon dux agminis , acer in hostem , Non uirtute sua tutelam acquirere genti , Firmatusque fide signum petit excita mente , Quo uel non posset uel posset uincere bellum , Uellus ut in noctem positum de rore maderet , Et tellus omnis circum siccata iaceret , Hoc inimicorum palmam coalescere mundo , Atque iterum solo remanente uellere sicco , Haec eadem tellus roraret nocte liquore . 
Hoc etenim signo praedonum strauit aceruos , Congressus populo Christi , sine milite multo , Tercenteno equite ( numerus Tau littera Graeca ) Armatis facibusque et cornibus ore canentum . 
Uellus erat populus ouium de semine sancto ; Nam tellus uariae gentes fusaeque per orbem ; Uerbum quod nutrit ros , nox est mortis imago , Tau signum crucis , et cornu praeconia uitae , Lucentesque faces in lychno spiritus ardens . 
Scilicet hoc testamen erat uirtutis imago , Non prius angelica mortis fera proelia uinci , Quam populo indocili merito sua culpa relicto Florentesque fide gentes in laude receptae . 
Debbora quin mulier super omnem maxima famam , Pro patria quae belligero subnixa labore Stipite sub palmae populum uicisse canebat , Quapropter uicti simul hostes terga dedere , Sisara dux fugit , cui non uir nec manus ulla Restitit . 
Hic Baal Christi uictoriae signo Exemplo refugam deuicit femina ligno . 
Ieptha fide firma , qui duro uulnere uotum Ausus mercedem belli deo dicere grandem , Hic quia quae non uult dominus promiserat amens , Occurrit primo carum sibi pectore pignus , Nulli sperata cecidit quod sorte repente . 
Promissum ut staret , soluit pia iura parentis , Peccati uotum uiolenta mente coperuit Immanis tumor , orbatae solatia uitae Pro scelere obtinuit famam , pro crimine laudem . 
Nec non Samsonis super omnia corpora uires , Spiritus hoc donum ? 
capiti concessa potestas . 
Pro populo solus , nullo mucrone nec armis , Os retinens asini , prostrauit corpora mille . 
Uincula nulla uirum uinctum potuere tenere ; Gloria sed postquam capiti ui mota recessit , Occidit , atque hostes uictor sua morte peremit . 
Mirificus Samuel , cui reges ungere primum Praeceptum , dare chrisma , uiris ostendere christum , Talibus in uitae spatio laudabilis egit , Ut quoque post requiem prophetica iura teneret . 
Psalmographus Dauid , magnus rex atque propheta , Passurum Christus cuius se uoce canebat , Sponte quod ingratus populus sine lege peregit , Cui deus ex utero fructum promiserat olim , Prolem sublimi solio suo ponere sanctam . 
Fixa fides domini quae sponderat omnia fecit . 
Aemulus Ezechias , populi corrector inertis , Oblitis legem qui restaurauit iniquis , Haec olim mandata dei prior omnia iussit , Qui precibus bellum , non ferri cuspide soluit . 
Hic moriens lacrimis annos ac tempora uitae Accepit , merito talem tulit actus honorem . 
Ingenti zelo Iosias , rector et ipse , Tantum nemo supra nec postea taliter egit . 
Idola destituit , destruxit templa nefanda , Atque sacerdotes super aras igne cremauit , Ossa prophetarum falsorum cuncta refodit , Incenditque aras , adolenda cadauera lignis . 
Insignis fidei in laudem , memorabile , tractus Nobilis Helias , qui nondum debita mortis Gustauit , quoniam rursum uenturus in orbem est . 
Ergo infracta fide , populum regemque furentem , Militiam domini qui deseruere beatam , Uerberibus famis castigans hostes amaris , Sidera conclusit , tenuitque in nubibus imbrem . 
Esse deum ostendit cunctis , apparuit error . 
Nam madidae partes hostiae fluuio super aras De caelo precibus ueniens ui flamma comedit ; Et quotiens uoluit , totiens ruit ignis ab alto . 
Diuisit fluuium , transgressus et auia fecit , Sublatus curru paradisi uectus in aulam est Huius discipulus sortis successor Heliseus , Qui duplicem Heliae petiit sibi sumere sortem , At castigandam uiolento uerbere plebem , Tantum pro domino et talem spirauit amorem . 
Iordane percusso , pedibus uia facta regressus , Demersam fluuio releuauit uirga securim , Mortificumque cibum in uitalem transtulit escam Detinuit pluuias iterato tempore duplo , Mundauitque lepras , hostes caligine cepit ; Cuius post obitum iam condita membra sepulchro Abiectus quidam , mactatus caede latronum , Mortuus , ut tetigit , reuocata luce reuixit . 
Esaias , locuples uates , cui fontes aperti : Tam manifesta fide uerbum dei ore profudit Largaque per Christum patris est promissa uoluntas , Praetestata uiam uitae atque probata per ipsum est . 
Quem populus sectum ligno sine culpa repertum , Immeritum , demens crudeli morte peremit . 
Sanctus Hieremias , quem gentibus esse prophetam Aeterni uirtus iussit , dixitque futurum ; Qui quoniam plebis facta illaudanda reuoluit , Et fore captiuam , nisi paenituisset , iniquos In famulos fieri praesaga uoce locutus , Uincula dura tulit , squallenti carcere clausus , Inque luto putei famis hausit tabida membra . 
Sed postquam quae noluerant audire probauit , Atque hostes uictum populum duxere triumphis , Horrida uix tandem caruit sua dextra catenis ; Nulla morte uirum constat , neque caede peremptum . 
Ezechiel fidus , diues cui gratia uerbi Concessa est peccatorum secreta uidere , Afflictus lugere suos , ueniamque precari , Cernere uindictam sanctorum caede futuram , Sanctorumque locum regni carnisque salutem , Spiritu implicitus , gressus aditusque uidere . 
Osea , Amos , et Micheas , Ioel , Abdia , Ionas , Atque Nahum , Habacuc , Sophonias , Aggaeusque , Zacharias uim passus , et angelus ipse Malachim Hi uates domini , quorum chorus usque canentum , Ac pariter laudis propriam meruere coronam . 
Quam magnus Daniel ! 
qualis uir ! 
quanta potestas ! 
Qui falsos testes ipsorum prodidit ore , Seruauitque animam damnatam crimine ficto , Somnia secreta et regi prior ore resoluit , Praeuidit Christum regnorum soluere membra , Pro domino reus et factus quoque praeda leonum Seruatisque palam cunctis in pace quieuit . 
Huius tres socii , uix digna laude canendi , Ex numero tanto decretum regis iniquum Contempsere pii , quorum data corpora flammis , Tradere se poenis potius pro nomine magno , Quam genibus nixi simulacro pandere palmas . 
Tam praeclara fides , iam spes super omnia fulgens Extinxit rabidos ignes et uicit iniquos . 
Esdras uates , legis doctor et ipse sacerdos , Qui populum captum post tempora plena reduxit , Ignibus et multa consumpta uolumina uatum Spiritu completus memori omnia reddidit ore . 
Grandis Ioannes super omnes semine natos ; Cuius difficile poterimus dicere laudes : Ablutor carnis , domini praecursor apertus , Ablutor Christi , prior ipse renatus ab illo , Foederis ille noui primus ueterisque supremus , Proque uia uera prior hostia caesus obiuit . 
Ecce deus Christus ; pariter bis sena iuuentus , Omnibus una fides , amor unus et una potestas , Flos hominum , mundo lucentes lumine Christi Et comites et apostolici , qui uera locuti Auribus audiuere , oculis uidere salutem , Tractauere manu corpus de morte receptum , Conuixere cibo assidue , testantur ut ipsi . 
Hunc Paulus , praelectus apostolus in uice missus , In caelos raptus uidit quoque ; missus ab illo , Barnaba cum comite sociisque prioribus , uno Foedere coniunctis , per gentes tradit ubique Esse caput Christum , sunt cuius ecclesia membra . 
Corporis ipse salus , membrorum uita perennis , Ipse caro factus , pro cunctis ipse peremptus , Ipse resurrexit primus , spes una salutis ; Discipulisque suis formam dedit : hi simul omnes Indignas uarie poenas pro nomine passi . 
Talia membra gerit specioso corpore mater Libera , quod nunquam domini praecepta reliquit , Inque domo senuit , domino lectissima semper , Inuidiam , poenas eius pro nomine passa . 
Nam sterilis , quoniam nondum secura futuri , Ediderat populum caelesti semine natum , Atque suae famulae portauit spreta dolorem ; Hanc sterilem quondam nunc tempus cernere matrem Haeredem natum suae libertatis habere , Non similem famulae , quamquam de semine caeli Conceptum genuit , sibi condicione iugatum . 
Absit ut illicitis uerbis , temeraria uoce , Egregios homines , ardentia sidera caeli , Semine coniunctos tantum , uel sanguine , plebi In solidum passim famulum dicatis atrocem , Aut populum domini legis mandata secutum Seruili specie quisquam putet esse loquendum . 
Sed peccatorum uacuam sine mente cateruam , Qui promissa dei dubia spe corde locarunt , Praesentis uitae misera dulcedine uictos , Debita seruitia captos sua culpa subisse , Si legem plebi peccati causa iugauit . 
Nam seruire deo , totoque incumbere corde , Intemerata fides libertas sponte paratur . 
Ergo patres iusti , sancti sine labe prophetae , Aduentum domini multi cecinere futurum , Testanturque fide caelestia iussa profanis . 
Cum quibus immanes , sociati gloria Christi , Consortes uirtutis , uerba sacrata replentes Firmauere fidem , factis praedicta probando . 
Quorum discipuli , qui successere per orbem , Conflati uirtute uiri , nostrique magistri , Coniunctos operis nobis tribuere honores . 
Ex quibus electum magnum plebique probatum Hac cathedra Petrus , qua sederat ipse , locatum Maxima Roma Linum primum considere iussit . 
Post quem Cletus et ipse gregem suscepit ouilis . 
Huius Anacletus successor sorte locatus . 
Quem sequitur Clemens ; is apostolicis bene notus . 
Euaristus ab hoc rexit sine crimine gregem . 
Sextus Alexander Sixto commendat ouile ; Post expleta sui qui lustri tempora tradit Telesphoro ; excellens hic erat , martyrque fidelis . 
Post illum doctus legis , certusque magister , Cum uestri sceleris socius , praecursor et auctor Aduenit Romam Cerdo , noua uulnera gestans ; Detectus , quoniam uoces et uerba ueneni Spargebat furtim ; quapropter ab agmine pulsus Sacrilegum genus hoc genuit spirante dracone . 
Constabat pietate uigens ecclesia Romae Composita ? 
Petro , cuius successor et ipse Iamque loco nono cathedram suscepit Hyginus . 
Post hunc deinde Pius , Hermas cui germine frater , Angelicus pastor , cui tradita uerba locutus , Aque pio suscepit Anicetus ordine sortem . 
Sub quo Marcion hic ueniens , noua Pontica pestis . 
Nondum secretum facinus suo corde reclusum , Passim uulgo loquens latebrosa perfidus arte . 
Sed postquam coepit mortis proferre sagittas , Abiectus merito tam saeui criminis auctor , A sanctis reprobus , patuit mirabile monstrum . 
Haec populo iuueni , qui diues , liber et haeres Possidet aeternam spem laudis , iure dicamus , Non ut doctores ( solus docet omnia Christus ) , Sed famulos Christi , iubet inuiolata potestas Ingenti zelo flagrantes , pacis amore Armatos , molem belli deducere terrae , Excelsas turres et moenia saeua malorum Surgentesque minas populi contra agmina sancti Detrahere et uacuas uoces dissoluere uento . 
Quapropter merito nos aemulamenta locuti Ipsius ex uerbis etiam monumenta salutis Nitimur exprimere , quae gratia larga profudit , Praedonisque plagam sanctis aperire copertam , Ex improuiso ne quis rudis , inscius , audax Incidat , et captus caelestia dona relinquat . 
Ergo deus cunctis mortalibus unus ubique est , Aeternum regnum , profundae lucis origo , Fons uitae , potus sapientia conditus omni . 
Protulit ipse orbem , cuius sinus omnia cingit . 
Nulla illum regio , nullus locus ambitu claudit ; Materies nulla est facta , ut sit sponte perennis , Quae fuerit semper , nullo factore creata ; Caelorum , terrae , maris infernique locator Spiritus , aeris est diuisor , conditor , auctor , Solus perpetuus deus est , immensa potestas . 
Hunc lex esse deum populo monstrauerat unum , Cuius uox Mosi pollens in monte locuta est . 
Illius haec uirtus , sapientia , gloria , uerbum , Filius , immenso genitum de lumine lumen ; Per uatum uoces hunc unum clamitat esse . 
Ordine suscipiens Paulus , sic tradit et ipse Unum hunc esse patrem , per quem sunt omnia facta , Atque unum Christum , per quem deus omnia fecit , Ad quem se curuare genu plane omne fatetur , Ex quo omnis patria in caelo terraque uocatur , Qui zelat populum summo pietatis amore Ut pater , et sancte uult omnem uiuere carnem , Apparere sibi mundam sine crimine plebem . 
Hoc zelo nostram custodit lege salutem , Legitimos monet esse , iubet , castigat et instat . 
Corripiens Galatas fratres et apostolus idem , Talem se Paulus zelum ipse scripsit habere . 
Reddidit ergo deus gnatis peccata paterna In cataclysmo enecans pariter cum prole parentes Genteque iam quarta genitos de stirpe nepotes , Cum fere nongentos hos tunc adiuuerit annos . 
Iudicium durum , sententia saeua uidetur , Paruulus et Sodomis adhuc insons , mollis , inermis , Ut careat uita : quid enim peccauerat infans ? 
Quod crudele putes , hoc est pietatis honestum . 
Auctores sceleris , facinus ne cresceret ultra , Extinxit , sobolemque patrum peccata sequentum . 
Sed non cum patribus poenas innoxius infans Perpetuas luit , ignarus , neque criminis auctor ; Ne fieret sceleris consors aetatis adultae , Sponte futura mala , mors immatura resoluit . 
Cur deus ergo iubet pecorum sibi sanguine fundi , Legeque constringit ne quis transcenderet errans In populo , lapidum praesenti morte minatus , Atque iterum haec reprobat , negat haec sibi munera grata , Corripiens plebem peccati examine pressam ; Ipse iubet uerax , iustus simul ipse repellit ? 
Si quaeris causas , errans desiste moueri ; Causa etenim fidei rationis imagine maior . 
Aspice per speculum fulgentis luminis umbram , Quid uituli sanguis , uitulae cinis , hircus uterque ; Hic dimissus abit , cadit alter ut hostia templo . 
Sanguine nam uituli populum , simul omnia uasa Atque sacerdotes et scripta uolumina legis Sparsit aquae mixto uates , sic iussus ab alto Non propriam spem , nec speciem uirtute uacantem Exemplo uituli passurum in corpore Christum ; Qui iuga dura ferens umeris temonis aratri Fortiter abrupit sua pectora uomere ferri , Infundens sulcis animae sui sanguinis undam . 
Nam templi uasa haec designant corpora nostra . 
Ipse dei templum uerum , non ante dicatum ; Namque suo socios homines sibi sanguine fecit , Atque sacerdotes uoluit sui corporis esse , Ipse patris summi perfectus iure sacerdos . 
Auditum , uisum , gressum mundauit inertem , Aspersitque libros testes praesaga locutos , Demonstrans legem suo uinctam sanguine sancto . 
Hanc et per uitulam manifestat uictimae causam , Sanguine de cuius pro plebe piacula sumens Intra uelamen primus Leuita ferebat , Castrorum extra fores corpus iussuque cremauit , Cuius de cinere mundabat corpora lapsa . 
Hoc dominus noster , qui nos sua morte redemit , Extra castra , uolens populi uim passus iniqui , Impleuit legem , factis praedicta probando . 
Qui uere mundat plebem contamine plenam , Omnia concedens , quasi diues corporis auctor , Intra uelamen caeli cum sanguine gressus Effudit quem pro multorum mortibus unus . 
Ergo sacerdotem magnum decet hostia sancta , Quam digne perfectus habens offerre probetur . 
Corpus habet , haec est mortalibus hostia uiua , Hanc dignam magnus pro cunctis obtulit unam . 
Hircorum species homines docet esse repulsos Ex duobus populis steriles , sine fructibus ambos , Quos in euangelio dominus quoque dixit , et haedos Abs ouibus cerni stantes in parte sinistra , Esse quidem quosdam domini pro nomine passos , ( Sic actu steriles fructu uelasse supremo ) Hos merito dignos arae docet esse propheta ; Abiectos alios , Lazaro ut diues iniquus , In sua duritie qui permansere repulsi . 
Nam uelum in medio pendens cernebat utrosque , Inque duas partes aedem diuiserat unam . 
Interiora quidem sanctorum sancta uocata . 
Istic ara sita effulgebat nobilis auro , Testamenta simul tabularum legis et arca , Pellibus agnorum caeli contecta colore , Interius uestita auro , media omnia ligno . 
Hic tabulae legis , hic manna est urna repleta , Hic Aaron est uirga , crucis quae germina profert , Ipsi dissimilis , styracis tamen arbore nata . 
Atque super Cherubim per formam quattuor unam Pandebant pinnas et sagmina iussu tegebant . 
Exterius uelum , pars aedis aperta patebat , In faciem labro grauis ara stabat ahena , Et candelabrum bis ternis undique ramis Connexis medio calamo , totidemque lucernae . 
Aurea materies complebat lumine templum . 
Ergo prior templi facies communis , aperta , Declarat ritum populi sub lege morantis . 
In cuius tenebris septemplex spiritus unus Lucebat sanctus semper plebemque tegebat . 
Hoc candelabrum uerum uiuaeque lucernae Per legem et uates praelucent corde subactis ; Inque typum terrae facta ara traditur esse . 
Hic operae populi , quas non sine sanguine semper Obtulit effuso , uitam sine lege , cruore In patulo passim cum par fuit omnibus olim . 
Istic et dominus pro cunctis hostia factus Totam designat terram , specialiter aram . 
Foederis hinc etiam noui inenarrabilis auctor , Discipulus Ioannes animas pro nomine passas Testatur tali sese uidisse sub ara , Clamantes dei uindictam pro caede potentis . 
Istic interdum requies , sub corpore terrae In parte ignota quidam locus exstat apertus , Luce sua fretus , Abrahae sinus iste uocatur , Altior a tenebris , longe semotus ab igne , Sub terra tamen , haec ara uocatur ahena . 
In quo uelamen pullum memorauimus esse . 
Diuidit hoc partes ambas , unamque recludit , Dissitam ab aeterna cultura et temporis usu . 
Non inimica sibi , quamuis distantis amoris , Tempore diuisa et spatio , et ratione ligata . 
Una domus , quamuis uelo partita uidetur ; Atque adeo passo domino , uelamine rupto , Caelestes patuere plagae , celataque sancta , Atque duplex quondam facta est domus una perennis . 
Interius templum , populum de nomine Christi Caelesti cultu , ipsa dei mandata sequentem . 
( Personae hic propriae uere non umbra signantur ) , Perfectis rebus completur traditus ordo . 
Arca sub exemplo corpus uenerabile Christi Ostendit , sacro per lignum spiritu iunctum . 
Aeriae pelles , caro , non ex semine nata , Extensa in ligno , simul intus spiritus ardens Aurigera specie conflatus , iungitur illi , Ut caro pace data cum spiritu mixta uigeret . 
Panis et urna typum domini fert aurea plena , Foederis ipsa noui dominum declarat aperte Manna , quod est panis caelestis , uerus , in illum Traditus a patre , quem tribuit pro pignore sanctis ; Perfecte dabit hunc illis qui uincula pacis Semper amatores operum tenuere bonorum . 
Et tabulae duplices conscriptae legis in arca Significant simul haec in Christo condita semper , Qui uetus atque nouum mandatum pertulit ipse , Arca patris summi , per quem dedit omnia diues . 
Et uirga styracis fructus nucis attulit ipsa : Uirginis haec species , genuit quae sanguine corpus , Coniunctum : in ligno sedauit mortis amarum Interius fructum dulcem , de spiritu sancto . 
Sicut Esaias uirgam de semine Iesse Praedixit Mariam , de qua flos exit in orbem . 
Ara nitens auro caelum declarat in alto Quo sanctae subiere preces , sine crimine missae . 
Hanc aram dominus dixit , qua munera si quis Offert , ut primum pacem cum fratre retractet ; Sic demum flagrare preces ad sidera possunt . 
Hoc Christus , uictor solus primusque sacerdos , Obtulit incensum precibus , non arbore natum . 
Nam Cherubim cum sit bis binis uultibus unum , Est unum uerbum , per quattuor ordine ductum , De patre quae Christus plenissima pertulit ipse Mandati sperata noui solatia uitae . 
Ast quater alae sex , ueteris praeconia uerbi , Testificantis ea quae postea facta docemur . 
His alis uolitant caelestia uerba per orbem ; His etiam Christi sanguis contectus habetur , Obscure uatum praesago dictus ab ore . 
Alarum numerus antiqua uolumina signat , Esse satis certa uiginti quattuor ista , Quae domini cecinere uias et tempora pacis . 
Haec cohaerere nouo cum foedere cuncta uidemus . 
Sic quoque Ioannes , sic pandit spiritus illi : Tot numero soliis senioribus insuper altis , Atque coronatis cohibentibus omnia mira , Ad solium domini uitreum et mare stare sub igne , Quattuor aligera atque oculis animalia plena Intus et exterius ; quae sunt arcana patere Significat uerbo simul omnia clausa uideri ; Nam uitreum flammae mixtum mare dona lauacri Spiritu conflata credentibus esse tributa . 
Quae pietas domini ! 
quis tantum dicere possit ! 
Ante tribunale , ante pauimentumque parauit Ut fora iudiciumque sibi anticipare uolentes Effugerent , esset properanti copia lata . 
Sic igitur lex et miri cecinere prophetae , Omnia sic coniuncta uigent , ueterisque nouique Foederis , illa sacra et uerborum immania dicta . 
Sic et apostolicae uoces testantur ubique , Nec quidquam ueteris non est nouo denique iunctum . 
Sic errant , et dictorum sic fata retorquent Qui falsas finxere uias dominumque deumque Aeternum regem , qui tantum protulit orbem Detrectant , alium quaerunt sub nomine ficto Mentibus orbati , quas amisere furentes , Externum legi Christum affirmare uolentes , Nec mundi dominum , carnis neque uelle salutem , Nec uirtute patris factorem corporis ipsum Quos obturatis fugiendum est auribus ultro , Ne sermone suo maculent innoxia corda . 
Nos igitur , quos tanta dei perfudit honestas , Ueraque doctoris caelestia uerba magistri Instituere bonis recta et monumenta dedere , Semper honoremus dominum , sine fine canamus , Gaudentes puraque fide certaque salute . 
Nati uero deo nutrimur pane perenni , Aeternam toto sperantes pectore uitam . 
Primus erat referens inimici ex ordine uerba , Quae refuga illicite molitus protulit amens . 
Hinc etiam carnis spes et uictoria Christi , Et species breuiter falsarum dicta uiarum . 
Inde sequens coniuncta docet mysteria legis , Inque nouo diuus quae foedere tradidit unus . 
Tertius ingenua gentem de matre creatam , Uatibus et patribus sacratos esse ministros , Quos numero bis sex de cunctis , Christe , legebas ; Maiorum natu cum nomine tempora lustri Tempora , aceruati sceleris cum paruit auctor Ignotus , sine lege , uagus , cum prole relicta . 
Quartus et ipse refert obscura piacula legis Esse typum ueteris , quae paruit hostia uere , Iamdudum expectata piis cum semine sancto . 
Hic quintus multos nexus nodosque resoluit , In planum mala conuoluit quaecumque latebant , Argumenta trahens , sed non sine teste propheta . 
Et quamuis hostes muniti fortibus armis Uincamus , tamen inlicita , polluta , nefanda , Commaculata simul , sic miscuit omnia serpens , Caecorum sine luce uiam , contamine uocum ; Ut , dum factorem mundi contendimus ipsum Esse deum solum , uatum quoque uoce locutum , Ignotumque alium quemquam non esse probamus , Uix mundam linguam sermonis culpa reseruet . 
Complexu uario notum dum laude sequentes Culpamusque alias ignoti tempora sera ; Sed cogunt nos multa doli celata uenena , Ancipiti quamquam cum crimine , pandere uerba . 
Quisnam ergo deus , quem uerum dicitis esse Ignotum populis , alienum denique mundo ? 
Hunc quem nemo prius norat , hic uenit ab alto ? 
Si sua , cur tam sero petit ? 
si non sua , quare Ut praedo rapit , et populum sub lege morantem Ignotis totiens per legem uocibus opplet ? 
Si misereri etiam uenit et succurrere cunctis , Et releuare graui deuictos funere mortis , Carnis et obsceno spiramen soluere uinclo , Quo cohibetur homo interior , concisus inique , Cur tam sero pius uigilans , semperque benignus , Qui numquam prius omnino se praebuit ulli , Transmissos numeroque alienos ore requirens , Numquam exspectatus , non notus , missus in orbem , Pastor ouem quaerens , quam non amiserat ante ? 
Debuit exutus carnem , quasi uictor et ipse Spiritus , ut fuerat semper , talisque uolebat , Omnes expulsas animas sine corpore passim Eripere , et carnem spoliatam linquere terrae ; Una die pariter complere cadauere mundum , Euacuare orbem , atque animas adtollere caelo ? 
Progenies hominum nasci cessasset in unum , Et nulla posthac generis prosapia uestri Nata foret , pestemque nouam fudisset in orbem . 
Uel quia tunc nihil ex his factum ostenditur esse , Debuerat finem generi statuisse futuro , Connubii solido complexus corde replesset , Fecisset torpere uiros , sine germine fructus , Feminei sexus cubitus taedere dedisset , Clausisset penitus carnis genitalia membra ; Nulla uoluntas nostro animo , neque posse facultas . 
Post haec posset et interior homo sanguine iunctus Haerere infusus carni , semperque periret . 
Semper ouis perit , ergo nec est seruare potestas , Cum semper nascatur homo , sub crimine mortis : Quod pastoris opus , si sic inuenta docentur ? 
Inquaesita ergo , sed non erepta probatur . 
Nunc uero delectus adest connubia adire , Ut semper fuerat , quem iunxit certa propago , Nascuntur gentes et uix numerabile uulgus , Accipiunt animas nascentes corpora uiua ; Nec Paulum decuit , quamuis pro tempore , quosdam Hortari , uelut ipse fuit , pari sorte manere , Temporis angusti cernens instantia multa ; Nam teneras alias aetates nubere iussit , Nec se fraudari , sed debita reddere pacto . 
Uos autem astuta quis suasit fraude manere , Diuiso prolis securos degere amore , Crimen adulterii committere , perdere uitam ? 
Et quamquam perit , id falsare agnomine uerbi Quapropter uocis tam dulcia cuncta profundit Impauidi quidquid placet , ut faciatis oportet , In faciem casti , maculati crimine furtim Hac causa uos connubio priuauit honesto . 
Sed quid plura ? 
bene est disiunctos scilicet Expedit et mundo , ne uestri germinis ullus Nascatur ; tandem cessabunt organa mortis . 
Partem hominis , dum speratis retinere salutem , Totus homo uester deperiit mente profana Interior simul et ueterem quem dicitis hostem ; Sed nec homo solum spiramen dicitur esse ; Nec uetus est homo dicta caro , nec sunt inimica Spiritus et caro , uerus homo est sociatus in uno , Nec sibi priuatos sensus cernuntur habere . 
Haec regitur , regit ille , gemit , gaudetque doletque ; Diligit , ipse suae carni carissimus idem , Per quam paret homo , cum qua commixtus habetur ; Uulneribus curas adhibet , lacrimasque profundit , Nutrimenta cibi cupide per membra resumit Hanc optat se cum immortalem semper habere , Quam frangi gemit , et dolet euacuari per artus ; Illi mors miserae dominatur tempore certo , Quo renouata leui de puluere mors inimica Deficiat tandem , caro cum resoluta resurgit . 
Haec erit expectata diu uictoria summa , Quam fecit uirtute patris , uenerandus in aeuum Factus uerus homo , hominis qui membra redempta In caelos tulit atque aditus spe diues aperuit . 
Principio gentis in linguis omnibus , inde Hic , ubi semper opus , patria pietate minister Uisus ab inuiso , missus patiendo peregit . 
Quid nunc infandae uoces ? 
quid perdita turba ? 
Si non ipse dedit leges , deus ipse creator , Aegypti de calle uiam qui strauit in undis , Et sedes gnatis dedit has quas dixerat olim , Ipsa cur in gente uenit terraque dicata ? 
Non alios populos aut altera regna petiuit ? 
Cur iam per uates , praedicto nomine toto , Non proprio suo , se uocitatum tradidit esse ? 
Unde etiam potuit baptismi dona benigna Promissa abs alio tamquam sua promere facta ? 
Haec mandata dei transgressi , sorde referti Optabant , ueniamque fera de morte petebant ; Exspectata diu merito uenere , sed illis Qui prius audita , at nunc agnouere reperta , Hoc dat uere manus Christi , pater ipse creator Semper ab aeterno monet , et pia uoce requirit , Quodque figurauit , fouet atque figurat et armat , Et iam despectum uictor sua luce reuestit Ut maneat uirtutis opus cum laude perenni . 
Quid praestare deus , quid possit homo pati , ut omnes Agnoscant , uideant , quod fecit uiua potestas ? 
Sed quia nec praedicta prius , nec facta suprema Dementes homines possunt suadere furentes , Esse hominem factum deum , passumque , sepultum , Surrexisse , ut eis tantis clamantibus olim Caelesti uerbo complexis testibus , ambo Terrestri saltem rationi credere discant . 
Cum dominus Christus caro nasci uenit in orbem Augusti Regis Romani tempore , primum Decreto gentes censu numerantur ubique ; Idem hoc rex forte tulit , quia summa uoluntas In cuius manu regnantis cor legimus esse , Fecit primus , et in numerum scriptura redacta est . 
Tunc etiam Ioseph , Maria cum coniuge feta , Caelesti pariter gnato numerantur et ipsi . 
His instrumentis humana astutia nisa , Quae testes sancti uerbi , praebere probantes Inquirant , uel sic inuento postea uicti Paeniteant , ueniamque rogent , dum tempus habetur , Iudaei graue qui scelus admisisse fatentur , Dum detractantes ardent , nobisque resistunt ; Nec genus ignotum dicunt neque dicere possunt Suspendisse hominem se ligno , uera locutum Ignari domino carnem sine semine uictam . 
Sed pro parte quidem reticent , pro parte triumphant ; Namque deum populis hominem uulgare laborant . 
Aspicite errorem qui uos expugnat utrosque ; Pro nobis hic erit , dum uobis certa probamus . 
Illi hominem , uos falso deum sine corpore corpus Dicitis , et uaria heu mentes uesania mergit , Quod qui praesumpsit , mergentes spargitis ambo ; Namque hominem pariterque deum tunc facta probabant Commixtum , nec pauca dabat signacula mundo . 
Filius ipse dei dum carnis membra requirit , Iam praetextatus palmarum sustinet ictus , Conspuitur uultus , spinis innexa corona Compungit caput , et ligno suffigitur ipse , Potatur scriblita , et fel miscetur aceto , Diuiditur uestis , sortes mittuntur in illa ; Quod rapuit sibi quisque tenet ; caligine multa , Exspirante deo tacite de corpore carnis , In tenebris tremefacta dies cum sole refugit ; Bis fuit una dies , mediam nox atra coperuit . 
fundamentis montes agitantur in orbem , Commota est tellus , patuere sepulchra piorum , Cunctaque quem norunt passum timuere uidere . 
Exanimum telo miles latus haurit apertum , Profluit et sanguis , nec aqua minus inde secuta . 
Haec illi pacto celant , noluntque fateri Admissi factum , nefas occultare uolentes . 
Spiritus ergo potest gerere sine corpore uestem , Aut poenam capit aut suffert uiolentia uulnus ? 
Aut moritur , surgitque , et sanguis funditur inde ? 
De qua carne , quia illum uos habuisse negatis ? 
Aut finxit potius , sic uobis dicere tutum est , Quamquam praecipites dicatis , plura tacendo . 
Non ergo manifesta fides , non omnia fixa ? 
Ante diem quam cum pateretur pascha celebrans , Discipulisque suis tradens memorabile factum ; Acceptum panem pariter uitisque liquorem Corpus ait , sanguisque meus qui funditur hic est Pro uobis ; fieri semper quod postea iussit . 
Quaue creatura panem uinumque putatis Esse suum corpus cum sanguine ? 
quaeque fatenda ? 
Non se factorem mundi per facta probauit , Et portare simul de carne et sanguine corpus ? 
Hic deus , hic et homo uerus , uerumque locutus , De patre principium , genitum de lumine lumen , Spiritus et uerbum , Christi sub imagine uirtus . 
Cum patre semper erat , unitus gloria et aeuo ; Omnitenentis enim solus quia uerba ministrat , Quem capit in terris , et per quem cuncta creauit . 
Filius ipse dei , carissimus ipse minister . 
Hinc genus , hinc et nomen habet , hinc denique regnum , De domino dominus , fluuius de fonte perenni . 
Hic patribus sanctis parens ab origine mundi , Testeque eo quicumque deum uidisse fatetur . 
Promissa et memoranda patris patefecit ab alto , Eduxit populum , gentem percussit iniquam , Ipse columna fuit lucis nubesque frigoris , Siccauitque mare , et populos iubet ire per undas , Hostibus implicitis , fluctuque fretoque copertis ; Per deserta uiam fecit sua iussa secutis ; De caelo populo panem dimisit in umbris , Erupitque petram , sitientis unda rigauit , A deo mandatum legis Mosique locutus Cum tonitru cantuque tubae , flammaeque columna Terribili uisu , tremebundo corde uirorum . 
Post bis uicenos completis mensibus annos Iordane diuiso , patuit uia , constitit unda ; Ipse prophetarum uerbum patris ore locutus , Partirique tribus terram promissa paterna . 
Esseque uenturum terris , hominemque futurum Praedixit , Christum terris manifeste profatus . 
Exspectatus in auxilium , spes unica uitae , Mundator carnis ferae mortisque fugator , Tandem uenit ab imperio patris omnipotentis , Humanis sese uestiuit et artubus ille . 
Adam , uirgo , draco , lignum , quae causa ruinae , Et uia qua nos mors temeraria uicerat omnes Hac eadem gradiens pastor , pecudemque require Angelo , uirgine , carne sua , lignique medela . 
Ex quo uictus homo uictos periturus obibat ; Hinc interpositus pro captis omnibus unus Sustinuit patiens inimicam in corpore poenam , Morte sua spolians mortem , fit causa salutis , Nec non in terris suo postquam corpore sancto Omnia perpessus persoluit debita nostra , Infernum petit ; hic animas pro crimine uinctas , Quae sine praesidio conclusae pondere legis Olim promissa et sperata et tarda rogabant , Sanctorum in requiem dedit , et cum luce retraxit . 
Tertia namque die surgens cum corpore uictor , Immani uirtute patris , uia facta salutis Inque creatura portans hominemque deumque Conscendit caelos , captiuas ille reducens Primitias , munus domino caramque figuram , Conseditque patri lucis uirtute recepta , Gloria qua munitus erat , dum uinceret hostem , Spiritu coniunctus , de nobis carne ligatus . 
Hunc pater et dominum et Christum regemque deumque Iudicio regnoque dato missurus in orbem est . 
