Lingua prophetarum cecinit de uirgine partum : nuntia fert terris angelus ista poli . 
consona uox hominum memorat hoc ferre puellam , quod daret absque uiro germine uirgo uirum . 
hoc euangelio concordans pandit Esaias : quae deus inspirat , haec canit ipse tuba eloquio torrens et rite profunda locutus , Emmanuhel nostrum uirgine dante canens . 
praedicens olim ut de matre Tonantis honore radicis florem Iessea uirga daret . 
uirgo haec uirga fuit , de qua est flos Christus obortus , cuius odor uiuax membra sepulta leuat , laxus morte iacens de cuius aromate tactus postque diem quartam Lazarus ore reflat . 
hanc Hieremiai utero ipso sanctificatus monstrans uoce pari sic quoque uatis ait : " ecce dies uenient et Dauid suscito germen et regnabit rex atque erit hic sapiens " . 
hoc germen iustum uirgo est et rex suus infans iudicium faciens arbiter , orbis erus . 
psalmographi plectro cantata est ista uirago , cum daret arte melos uox lyra chorda chorus : " mater Sion dicet : homo et homo factus in illa " . 
ipse hanc fundauit , factus in ipsa homo hic . 
sic quoque : qui fundauit eam est altissimus ipse " . 
haec Sion mater uirgo Maria fuit . 
qua tanquam sponsus thalamo procedit ab aluo exultatque gigans Christus eundo uiam . 
o uteri thalamus , noua iunctio facta salutis , qua deus atque caro nupsit honore nouo ! 
quod deus amplexus carnem est , caro iuncta cohaesit : stat deus et homo fit Christus , utrumque genus . 
non deus in carnem est uersus : deus accipit artus , non se permutans , sed sibi membra leuans , cuius non poterat deitas per aperta uideri , uelamen sumpsit carne uidendus homo , unus in ambabus naturis , uerus in ipsis , aequalis matri hinc , par deitate patri , non sua confundens , sibi nostra sed omnia nectens , quem sine peccato gignit origo uirum , de patre Datus habens diuina humanaque matris , de patre sublimis , de genetrice humilis . 
quando incorporeus pie corporis induit artus , unde aequalis matri , fit minor inde patri . 
carnem animam ossa cutem neruos uenas femur ungues , formam serui adsumens est minor inde patris . 
sed redeo qua uirgo trahit mihi laude canenda , qualis nulla fuit , nulla futura uenit . 
" quemque pluunt nubes iustum de rore superno ; haec saluatorem germine terra dedit " . 
" haec porta est clausa , in quam intrat uir nemo nec exit , ni dominus solus , cui quoque clausa patent " . 
cuius in aduentu exiluit de uentre Iohannes , infans nec natus munere praeco nouus , trans uterum matris quasi per specularia cernens , materna et puero membra fenestra fuit . 
quando exultauit uentrem de uentre salutans , dum pede non potuit , motibus iit iter . 
credo et prostratus iacuit palmasque tetendit , ante redemptorem paruula membra mouens . 
corrigiamque pedum est cuius non soluere dignus , pronus adorauit , credo , tremente genu . 
nobilis Elisabeth , de qua canit alta prophetans , haec operante deo germine laeta refert : " o benedicta inter mulieres , unde mihi hoc , me ut mater domini uisitet alma mei " ? 
hanc Gabrihel uocitat benedictam laude puellam et merito extollit quae noua dona gerit , quae genitura foret benedictum germine fructum , quem Hieremias uoce tonante refert . 
" hic deus est noster , non absque illo alter habetur ; post haec in terris uisus homo est habitus " . 
quem Danihel sanctum sanctorum praedicat unum , de monte excisus qui angulus et lapis est . 
de quo Moyses ait : " deus excitat ecce prophetam uobis ex uestris fratribus , orbis opem . 
si qua anima hunc non audierit , qui exterminat illum de populo uindex ipse propheta suo " . 
Dauid dixit : " adorabunt hunc munere reges , seruibunt gentes et Saba dona dabit " . 
accipiens Simeon manibus quem iustus utrisque decrepitus senio haec pia uerba dedit : " nunc dimitte in pace tuum seruum , auctor ab alto , uiderunt oculi iam quia uota mei , quando salutare hoc merui , tua uerba secundum , ferre manu et uisu cernere iure deum " . 
o sacra uirgo dei talem generando Maria , per quem lumen habet plebs tenebrosa prius ! 
in regione umbrae mortis lux orta refulsit , admirabilis est , consiliarius hic , qui deus est , fortis , pater atque in saecula princeps cuiusque imperii pax sine fine manet . 
rorarunt caeli nubes iustumque pluerunt , quem saluatorem germine uirgo dedit , Aegypti , labor Aethiopum Sabaimque sublimes ad quem transibunt mente sequendo deum ; est in quo tantum deus et non est deus absque hoc , hic deus absconsus , qui deus Israhel est ; cuius iustitia est lumborum cingulum et idem eius renis adest cinctoriumque fides ; reguli et aspidis ausa manus penetrare foramen , ablactatus agens nec nocet ullus ei ; astans in signum populorum , eiusque sepulchrum nobile adorandum gloria quanta tegit ! 
quem dominatorem terrae misit Moabitis , petra ex deserti qui pius agnus adest . 
de quo Zacharias : " exulta , filia Sion , iustus , saluator , rex tuus ecce uenit ascendens asinam super aut asinae quoque pullum , quadrigas perdens ex Ephraim et equum " , unde et Micheas : " et tu " inquit " Bethleem Efrata , paruulus in Iuda milibus ipse manes : egredietur , qui dominator in Israhel , ex te , egressusque potens eius ab initio " . 
lumen sanctorum in splendoribus , ex utero quem ante Luciferum progenuitque pater . 
liuores nostros sanans liuore beato et ueteres maculas sanguinis amne lauat . 
o uirgo insignis nobisque medella monades , quam deus impleuit totius orbis ope , quaeque creatorem meruisti uentre tenere et generare diem concipiente fide , mundatura nouo partu de crimine mundum atque sacro fetu progenitura deum ! 
humano generi genuit quos Eua dolores curauit genitus , uirgo Maria , tuus . 
peccati iaculo defixa in stirpe cicatrix ulcera nulla gerit nec sua signa patent . 
sucus amarus enim uetiti de cortice ligni stante redemptoris de cruce dulce sapit . 
sub pomi specie mors tunc de fronde pependit ; nunc tuus est uterus hinc cibus atque salus . 
fructu sancta pio renouasti tempora rerum lucidiorque dies te generante nitet . 
post tenebras solem reuocat tuus aluus in orbem , cum domini iubaris irradiauit apex . 
in te habitans mundi lumen statione corusca floruit interius per tua membra deus . 
tam uiuax fulgor penetrans et ad ima profundi orbem alit , astra regit , Tartara luce replet . 
cuius mundi uno est haec machina tecta pugillo clauditur in fibris , casta puella , tuis , supportans fabricata fabrum et humana Tonantem , uirgula radicem , facta creantis opem . 
qualiter illa nouum tenuerunt uiscera lumen , quod decus intus erat , quis honor inde foras ! 
gaudia quanta sinus hilaris tuus ille uehebat , cum tua membra premens plus releuabat onus ! 
tum genetrix de fasce leuis , de prole salubris rem splendoris habens ( lux neque pondus erat ) , auxilium de flore gerens , de fruge leuamen , spem et caeli panem spica nouella ferens . 
cuius stella erat et sol matutinus in aluo , infra arcam abscondens fulgida luna iubar , anniculum portans agnum antiquumque gigantem deque tribu Iuda qui leo fortis erat , cornua producens uitulus ceu rhinocerotis , arduus , elatis naribus alta fremens , regulus atque aspis cedunt cui , cuncta uenena , uipera seu dipsas , seps draco cenchris . 
. 
, paruulus ipse puer , persona uetusta dierum , egressus cuius stat sine principio , cuius diffusa in labiis est gratia florens , speciosus forma prae genitis hominum , cuiusque est oriens ex alto nomen honoris , qui nos lumen agens uisitat in tenebris , qui uenit de Edom , de Bosra ueste cruenta , pulcher , sanguineus , candidus atque rubrus , calcaturus erat qui solus torcular altum . 
in cruce pensandus , membra cruore leuans . 
unde sibi micuit stola candida , tincta rubore , quem ante et uel post quem non deus ullus erit , cuius transcendit sacra magnificentia caelos , cuncta tegens palma , sidera rura freta : quis te tunc sensus , domini pia mater , habebat , cum tibi talis erat fetus honore nouus ? 
praemia quanta uterum implebant et gaudia pectus , caelorum artificem cum tua ferret humus ? 
o meritis radians dic , uirgo , putasne uidebas angelicos cursus ire , redire nouos , militiam caeli cum te seruare uicissim sentires animo , saepe leuata manu quae circa te acies , uel quando iter ire parares , milia per gressus concomitando tuos ? 
quid Michahel faceret ductor sub principe celso ! 
quid gereret Gabrihel , nuntius ille sacer ? 
qualiter aut Rafahel occursum impenderet almae , te portante deum dum putat esse thronum ? 
credo alter cuperet plantis substernere plumas , ille excussa ala subnitidare uiam ; duceret iste auras , ne te grauis ureret aestas , ille leuans pinnas , uertat ut imber aquas , iste ad frena manum retinens , ne sarcina lapset neu pes offendat , pendula turba uolat . 
quot uigiles turmae , cum te et sopor altus haberet solaque dormitans tot uigilare dares ? 
sidereo obsequio meritis dignissima uirgo , cum te diuinis cingeret ala choris , cuius honore sacro sol ipse tremisceret ortum , lunaque sub pedibus quaereret esse tuis artificique suo se machina subderet orbis ac miraretur per tua membra deum . 
o uirgo excellens , uincens super omnia matres , quam genus erexit , cui deus alta dedit , cuius fructus adest et flos non perdit honores , quae nato es genetrix et tibi uirgo manes ! 
felix quae generi humano sub Tartara lapso ad caelos facta es sors uia porta rota , aula dei , ornatus paradisi , gloria regni , hospitium uitae , pons penetrando polos , arca nitens et theca potens gladii bis acuti , ara dei adsurgens , luminis alta pharos , celsa super cedros et uasta cacumina montis , subque tuis plantis et rota solis adest ; uirgineo coetu dux sexu prima secundo , praelata astrigeris sola puella choris , figmentum figuli , super omnia uasa decorum atque creaturae fulgida massa nouae , candelabrum pulchrum , uerbi capiendo lucernam , quam formam sculpsit tam super astra faber , ornans Hierusalem sanctam , speciosa uenustas , a facie templi uas in honore dei , exsuperans portas Sion splendore corusco , stans merito fidei gemma superba throni , ore diem iaculans ; radios a fronte sagittans , luminibus rutilis lumen honore rotans , sidereum speculum , illustris domus omnipotentis ; uultibus ex illis fulgura clara ferens , nomen honoratum , benedicta Maria per aeuum , ad laudem artificis nobilis artis opus , dulcis et angelico pretiosa puella relatu , omnes ultra homines dona decoris habens , inde rubore rosas , candore hinc lilia uincens , flos nouus ex terra , quod polus arce colat , crystallum electrum aurum ostrum concha alba zmaragdus : quo tua forma nitet , cuncta metalla iacent . 
nix premitur candore tuo , sol crinis honore , pallescunt radii , uirgo , decore tui , lychnites hebes est , cedit tibi Lucifer ardens , omnibus officiis lampade maior ades , occulti in terris sacramenti conscia summi , et secreta poli sunt patefacta tibi . 
dignus ager domini , generans sine semine frugem , et nec arata seges messe repleta places , sola sine exemplo fecunda et libera nexu , ignara amplexu mater opima sinu , uirgo intacta manens , fidei ubertate marita , inscia coniugio feta negante uiro . 
accipis et nescis : sic reddis , ut integra constes ; nec uiolata paris nec pariendo doles . 
et tamen est genitus deus et homo , uerus et unus , spiritus atque caro Christus , utrumque genus , in deitate patri aequalis uel corpore matri , sed sine peccato de genetrice caro , factor dans legem , factus sub lege minister , ipse pater mundi , filius ipse tibi : unde tuum , mater , generas natum atque parentem : hinc prolem , inde patrem ; hoc deus , illud humus . 
cuius honore sacro genetrix transcendis Olympum et super astrigeros erigis ora polos . 
conderis in solio felix regina superno , cingeris et niueis lactea uirgo choris , nobile nobilior circumsistente senatu , consulibus celsis celsior ipsa sedens , sic iuxta genitum regem regina perennem , ornata ex partu , mater opima , tuo . 
occurrunt proceres et gloria magna Iohannis , noscens ante deum quam pareretur homo fratribus adscitis Paulo reliquisque beatis ductor apostolicus , fulgida palma Petrus . 
diligit has portas Sion super omnia Iacob , pro patribus genitos quos in amore deus , qui omnes ore sui ornati super astra coruscant : si sic discipuli , quid pia mater erit ? 
hinc patriarcharum numero sociante prophetae conueniunt celso munera ferre throno , martyrii hinc inde cohors redimita coronis , principe cum Stephano ciuica turba poli , primitiae florum , Bethlemitica passio lactans , quae meruit nascens uiuere morte magis , Italiae mundique caput quos Roma retentat , urbs uel Alexandri aut Antiochenus ager , quos Hierosolymis aut quos Byzantion oris , quos Patras Ephesus Naddauer arce tenet , quos Oriens , Occasus habet , quos Africa et Arctos quosque sepultat humus , cingit et Oceanus . 
natio gens populus regiones agmina reges undique currentes ad noua dona patris , Aethiopes Thraces Arabes Daca Indus Alanus , Aurora et Uesper , Persa , Britannus adest , intrantes in regna dei pietate redempti , gaudia uisuri regis in arce poli , quos recipit sacra porta Petri , quos ianua Pauli ; postis ad Andreae limen Achaia petit . 
Mattheus Aethiopes , Ephesenos ualua Iohannis , et quem quisquis amat hunc sua porta rogat . 
horum ante aduentum te qualiter ornat amator , portauit quem uterus , uirgo beata , tuus , dans tibi larga poli , cui tu domus arta fuisti , uentris pro hospitio restituendo thronum , componendo caput niueum diademate fuluo , et gemmis rutilam comet honore comam , adnectens niueo pretiosa monilia collo , fulguribus uariis pectora pura tegens . 
quam speciosum humeris imponit honoris amictum ! 
splendore ardescens purpura tincta nitet . 
o quotiens coctum zonae micat aura per aurum , pallida nec pallae est fimbria luce nitens ! 
quis tibi digna canat , quantum decus exeat ore aut de ueste tui gemma uirore micet ? 
quando strata iacet pedibus pretiosa zmaragdus , quando pauimentis alba topazus inest , quodque oculus non uidit agens , non audiit auris . 
ornamenta tibi haec , pia uirgo , nitent . 
cum regio ergo poli totusque exercitus astri te ornatam inspiciet , laudibus ora mouet . 
incipiens Michahel praeconia ferre beatae , cumque suis turmis haec tibi , uirgo , refert : " o decus excellens , o femina forma salutis , partus fruge potens , uirginitate placens , per quam est se nasci dignata redemptio mundi et reparare genus quod tulit Eua ferox , hanc tibi , mater , opem legionum milia mille per classes resonant carmine uoce lyra " . 
angelus inde tuos repetit paranymphus honores , qui tibi de caelis nuntia sancta uehit , dicens : " o felix , imitari nescia uirgo , cuius et agnus ouis conterit ora lupi , Tartara disrumpens , patriae captiua reducens et libertati post iuga pressa refers " . 
excipit has iterum ingeminans pars altera laudes , perstrepit et cunctis uox reuoluta choris . 
incipit inde alios producere terra fauores , Zachariae genitus , uox tuba praeco sonus , cum Petro et Stephano ducibusque in milibus amplis agminibus mixtis plausibus alta canens : " o uirgo insignis , benedicta , ad gaudia nata , auxilium terrae , fulgor honorque poli , ecce tuus florens uterus quae praestitit orbi ! 
te generante fide nos paradisus habet . 
quid sumus aut fuimus ? 
quos merserat Eua profundo , de limo in caelum nos facis ire sinu " . 
laudibus his , domini genetrix , fragor intonat astris militiaeque poli haec tibi clangor agit . 
ast ego ferre uolens uideor subducere laudes , nam tibi quisque cupit uoce fauere sacrae . 
mens oret genitum , sic matri digna loquatur , cuius amore pio uiuis honore nouo . 
pulchra super gemmas , splendorem solis obumbrans , alta super soles et super astra nitens , uellere candidior niueo , rutilantior auro , fulgidior radio , dulcior ore fauo , suauior et roseo nimium rubicundior ostro uincis aromaticas mentis odore comas . 
cara benigna micans pia sancta uerenda uenusta , flos decus ara nitor palma corona pudor , per quam omnes fines terrae meruere salutem gaudet et orbs totus , pontus harena polus : haec tibi qui indignus quamuis corde ore susurro , spes mihi sis ueniae , quae uehis orbis opem . 
Crux mihi certa salus , crux est quam semper adoro . 
crux domini mecum , crux mihi refugium . 
Christe principium finis lux est uia Christus , nomine cuius in almifico semperque beato Martiali resonant hic ueracissima gesta . 
quis hominum digne ualeat doctissimus umquam quanti sit meriti praeclarus apostolus iste dicere uel prosa uel pulcri carmine metri ? 
quo saltem modicis decoretur pagina uerbis . 
Tullius atque Maro ueniant , sit lingua facunda uersibus aut currens aut prosae uellera texens , non tua , sancte pater , poterunt depromere gesta , tellus te Romana , quibus te Gallica tellus post Petrum recolunt iuniorem parte secunda , cum Petro recolunt aequalem sorte priori . 
Beniamita tribus te gessit sanguine claro , urbs te nunc retinet Lemouica corpore sancto . 
hinc tibi sit , rex magne , deus , laus gloria , Christe , Christe caput finisque cluens , pax lux uia , Christe . 
Tibi laus perennis , auctor baptismatis sacrator , qui sorte passionis das praemium salutis . 
Nox clara plus et alma , quam luna , sol et astra , quae luminum corona reddis diem per umbram . 
Dulcis sacrata blanda electa pura pulcra , sudans honore mella , ligans odore chrisma . 
In qua redemptor orbis de morte uiuus exit , et quos catena uinxit sepultus ille soluit . 
Quam Christus aperuit ad gentium salutem , cuius salubri cura redit nouata plasma . 
Accedite ergo digni ad gratiam lauacri quo fonte recreati refulgeatis agni . 
Hic gurges est fideles purgans liquore mentes . 
dum rore corpus sudat , peccata tergit unda . 
Gaudete candidati , electa uasa regni . 
in morte consepulti . 
Christi fide renati . 
Audi , iudex mortuorum , una spes mortalium , audi uoces proferentum donum pacis praeuium . 
Arbor feta alma luce hoc sacrandum protulit , fert hoc prona praesens turba saluatori saeculi . 
Stans ad aram immo supplex infulatus pontifex debitum persoluit omne consecrato chrismate . 
Consecrare tu dignare , rex perennis patrae , hoc oliuum , signum uiuum iura contra daemonum . 
Ut nouetur sexus omnis unctione chrismatis . 
medeatur sauciata dignitatis gloria . 
Lota mente sacro fonte aufugantur crimina , uncta fronte sacrosancta influunt charismata . 
Corde natus ex parentis , aluum implens uirginis , praesta lucem , claude morte chrismatis consortibus . 
Sit dies haec festa nobis saeculorum saeculis : sit sacrata digna laude nec senescat tempore . 
Fortem fidelem militem , caeli secutum principem , Dionysium martyrem plebs corde , uoce personet . 
Clemente Roma praesule ab urbe missus adfuit , uerbi superni seminis ut fructus esset Galliae . 
Opus sacratum construit ; fidem docet baptismatis , sed audientium caecitas munus repellit seminis . 
Instante sacro antistite errore plebem soluere dum spem salutis ingerit , tormenta mortis incidit . 
Tenetur a gentilibus Christi placens altaribus , amore tantae gloriae poenas libenter excipit . 
Unum quod illi defuit , pro rege colla tradidit : dilectionem pectoris ceruice caesa prodidit . 
Magnus sacerdos qui dabat templi sacrata munera , fuso beato sanguine est factus ipse uictima . 
Felix pio de uulnere , quae poena palmam praebuit ! 
qui morte mortem conteris , nunc regna caeli possides . 
Gloria sit deo patri , gloria unigenito , una cum sancto spiritu in sempiterna saecula . 
Agnoscat omne saeculum uenisse uitae praemium : post hostis asperi iugum apparuit redemptio . 
Esaias quae cecinit completa sunt in uirgine , annuntiauit angelus , sanctus repleuit spiritus . 
Maria uentre concipit uerbi fidelis semine , quem totus orbis non capit , portant puellae uiscera . 
Radix Iesse floruit et uirga fructum edidit . 
fecunda partum protulit et uirgo mater permanet . 
Praesepe poni pertulit qui lucis auctor extitit , cum patre caelos condidit , sub matre pannos induit . 
Legem dedit qui saeculo , cuius decem praecepta sunt dignando factus est homo sub legis esse uinculo . 
Adam uetus quod polluit , Adam nouus hoc abluit , tumens quod ille deicit , humillimus hic erigit . 
Iam nata lux est et salus , fugata nox et uicta mors , uenite gentes , credite : deum Maria protulit . 
Quem terra pontus aethera colunt adorant praedicant , trinam regentem machinam claustrum Mariae baiulat . 
Cui luna , sol et omnia deseruiunt per tempora , Perfusa caeli gratia gestant puellae uiscera . 
Mirantur ergo saecula quod angelus fert semina , quod aure uirgo concipit et corde credens parturit . 
Beata mater munere , cuius supernus artifex , mundum pugillo continens , uentis sub arca clausus est . 
Benedicta caeli nuntio , fecunda sancto spiritu , desideratus gentibus cuius per aluum fusus est O gloriosa domina . 
excelsa super sidera , qui te creauit prouide lactasti sacro ubere . 
Quod Eua tristis abstulit tu reddis almo germine ; intrent ut astra flebiles , caeli fenestra facta es . 
Tu regis alti ianua et porta lucis fulgida . 
uitam datam per uirginem gentes redemptae plaudite . 
Aue maris stella , dei mater alma atque semper uirgo , felix caeli porta . 
Sumens illud aue Gabrielis ore , funda nos in pace , mutans Euae nomen . 
Solue uincla reis , profer lumen caecis , mala nostra pelle , bona cuncta posce . 
Monstra te esse matrem , sumat per te preces qui pro nobis natus tulit esse tuus . 
Uirgo singularis , inter omnes mitis , nos culpis solutos mites fac et castos . 
Uitam praesta puram , iter para tutum , ut uidentes Iesum semper collaetemur . 
Sit laus deo patri , summo Christo decus , spiritui sancto , tribus honor unus . 
Qua Christus hora sitiit , crucem uel in qua subiit , quos praestat in hac psallere ditet siti iustitiae . 
Quibus sit et esuries , quam ipse de se satiet , crimen sit ut fastidium uirtusque desiderium . 
Charisma sancti spiritus sic influat psallentibus , ut carnis aestus frigeat et mentis algor ferueat . 
fieri nos qui dedit esse sacratas , uiuat et ipse sacer " . 
dicque sinistra soror . 
lux tua , saluator , tali pro munere cingat non tibi qui statuit " . 
quinta quid inde taces ? 
" lumen inextinctum sis , rex bone , semper ut opto ; haec te parua licet uota mouere queant . 
ordine lucifluo dignum cape , uictor , honorem " . 
haec ego quae media : subde secunda sequens . 
" omnibus in populis nomen sibi uindicet almum largus et hic dator " . 
quid modo , quarta , siles ? 
" perpetuo Christi dignus tueatur amorem iste dei cultor " . 
ultima dextra refer . 
" magnificum regem tua nam uirtute corona , te rogo , celse deus " . 
septima sicque petis . 
