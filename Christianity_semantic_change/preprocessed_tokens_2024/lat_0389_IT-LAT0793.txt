Augustinus : Quid tibi videmur efficere velle , cum loquimur ? 
Adeodatus : Quantum quidem mihi nunc occurrit , aut docere aut discere . 
Augustinus : Unum horum video et assentior : nam loquendo nos docere velle manifestum est ; discere autem quomodo ? 
Adeodatus : Quo tandem censes , nisi cum interrogamus ? 
Augustinus : Etiam tunc nihil aliud quam docere nos velle intellego ; nam quaero abs te , utrum ob aliam causam interroges , nisi ut eum , quem interrogas , doceas , quid velis . 
Adeodatus : Verum dicis . 
Augustinus : Vides ergo iam nihil nos locutione nisi , ut doceamus , appetere Adeodatus : Non plane video ; nam si nihil est aliud loqui quam verba promere , video nos id facere , cum cantamus . 
Quod cum saepe soli facimus nullo praesente , qui discat , non puto nos docere aliquid velle . 
Augustinus : At ego puto esse quoddam genus docendi per commemorationem , magnum sane , quod in hac nostra sermocinatione res ipsa indicabit . 
Sed si tu non arbitraris nos discere , cum recordamur , nec docere illum , qui commemorat , non resisto tibi , et duas iam loquendi causas constituo , aut ut doceamus aut ut commemoremus vel alios vel nos ipsos , quod etiam , dum cantamus , efficimus ; an tibi non videtur ? 
Adeodatus : Non prorsus ; nam rarum admodum est , ut ego cantem commemorandi me gratia , sed tantummodo delectandi . 
Augustinus : Video , quid sentias . 
Sed nonne adtendis id , quod te delectat in cantu , modulationem quandam esse soni ? 
Quae quoniam verbis et addi et detrahi potest , aliud est loqui , aliud cantare ; nam et tibiis et cithara cantatur , et aves cantant , et nos interdum sine verbis musicum aliquid sonamus , qui sonus cantus dici potest , locutio non potest ; an quicquam est , quod contradicas ? 
Adeodatus : Nihil sane . 
Augustinus : Videtur ergo tibi nisi aut docendi aut commemorandi causa non esse institutam locutionem ? 
Adeodatus : Videretur , nisi me moveret , quod , dum oramus , utique loquimur , nec tamen deum aut doceri aliquid a nobis aut commemorari fas est credere . 
Augustinus : Nescire te arbitror non ob aliud nobis praeceptum esse , ut in clausis cubiculis oremus , quo nomine significantur mentis penetralia , nisi quod deus , ut nobis , quod cupimus , praestet , commemorari aut doceri nostra locutione non quaerit . 
Qui enim loquitur , suae voluntatis signum foras dat per articulatum sonum , deus autem in ipsis rationalis animae secretis , qui homo interior vocatur , et quaerendus et deprecandus est ; haec enim sua templa esse voluit . 
An apud apostolum non legisti : ; Nescitis quia templum dei estis et spiritus dei habitat in vobis ; et ; in interiore homine habitare Christum ; ? 
Nec in propheta animadvertisti : ; Dicite in cordibus vestris et in cubilibus vestris conpungimini . 
Sacrificate sacrificium iustitiae et sperate in domino ; ? 
Ubi putas sacrificium iustitiae sacrificari nisi in templo mentis et in cubilibus cordis ? 
Ubi autem sacrificandum est , ibi et orandum . 
Quare non opus est locutione , cum oramus , id est sonantibus verbis , nisi forte , sicut sacerdotes faciunt , significandae mentis suae causa , non ut deus , sed ut homines audiant et consensione quadam per commemorationem suspendantur in deum ; an tu aliud existimas ? 
Adeodatus : Omnino assentior . 
Augustinus : Non te ergo movet , quod summus magister , cum orare doceret discipulos , verba quaedam docuit , in quo nihil aliud videtur fecisse quam docuisse , quomodo in orando loqui oporteret ? 
Adeodatus : Nihil me omnino istuc movet ; non enim verba , sed res ipsas eos verbis docuit , quibus etiam se ipsi commonefacerent , a quo et quid esset orandum , cum in penetralibus ut dictum est mentis orarent . 
Augustinus : Recte intellegis ; simul enim te credo animadvertere , etiamsi quisquam contendat , quamvis nullum edamus sonum , tamen , quia ipsa verba cogitamus , nos intus apud animum loqui , sic quoque locutione nihil aliud agere quam commemorare , cum memoria , cui verba inhaerent , ea revolvendo facit venire in mentem res ipsas , quarum signa sunt verba . 
Adeodatus : Intellego ac sequor . 
Augustinus : Constat ergo inter nos verba signa esse . 
Adeodatus : Constat . 
Augustinus : Quid ? 
signum nisi aliquid significet , potest esse signum ? 
Adeodatus : Non potest . 
Augustinus : Quot verba sunt in hoc versu : ; Si nihil ex tanta superis placet urbe relinqui ; ? 
Adeodatus : Octo . 
Augustinus : Octo ergo signa sunt . 
Adeodatus : Ita est . 
Augustinus : Credo te hunc versum intellegere . 
Adeodatus : Satis arbitror . 
Augustinus : Dic mihi , quid singula verba significent . 
Adeodatus : Video quidem , quid significet ; si ; , sed nullum aliud verbum , quo id exponi possit , invenio . 
Augustinus : Saltem illud invenis , quicquid significatur hoc verbo , ubinam sit . 
Adeodatus : Videtur mihi , quod dubitationem significet ; iam dubitatio ubi nisi in animo est ? 
Augustinus : Accipio interim ; persequere cetera ! 
Adeodatus : ; Nihil ; quid aliud significat nisi id , quod non est ? 
Augustinus : Verum fortasse dicis , sed revocat me ab assentiendo , quod superius concessisti non esse signum , nisi aliquid significet ; quod autem non est , nullo modo esse aliquid potest . 
Quare secundum verbum in hoc versu non est signum , quia non significat aliquid , et falso inter nos constitit , quod omnia verba signa sint aut omne signum aliquid significet . 
Adeodatus : Nimis quidem urges , sed quando non habemus quid significemus , omnino stulte verbum aliquod promimus ; tu autem nunc mecum loquendo credo quod nullum sonum frustra emittis , sed omnibus , quae ore tuo erumpunt , signum mihi das , ut aliquid intellegam . 
Quapropter non te oportet istas duas syllabas enuntiare dum loqueris , si per eas non significas quicquam . 
Si autem vides necessaram per eas enuntiationem fieri nosque doceri vel commoneri , cum auribus insonant , vides etiam profecto , quid velim dicere , sed explicare non possim . 
Augustinus : Quid igitur facimus ? 
An affectionem animi quandam , cum rem non videt et tamen non esse invenit aut invenisse se putat , hoc verbo significari dicimus potius quam rem ipsam , quae nulla est ? 
Adeodatus : Istuc ipsum est fortasse , quod expedire moliebar Augustinus : Transeamus ergo hinc , quoquo modo se habet , ne res absurdissima nobis accidat . 
Adeodatus : Quae tandem ? 
Augustinus : Si ; nihil ; nos teneat et moras patiamur . 
Adeodatus : Ridiculum hoc quidem est , et nescio , quo tamen modo video posse contingere , immo plane video contigisse . 
Augustinus : Suo loco genus hoc repugnantiae , si deus siverit , planius intellegemus ; nunc ad illum versum te refer et conare , ut potes , cetera eius verba , quid significent , pandere ! 
Adeodatus : Tertia praepositio est ; ex ; pro qua ; de ; possumus , ut arbitror , dicere . 
Augustinus : Non id quaero , ut pro una voce notissima aliam vocem aeque notissimam , quae idem significet , dicas , si tamen idem significat ; sed interim concedamus ita esse . 
Certe si poeta iste non ; ex tanta urbe ; , sed ; de tanta ; dixisset , quaereremque abs te , quid ; de ; significaret , diceres ; ex ; , cum haec duo verba essent , id est signa unum aliqiud , ut tu putas , significantia . 
Ego autem id ipsum nescio quid unum , quod his duobus signis significatur , inquiro . 
Adeodatus : Mihi videtur secretionem quandam significare ab ea re , in qua fuerat aliquid , quod ex illa esse dicitur , sive illa non maneat , ut in hoc versu non manente urbe poterant aliqui ex illa esse Troiani , sive maneat , sicut ex urbe Roma dicimus esse negotiatores in AfricaAugustinus : Ut concedam tibi haec ita esse nec enumerem , quam multa fortasse praeter hanc tuam regulam reperiantur , illud certe tibi adtendere facile est exposuisse te verbis verba , id est signis signa eisdemque notissimis notissima . 
Ego autem illa ipsa , quorum haec signa sunt , mihi , si posses , vellem ut ostenderes . 
Adeodatus : Miror te nescire vel potius simulare nescientem responsione mea fieri , quod vis omnino non posse , siquidem sermocinamur , ubi non possumus respondere nisi verbis . 
Tu autem res quaeris eas , quae , quodlibet sint , verba certe non sunt , quas tamen ex me tu quoque verbis quaeris . 
Prior itaque tu sine verbis quaere , ut ego deinde ista condicione respondeam ! 
Augustinus : Iure agis fateor , sed si quaererem , tres istae syllabae quid significent , cum dicitur ; paries ; , nonne posses digito ostendere , ut ego prorsus rem ipsam viderem , cuius signum est hoc trisyllabum verbum demonstrante te nulla tamen verba referente ? 
Adeodatus : Hoc in solis nominibus , quibus corpora significantur , si eadem corpora praesentia sint , fieri posse concedo . 
Augustinus : Num colorem corpus dicimus an non potius quandam corporis qualitatem ? 
Adeodatus : Ita est . 
Augustinus : Cur ergo et hic digito demonstrari potest ? 
An addis corporibus etiam corporum qualitates , ut nihilo minus etiam istae , cum praesentes sunt , doceri sine verbis possint ? 
Adeodatus : Ego cum corpora dicerem , omnia corporalia intellegi volebam , id est omnia , quae in corporibus sentiuntur . 
Augustinus : Considera tamen , utrum etiam hinc aliqua tibi excipienda sint ! 
Adeodatus : admones ; non enim omnia corporalia , sed omnia visibilia dicere debui . 
Fateor enim sonum , odorem , saporem , gravitatem , calorem et alia , quae ad ceteros sensus pertinent , quamquam sentiri sine corporibus nequeant et propterea sint corporalia , non tamen digito posse monstrari . 
Augustinus : Numquamne vidisti , ut homines cum surdis gestu quasi sermocinentur ipsique surdi non minus gestu vel quaerant vel respondeant vel doceant vel indicent aut omnia , quae volunt , aut certe plurima ? 
Quod cum fit , non utique sola visibilia sine verbis ostenduntur , sed et soni et sapores et cetera huiusmodi ; nam et histriones totas in theatris fabulas sine verbis saltando plerumque aperiunt et exponunt . 
Adeodatus : Nihil habeo , quod contradicam , nisi quod illud ; ex ; non modo ego , sed ne ipse quidem saltator histrio tibi sine verbis , qiud significet , posset ostendere . 
Augustinus : Verum fortasse dicis ; sed fingamus eum posse , non ut arbitror dubitas , quisquis ille motus corporis fuerit , quo mihi rem , quae hoc verbo significatur , demonstrare conabitur , non ipsam rem futuram esse , sed signum . 
Quare hic quoque non quidem verbo verbum , sed tamen signo signum nihilo minus indicabit , ut et hoc monosyllabum ; ex ; et ille gestus unam rem quandam significent . 
quam mihi ego vellem non significando monstrari . 
Adeodatus : Qui potest , quod quaeris , oro te ? 
Augustinus : Quomodo paries potuit Adeoditus : Ne ipse quidem , quantum ratio progrediens docuit , ostendi sine signo potest . 
Nam et intentio digiti non est utique paries , sed signum datur , per quod paries possit videri . 
Nihil itaque video , quod sine signis ostendi queat . 
Augustinus : Quid ? 
si ex te quaererem , quid sit ambulare , surgeresque et id ageres , nonne re ipsa potius quam verbis ad me docendum aut ullis aliis signis utereris ? 
Adeodatus : Fateor ita esse et pudet me rem tam in promptu positam non vidisse ; ex qua etiam mihi milia rerum iam occurrunt , quae ipsae per se valeant non per signa monstrari , ut edere , bibere , sedere , stare , clamare et innumerabilia cetera . 
Augustinus : Age nunc dic mihi , si omnino nesciens huius verbi vim abs te ambulante quaererem , quid sit ambulare , quomodo me doceres ? 
Adeodatus : Id ipsum agerem adluanto celerius , ut post interrogationem tuam aliqua novitate admonereris et tamen nihil aliud fieret quam id , quod deberet ostendi Augustinus : Scisne aliud esse ambulare , aliud festinare ? 
Nam et qui ambulat , non continuo festinat , et qui festinat , non continuo ambulat ; dicimus enim et in scribendo et in legendo aliisque innumerabilibus rebus festinationem . 
Quare cum illud , quod agebas , celerius ageres post interrogationem meam , putarem ambulare nihil esse aliud quam festinare - id etiam novi addideras - , et ob hoc fallerer . 
Adeodatus : Fateor non nos posse rem monstrare sine signo , si , cum id agimus , interrogemur ; si enim nihil addamus , putabit , qui rogat , nolle nos ostendere contemptoque se in eo , quod agebamus perseverare . 
Sed si de his roget , quae agere possumus , nec eo tamen tempore , quo agimus roget , possumus post eius interrogationem id agendo re ipsa potius quam signo demonstrare , quod rogat , nisi forte loquentem me interroget , quid sit loqui ; quicquid enim dixero ut eum doceam , loquar necesse est . 
Ex quo securus docebo , donec ei planum faciam , quod vult , non recedens a re ipsa , quam sibi voluit demonstrari , nec signa quaerens , quibus eam ostendam praeter ipsam . 
Augustinus : Acutissime omnino . 
Quare vide , utrum conveniat iam inter nos ea posse demonstrari sine signis , quae aut non agimus , cum interrogamur , et tamen statim agere possumus aut ipsa forte signa agimus ; cum enim loquimur , signa facimus , de quo dictum est significare . 
Adeodatus : Convenit . 
Augustinus : Cum ergo de quibusdam signis quaeritur , possunt signis signa monstrari ; cum autem de rebus , quae signa non sunt , aut eas agendo post inquisitionem , si agi possunt , aut signa dando , per quae animadverti queant . 
Adeodatus : Ita est . 
Augustinus : In hac igitur tripertita distributione prius illud consideremus , si placet , quod signis signa monstrantur ; num enim sola verba sunt signa ? 
Adeodatus : Non . 
Augustinus : Videtur ergo mihi loquendo nos aut verba ipsa signare verbis aut alia signa , velut cum gestum dicimus aut litteram - nam his duobus verbis quae significantur , nihilo minus signa sunt - aut aliquid aliud , quod signum non sit , velut cum dicimus ; lapis ; . 
Hoc enim verbum signum est - nam significat aliquid - , sed id , quod eo significatur , non continuo signum est ; quod tamen genus , id est cum verbis ea , quae signa non sunt , significantur , non pertinet ad hanc partem , quam discutere proposuimus . 
Suscepimus enim considerare illud , quod signis signa monstrantur , et partes in eo dua comperimus , cum aut eadem aut alia signa signis docemus vel commemoramus ; an tibi non videtur ? 
Adeodatus : Manifestum est . 
Augustinus : Dic ergo signa quae verba sunt , ad quem sensum pertineant Adeodatus : Ad auditum . 
Augustinus : Quid gestus ? 
Adeodatus : Ad visum . 
Augustinus : Quid ? 
cum verba scripta invenimus , num verba non sunt ? 
An signa verborum verius intelleguntur , ut verbum sit , quod cum aliquo significatu articulata voce profertur - vox autem nullo alio sensu quam auditu percipi potest . 
Ita fit , ut , cum scribitur verbum , signum fiat oculis , quo illud , quod ad aures pertinet , veniat in mentem . 
Adeodatus : Omnino assentior . 
Augustinus : Id quoque te arbitror assentiri , cum dicimus ; nomen ; , significare nos aliquid . 
Adeodatus : Verum est . 
Augustinus : Quid tandem ? 
Adeadatus : Id scilicet , quod quidque appellatur , velut Romulus , Roma , virtus , fluvius et innumerabilia cetera . 
Augustinus : Num ista quattuor nomina nullas res significant ? 
Adeodatus : Immo aliquas . 
Augustinus : Num nihil distat inter haec nomina et eas res , quae his significantur ? 
Adeodatus : Immo plurimum . 
Augustinus : Vellem abs te audire , quidnam id sit . 
Adeodatus : Hoc vel in primis , quod haec signa sunt , illa non sunt . 
Augustinus : Placetne appellemus significabilia ea , quae signis significari possunt et signa non sunt , sicut ea , quae videri possunt , visibilia nominamus , ut de his deinceps commodius disseramus ? 
Adeodatus : Placet vero . 
Augustinus : Quid ? 
illa quattuor signa , quae paulo ante pronuntiasti , nullone alio signo significantur ? 
Adeodatus : Miror quod iam mihi excidisse arbitraris , quod ea , quae scribuntur , eorum , quae voce proferuntur , signorum signa esse comperimus . 
Augustinus : Dic inter ista quid distet . 
Adeodatus : Quod illa visibilia sunt , haec audibilia ; cur enim non et hoc nomen admittas , si admisimus significabilia ? 
Augustinus : Prorsus admitto , et gratum habeo . 
Sed rursus quaero , quattuor haec signa nullone alio signo audibili significari queant , ut visibilia recordatus es . 
Adeodatus : Hoc quoque recentius dictum recordor ; nam nomen responderam significare aliquid , et huic significationi quattuor ista subieceram , et illud autem et haec , siquidem voce proferuntur , audibilia esse cognosco . 
Augustinus : Quid ergo inter audibile signum et audibilia significata , quae rursus signa sunt , interest ? 
Adeodatus : Inter illud quidem , quod dicimus nomen , et haec quattuor , quae significationi eius subiecimus , hoc distare video , quod illud audibile signum est signorum audibilium , haec vero audibilia quidem signa sunt , non tamen signorum , sed rerum partim visibilium sicut est Romulus , Roma , fluvius , partim intellegibilium , sicut est virtus . 
Augustinus : Accipio et probo . 
Sed scisne omnia , quae voce articulata cum aliquo significatu proferuntur , verba appellari ? 
Adeodatus : Scio . 
Augustinus : Ergo et nomen verbum est , quando quidem id videmus cum aliquo significatu articulata voce proferri , et cum dicimus disertum hominem bonis verbis uti , etiam nominibus utique utitur , et cum seni domino apud Terentium servus rettulit ; bona verba quaeso ; , multa ille etiam nomina dixerat . 
Adeodatus : Assentior . 
Augustinus : Concedis igitur his duabus syllabis , quas edimus , cum dicimus verbum , nomen quoque significari et ob hoc illud huius signum esse . 
Adeodatus : Concedo . 
Augustinus : Hoc quoque respondeas velim : cum verbum signum sit nominis et nomen signum sit fluminis et flumen signum sit rei , quae iam videri potest , ut inter hanc rem et flumen , id est signum eius , et inter hoc signum et nomen , quod huius signi signum est , dixisti , quid intersit , quid interesse arbitraris inter signum nominis , quod verbum esse comperimus , et ipsum nomen , cuius signum est ? 
Adeodatus : Hoc distare intellego , quod ea , quae significantur nomine , etiam verbo significantur - ut enim nomen verbum est , ita et flumen verbum est - , quae autem verbo significantur , non omnia significantur et nomine . 
Nam et illud ; si ; quod in capite habet abs te propositus versus , et hoc ; ex ; , de quo iam diu agentes in haec duce ratione pervenimus , verba sunt nec tamen nomina , et talia multa inveniuntur . 
Quamobrem cum omnia nomina verba sint , non autem omnia verba nomina sint , planum esse arbitror , quid inter verbum distet et nomen , id est inter signum signi eius , quod nulla alia signa significat , et signum signi eius , quod rursus alia signa significat . 
Augustinus : Concedisne omnem equum animal esse nec tamen omne animal equum esse ? 
Adeodatus : Quis dubitaverit ? 
Augustinus : Hoc ergo inter nomen et verbum , quod inter equum et animal , interest . 
Nisi forte ab assentiendo id te revocat , quod dicimus et alio modo verbum , quo significantur ea , quae per tempora declinantur , ut scribo scripsi , lego legi , quae manifestum est non esse nomina . 
Adeodatus : Dixisti omnino , quod me dubitare faciebat . 
Augustinus : Ne te istuc moueat ; dicimus enim et signa universaliter omnia , quae significant aliquid , ubi etiam verba esse invenimus . 
Dicimus item signa militaria , quae iam proprie signa nominantur , quo verba non pertinent . 
Et tamen si tibi dicerem : ut omnis equus animal , non autem omne animal equus , ita omne verbum signum , non autem omne signum verbum est , nihil , ut opinor , dubitares . 
Adeodatus : Iam intellego et prorsus assentior hoc interesse inter universale illud verbum et nomen , quod inter animal et equum . 
Augustinus : Scisne etiam , cum dicimus animal , aliud esse hoc trisyllabum nomen , quod voce prolatum est , aliud id , quod significat ? 
Adeodatus : Iam hoc supra concessi de omnibus signis et significabilibus . 
Augustinus : Num omnia signa tibi videntur aliud significare , quam sunt , sicut hoc trisyllabum , cum dicimus animal , nullo modo idem significat quod est ipsum ? 
Adeodatus : Non sane ; nam cum dicimus signum , non solum signa cetera , quaecumque sunt , sed etiam se ipsum significat ; est enim verbum , et utique omnia verba signa sunt . 
Augustinus : Quid ? 
in hoc disyllabo , cum dicimus verbum , nonne tale aliquid contingit ? 
Nam si omne , quod cum aliquo significatu articulata voce profertur , hoc disyllabo significatur , etiam ipsum hoc genere includitur . 
Adeodatus : Ita est . 
Augustinus : Quid ? 
nomen nonne similiter habet ? 
Nam et omnium generum nomina significat , et ipsum nomen generis neutri nomen est . 
An si ex te quaererem , quae pars orationis nomen , posses mihi recte respondere nisi nomen ? 
Adeodatus : Verum dicis . 
Augustinus : Sunt ergo signa , quae inter alia , quae significant , et se ipsa significent . 
Adeodatus : Sunt . 
Augustinus : Num tale tibi videtur hoc quadrisyllabum signum , cum dicimus coniunctio ? 
Adeodatus : Nullo modo ; nam ea , quae significat , non sunt nomina , hoc autem nomen est . 
Augustinus : adtendisti . 
Nunc illud vide , utrum inveniamus signa , quae se invicem significent , ut , quemadmodum hoc ab illo , sic illud ab hoc significetur ; non enim ita sunt inter se hoc quadrisyllabum , cum dicimus coniunctio , et illa , quae ab hoc significantur , cum dicimus si , vel , nam , namque , nisi , ergo , quoniam et similia ; nam haec illo uno significantur , nullo autem horum unum illud quadrisyllabum significatur . 
Adeodatus : Video et , quaenam signa sint invicem significantia , cupio cognoscere . 
Augustinus : Tu ergo nescis , cum dicimus nomen et verbum , duo verba nos dicere ? 
Adeodatus : Scio . 
Augustinus : Quid ? 
illud nescis , cum dicimus nomen et verbum , duo nomina nos dicere ? 
Adeodatus : Id quoque scio . 
Augustinus : Scis igitur tam nomen verbo quam etiam verbum nomine significari . 
Adeodatus : Assentior . 
Augustinus : Potesne dicere , excepto eo , quod diverse scribuntur et sonant , quid inter se differant ? 
Adeodatus : Possum fortasse ; nam id esse video , quod paulo ante dixi . 
Verba enim cum dicimus , omne , quod articulata voce cum aliquo significatu profertur , significamus . 
Unde omne nomen et ipsum , cum dicimus nomen , verbum est ; at non omne verbum nomen est , quamvis nomen sit , cum dicimus verbum . 
Augustinus : Quid ? 
si quisquam tibi affirmet et probet , ut omne nomen verbum est , ita omne verbum nomen esse , poterisne invenire , quid distent praeter diversum in litteris sonum ? 
Adeodatus : Non potero , nec omnino distare aliquid puto . 
Augustinus : Quid ? 
si omnia quidem , quae voce articulata cum aliquo significatu proferuntur , et verba sunt et nomina , sed tamen alia de causa verba et alia de causa nomina sunt , nihilne distabit inter nomen et verbum ? 
Adeodatus : Quomodo istuc sit non intellego . 
Augustinus : Hoc saltem intellegis omne coloratum visibile esse et omne visibile coloratum , quamvis haec duo verba distincte differenterque significent . 
Adeodatus : Intellego . 
Augustinus : Quid ? 
si ergo ita et omne verbum nomen et omne nomen verbum est , quamvis haec ipsa duo nomina vel duo verba , id est nomen et verbum , differentem habeant significationem ? 
Adeodatus : Iam video posse id accidere , sed quomodo id accidat , expecto , ut ostendas . 
Augustinus : Omne , quod cum aliquo significatu articulata voce prorumpit , animadvertis , ut opinor , et aurem Verare , ut sentiri , et memoriae mandari , ut nosci possit . 
Adeodatus : Animadverto . 
Augustinus : Duo ergo quaedam contingunt , cum aliquid tali voce proferimus . 
Adeodatus : Ita est . 
Augustinus : Quid ? 
si horum duorum ex uno appellata sunt verba , ex altero nomina , verba scilicet a Verando , nomina vero a noscendo , ut illud primum ab auribus , hoc autem secundum ab animo vocari meruerit ? 
Adeodatus : Concedam , cum ostenderis , quomodo recte possimus omnia verba nomina dicere . 
Augustinus : Facile est ; nam credo te accepisse ac tenere pronomen dictum , quod pro ipso nomine valeat , rem tamen notet minus plena significatione quam nomen . 
Nam , ut opinor , ita definivit ille , quem grammatico reddidisti : Pronomen est pars orationis , quae pro ipso posita nomine minus quidem plene idem tamen significat . 
Adeodatus : Recordor et probo . 
Augustinus : Vides igitur secundum hanc definitionem nullis nisi nominibus servire et pro his solis poni posse pronomina , velut cum dicimus ; hic vir , ipse rex , eadem mulier , hoc aurum , illud argentum ; , ; hic , ipse , eadem , hoc , illud ; pronomina esse , ; vir , rex , mulier , aurum , argentum ; nomina , quibus plenius quam illis pronominibus res significatae sunt . 
Adeodatus : Video et assentior . 
Augustinus : Tu ergo nunc mihi paucas coniunctiones quaslibet enuntia . 
Adeodatus : Et , que , at , atque . 
Augustinus : Haec omnia , quae dixisti , non tibi videntur esse nomina ? 
Adeodatus : Non omnino . 
Augustinus : Ego saltem tibi recte locutus videor , cum dicerem : haec omnia , quae dixisti ? 
Adeodatus : Recte prorsus et iam intellego , quam mirabiliter ostenderis me nomina enuntiasse ; non enim aliter de his recte dici potuisset ; haec omnia ; . 
Sed enim vereor adhuc , ne propterea mihi recte locutus videaris , quod has quattuor coniunctiones etiam verba esse non nego , ut ideo de his recte dici potuerit ; haec omnia ; , quoniam recte dicitur ; haec verba omnia ; . 
Si autem a me quaeras , quae sit pars orationis verba , nihil aliud respondebo quam nomen . 
Quare huic nomini fortasse pronomen adiunctum est , ut illa recta esset locutio tua . 
Augustinus : Acute quidem falleris ; sed ut falli desinas , acutius adtende , quod dicam , si tamen dicere id , ut volo , valuero . 
Nam verbis de verbis agere tam implicatum est , quam digitos digitis inserere et confricare , ubi vix dinoscitur nisi ab eo ipso , qui id agit , qui digiti pruriant et qui auxilientur prurientibus . 
Adeodatus : En toto animo adsum ; nam ista haec similitudo me intentissimum fecit . 
Augustinus : Verba certe sono et litteris constant . 
Adeodatus : Ita est . 
Augustinus : Ergo , ut ea potissimum auctoritate utamur , quae nobis carissima est , cum ait Paulus apostolus : ; Non erat in Christo est et non , sed est in illo erat ; , non opinor putandum est tres istas litteras , quas enuntiamus , cum dicimus ; est ; , fuisse in Christo , sed illud potius , quod istis tribus litteris significatur . 
Adeodatus : Verum dicis . 
Augustinus : Intellegis igitur eum qui ait : ; Est in illo erat ; , nihil aliud dixisse quam : ; Est appellatur , quod in illo erat ; , tamquam si dixisset ; virtus in illo erat ; , non utique dixisse acciperetur nisi ; virtus appellatur , quod in illo erat ; , ne duas istas syllabas , quas enuntiamus , cum dicimus virtus , et non illud , quod his duabus syllabis significatur , in illo fuisse arbitraremur . 
Adeodatus : Intellego ac sequor . 
Augustinus : Quid illud nonne intellegis etiam nihil interesse , utrum quisque dicat ; virtus appellatur ; an ; virtus nominatur ; ? 
Adeodatus : Manifestum est . 
Augustinus : Ergo ita manifestum est nihil interesse , utrum quis dicat ; est appellatur ; an ; est nominatur , quod in illo erat ; . 
Adeodatus : Video et hic nihil distare . 
Augustinus : Iamne etiam vides , quid velim ostendere ? 
Adeodatus : Nondum sane . 
Augustinus : Itane tu non vides nomen esse id , quo res aliqua nominatur ? 
Adeodatus : Hoc plane nihil certius video . 
Augustinus : Vides ergo ; est ; nomen esse , siquidem illud , quod erat in Christo , ; est ; nominatur . 
Adeodatus : Negare non possum . 
Augustinus : At si ex te quaererem , quae sit pars orationis ; est ; , non opinor nomen , sed verbum esse diceres , cum id ratio etiam nomen esse docuerit . 
Adeodatus : Ita est prorsus , ut dicis . 
Augustinus : Num adhuc dubitas alias quoque partes orationis eodem modo , quo demonstravimus , nomina esse ? 
Adeodatus : Non dubito , quando quidem fateor ea significare aliquid . 
Si autem res ipsae , quas significant , quid singulae appellentur , id est nominentur , interroges , respondere non possum , nisi eas ipsas partes orationis , quas nomina non vocamus , sed , ut cerno convincimur . 
Augustinus : Nihilne te movet , ne quis existat , qui nostram istam rationem labefactet dicendo apostolis non verborum , sed rerum auctoritatem esse tribuendam ; quam ob rem fundamentum persuasionis huius non tam esse firmum , quam putamus ; fieri enim posse , ut Paulus , quamquam vixerit praeceperitque rectissime , minus tamen recte locutus sit , cum ait ; est in illo erat ; , praesertim cum se ipse imperitum in sermone fateatur ? 
Quo tandem modo istum refellendum arbitraris ? 
Adeodatus : Nihil habeo , quod contradicam , et te oro , ut aliquem de illis reperias , quibus verborum notitia summa conceditur , cuius auctoritate potius id , quod cupis , efficias . 
Augustinus : Minus enim tibi videtur idonea remotis auctoritatibus ipsa ratio , qua demonstratur omnibus partibus orationis significari aliquid et ex eo appellari ; si autem appellari , et nominari , si nominari , nomine utique nominari , quod in diversis linguis facillime iudicatur . 
Quis enim non videat , si quaeram , quid Graeci nominent , quod nos nominamus ; quis ; , responderi mihi tis , quid Graeci nominent , quod nos nominamus ; volo ; , responderi mihi thel ; , quid Graeci nominent , quod nos nominamus ; bene ; , responderi kal ; s quid Graeci nominent , quod nos nominamus ; scriptum ; , responderi mihi to gegrammenon , quid Graeci nominent , quod nos nominamus ; et ; , responderi kai , quid Graeci nominent , quod nos nominamus ; ab ; , responderi apo , quid Graeci nominent , quod nos nominamus ; heu ; , responderi o . 
Atque in his omnibus partibus orationis , quas nunc enumeravi , recte loqui eum , qui sic interroget , quod , nisi nomina essent , fieri non posset . 
Hac ergo ratione Paulum apostolum recte locutum esse , cum remotis omnium eloquentium auctoritatibus obtinere possimus , quid opus est quaerere , cuius persona sententia nostra fulciatur ? 
Sed ne quis tardior aut impudentior nondum cedat , asseratque nisi illis auctoribus , quibus verborum leges consensu omnium tribuuntur , nullo modo esse cessurum , quid in Latina lingua excellentius Cicerone inveniri potest ? 
At hic in suis nobilissimis orationibus , quas Verrinas vocant , coram praepositionem , sive illo loco adverbium sit , nomen appellavit . 
Verumtamen quia fieri potest , ut ego illum locum minus bene intellegam exponaturque alias aliter vel a me vel ab alio , est , ad quod responderi posse nihil puto . 
Tradunt enim nobilissimi disputationum magistri nomine et verbo plenam constare sententiam , quae affirmari negarique possit , quod genus idem Tullius quodam loco pronuntiatum vocat . 
Et cum verbi tertia persona est , nominativum cum ea casum nominis aiunt esse oportere , et recte aiunt . 
Quod mecum si consideres , velut cum dicimus ; homo sedet ; , ; equus currit ; , agnoscis , ut opinor , duo pronuntiata esse . 
Adeodatus : Agnosco . 
Augustinus : Cernis in singulis singula esse nomina , in uno ; homo ; , in altero ; equus ; , et verba singula , in uno ; sedet ; , in altero ; currit ; . 
Adeodatus : Cerno . 
Augustinus : Ergo si dicerem sedet tantum aut currit tantum , recte a me quaereres , quis vel quid , ut responderem ; homo ; vel ; equus ; vel ; animal ; vel quodlibet aliud , quo posset nomen redditum verbo implere pronuntiatum , id est illam sententiam , quae affirmari et negari potest . 
Adeodatus : Intellego . 
Augustinus : Adtende cetera et finge nos videre aliquid longius et incertum habere , utrum animal sit an saxum vel quid aliud , meque tibi dicere : ; Quia homo est , animal est ; , nonne temere dicerem ? 
Adeodatus : Temere omnino , sed non temere plane diceres : ; Si homo est , animal est ; . 
Augustinus : Recte dicis . 
Itaque in tua locutione placet mihi ; Si ; , placet et tibi ; utrique autem nostrum in mea displicet ; quia ; . 
Adeodatus : Assentior . 
Augustinus : Vide iam , utrum istae duae sententiae plena pronuntiata sint : ; Placet si ; , ; displicet quia ; . 
Adeodatus : Plena omnino . 
Augustinus : Age nunc dic mihi , quae ibi sint verba , quae nomina . 
Adeodatus : Verba ibi video esse ; placet ; et ; displicet ; , nomina vero quid aliud quam ; si ; et ; quia ; . 
Augustinus : Has ergo duas coniunctiones etiam nomina esse satis probatum est . 
Adeodatus : Prorsus satis . 
Augustinus : Potesne ipse per te in aliis partibus orationis hoc idem ad eandem regulam docere ? 
Adeodatus : Possum . 
Augustinus : Transeamus ergo hinc et iam dic mihi , utrum , sicut omnia verba nomina et omnia nomina verba esse comperimus , ita tibi et omnia nomina vocabula et omnia vocabula nomina esse videantur . 
Adeodatus : Plane inter haec quid distet praeter diversum syllabarum sonum , non video . 
Augustinus : Nec ego interim resisto , quamquam non desint , qui etiam significatione ista discernunt , quorum sententiam modo considerare non opus est . 
Sed certe animadvertis ad ea iam signa nos pervenisse , quae se invicem significent nulla praeter sonum distantia et quae se ipsa significent cum ceteris omnibus partibus orationis . 
Adeodatus : Non intellego . 
Augustinus : Non ergo intellegis et nomen vocabulo et vocabulum nomine significari et ita , ut praeter sonum litterarum nihil intersit , quantum ad generale nomen attinet ; nam et speciale dicimus nomen , quod inter octo partes orationis ita est , ut alias septem non contineat . 
Adeodatus : Intellego . 
Augustinus : At hoc est , quod dixi sese invicem significare vocabulum et nomen . 
Adeodatus : Teneo , sed quaero , quid dixeris , cum etiam se ipsa significant cum aliis partibus orationis . 
Augustinus : Nonne superior ratio docuit nos omnes partes orationis et nomina posse dici et vocabula , id est et nomine et vocabulo posse significari ? 
Adeodatus : Ita est . 
Augustinus : Quid ? 
ipsum nomen , id est sonum istum duabus syllabis expressum , si ex te quaeram , quid appelles , nonne recte mihi respondebis ; nomen ; ? 
Adeodatus : Recte . 
Augustinus : Num ita se significat hoc signum , quod quattuor syllabis enuntiamus , cum dicimus ; coniunctio ; ? 
Hoc enim nomen inter illa , quae significat , numerari non potest . 
Adeodatus : Accipio . 
Augustinus : Id est , quod dictum est nomen se ipsum significare cum aliis , quae significat ; quod etiam de vocabulo per te ipsum licet intellegas . 
Adeodatus : Iam facile est . 
Sed illud mihi nunc venit in mentem nomen et generaliter et specialiter dici , vocabulum autem inter octo partes orationis non accipi . 
Quare hoc quoque inter se praeter diversum sonum differre arbitror . 
Augustinus : Quid ? 
nomen et onoma distare inter se aliquid putas praeter sonum , quo etiam linguae discernuntur Latina et Graeca ? 
Adeodatus : Hic vero nihil aliud intellego . 
Augustinus : Perventum est ergo ad ea signa , quae se ipsa significent et aliud ab alio invicem significetur et quicquid ab uno hoc et ab alio et nihil praeter sonum inter se differant ; nam hoc quartum modo invenimus ; tria enim superiora et de nomine ac verbo intelleguntur . 
Adeodatus : Omnino perventum . 
Augustinus : Iam quae sermocinando invenerimus , velim recenseas . 
Adeodatus : Faciam quantum possum . 
Nam primo omnium recordor aliquamdiu nos quaesisse , quam ob causam loquamur , inventumque esse docendi commemorandive gratia nos loqui , quando quidem nec , cum interrogamus , aliud agimus quam ut ille , qui rogatur , discat , quid velimus audire ; et in cantando , quod delectationis causa facere videmur ( non sit proprium locutionis ) , et in orando deo , quem doceri aut commemorari existimare non possumus , id verba valeant , ut vel nos ipsos commonefaciamus vel alii commemorentur doceanturve per nos . 
Deinde cum satis constitisset verba nihil aliud esse quam signa , ea vero , quae non aliquid significent , signa esse non posse , proposuisti versum , cuius verba singula , quid significarent , conarer ostendere ; is autem erat : ; Si nihil ex tanta superis placet urbe relinqui ; . 
Cuius secundum verbum , quamvis notissimum et manifestissimum , quid tandem significaret , non reperiebamus . 
Cumque mihi videretur non frustra nos id in loquendo interponere , sed quod eo aliquid doceamus audientem , ipsam mentis affectionem , cum rem , quam quaerit , non esse invenit vel invenisse se putat , hoc verbo fortasse indicari respondisti tu quidem , sed tamen nescio , quam profunditatem quaestionis ioco evitans in aliud tempus inlustrandam distulisti - ne me debiti quoque tui oblitum putes . 
Inde tertium in versu verbum cum satagerem exponere , urgebar abs te , ut non verbum aliud , quod idem valeret , sed rem ipsam potius , quae verbo significaretur , ostenderem , cumque id sermocinantibus nobis fieri non posse dixissem , ventum est ad ea , quae interrogantibus digito monstrantur . 
Haec ego corporalia esse omnia arbitrabar , sed invenimus sola visibilia . 
Hinc nescio quomodo ad surdos et histriones devenimus , qui non sola , quae videri possunt , sed multa praeterea ac prope omnia , quae loquimur , gestu sine voce significant ; eosdem tamen gestus signa esse comperimus . 
Tum rursus quaerere coepimus , quomodo res ipsas , quae signis significantur , sine ullis signis valeremus ostendere , cum et ille paries et color et omne visibile , quod intentione digiti ostenditur , signo quodam convinceretur ostendi . 
Hic ego errans cum inveniri tale nihil posse dixissem , tandem inter nos constitit ea posse demonstrari sine signo , quae , cum a nobis quaeruntur , non agimus et post inquisitionem agere possumus ; locutionem tamen ex eo non esse genere , siquidem et loquentes cum interrogamur , quid sit locutio , ipsam per se ipsam demonstrare facile esse satis apparuit . 
Ex quo admoniti sumus aut signis signa monstrari aut signis alia , quae signa non sunt , aut etiam sine signo res , quas agere post interrogationem possumus , horumque trium primum diligentius considerandum discutiendumque suscepimus . 
Qua disputatione declaratum est partim esse signa , quae ab his signis , quae significarent , significari vicissim non possent , ut est hoc quadrisyllabum , cum ; coniunctio ; dicimus , partim quae possent , ut , cum dicimus ; signum ; , etiam verbum significamus , et cum dicimus ; verbum ; , etiam signum significamus ; nam signum et verbum et duo signa et duo verba sunt . 
In hoc autem genere , quo invicem se significant , quaedam non tantum , quaedam tantum , quaedam vero etiam idem valere monstratum est . 
Etenim hoc disyllabum , quod sonat , cum dicimus ; signum ; , prorsus omnia , quibus quidque significatur , significat ; non autem omnium signorum signum est , cum dicimus ; verbum ; , sed tantum eorum , quae articulata voce proferuntur . 
Unde manifestum est , quamvis et verbum signo et signum verbo , id est et istae duae syllabae illis et illae istis significentur , plus tamen signum valere quam verbum plura scilicet illis duabus syllabis quam istis significantibus . 
Tantundem autem valet generale verbum et generale nomen . 
Docuit enim ratio omnes partes orationis etiam nomina esse , quod et pronomina his addi possunt et de omnibus dici potest , quod aliquid nominent et nulla earum sit , quae non verbo adiuncto pronuntiatum possit implere . 
Sed cum tantundem valeant nomen et verbum , eo quod omnia , quae verba sunt , sint etiam nomina , non tamen idem valent . 
Alia quippe de causa verba et alia nomina nuncupari satis probabiliter disputatum est ; siquidem alterum horum ad auris Verationem , alterum ad animi commemorationem notandam esse compertum vel ex hoc intellegi potest , quod in loquendo rectissime dicimus : ; quod est huic rei nomen ; ? 
rem memoriae mandare cupientes , ; quod est autem huic rei verbum ; ? 
dicere non solemus . 
Quae vero non solum tantundem , sed etiam idem omnino significent et inter quae nihil praeter litterarum distet sonum , nomen et onoma invenimus . 
Illud sane mihi elapsum erat in hoc genere , in quo invicem se significant , nullum nos signum comperisse , quod non inter cetera , quae significat , se quoque significet . 
Haec , quantum potui , recordatus sum . 
Tu iam videris , quem nihil puto in hoc sermone nisi scientem certumque dixisse , utrum ista bene ordinateque digesserim . 
Augustinus : Satis tu quidem memoriter omnia , quae vellem , recoluisti , et , ut tibi fatear , multo evidentius mihi nunc videntur ista distincta , quam cum ea inquirendo ac disserendo de nescio quibus latebris ambo erueremus . 
Sed quonam tantis ambagibus tecum pervenire moliar , difficile dictu est hoc loco . 
Tu enim fortasse aut ludere nos et a seriis rebus avocare animum quasi quibusdam puerilibus quaestiunculis arbitraris aut parvam vel mediocrem aliquam utilitatem requirere aut , si magnum quiddam parturire istam disputationem suspicaris , iamiamque id scire sive saltem audire desideras . 
Ego autem credas velim neque me vilia ludicra hoc instituisse sermone , quamvis fortasse ludamus , idque ipsum tamen non puerili sensu aestimandum sit , neque parva bona vel mediocria cogitare . 
Et tamen , si dicam vitam esse quandam beatam eandemque sempiternam , quo nos deo duce , id est ipsa veritate , gradibus quibusdam infirmo gressui nostro accomodatis perduci cupiam , vereor , ne ridiculus videar , qui non rerum ipsarum , quae significantur , sed signorum consideratione tantam viam ingredi coeperim . 
Dabis igitur veniam , si praeludo tecum non ludendi gratia , sed exercendi vires et mentis aciem , quibus regionis illius , ubi beata vita est , calorem ac lucem non modo sustinere , verum et amare possimus . 
Adeodatus : Perge potius , ut coepisti ; nam numquam ego contemnenda putem , quae tu dicenda vel agenda putaveris . 
Augustinus : Age iam ergo illam partem consideremus , cum signis non alia signa significantur , sed ea , quae significabilia nominamus . 
Et primum dic mihi , utrum homo homo sit . 
Adeodatus : Nunc vero an ludas , nescio . 
Augustinus : Quid ita ? 
Adeodatus : Quia quaerendum ex me censes , utrum homo aliud sit quam homo . 
Augustinus : Ita credo te illudi arbitrareris , si etiam quaererem , utrum prima huius nominis syllaba aliud sit quam ; ho ; et aliud secunda quam ; mo ; . 
Adeodatus : Ita omnino . 
Augustinus : At istae duae syllabae coniunctae ; homo ; est ; an negabis ? 
Adeodatus : Quis neget ? 
Augustinus : Quaero ergo , num tu duae istae syllabae coniunctae sis . 
Adeodatus : Nullo modo , sed video , quo tendas . 
Augustinus : Dicito ergo , ne me contumeliosum putes . 
Adeodatus : Concludi existimas , quod homo non sim . 
Augustinus : Quid ? 
tu non idem existimas , qui omnia superiora , ex quibus hoc confectum est , vera esse concedis ? 
Adeodatus : Non tibi ego dicam , quid existimem , nisi prius abs te audiero , cum quaereres , utrum homo homo sit , de duabus istis syllabis an de re ipsa , quam significant , me interrogaveris . 
Augustinus : Tu potius responde , ex qua parte acceperis interrogationem meam ; nam si est ambigua , prius hoc cavere debuisti neque mihi respondere , antequam certus fieres , quonam modo rogaverim . 
Adeodatus : Quid enim me impediret haec ambiguitas , cum ego ad utrumque responderim ? 
Homo enim prorsus homo est ; nam et istae duae syllabae nihil aliud sunt quam istae duae syllabae , et id , quod significant , nihil aliud est quam id , quod est . 
Augustinus : Scite hoc quidem , sed cur hoc solum , quod dictum est homo , non etiam cetera , quae locuti sumus , ad utrumque accepisti ? 
Adeodatus : Unde enim convincor , quod et cetera non sic acceperim ? 
Augustinus : Ut alia omittam , eam ipsam primam rogationem meam , si totam ex ea parte accepisses , qua syllabae sonant , nihil mihi respondisses ; possem tibi enim videri etiam nihil interrogasse . 
Nunc vero cum tria verba sonuerim , quorum unum in medio repetivi dicens , ; utrum homo homo sit ; primum et ultimum verbum non secundum ipsa signa , sed secundum ea , quae his significantur , te accepisse vel hoc solo manifestum est , quod statim certus ac fidens rogationi respondendum putasti . 
Adeodatus : Verum dicis . 
Augustinus : Cur ergo id tantum , quod in medio positum est , et secundum id , quod sonat , et secundum id , quod significat , te accipere libuit ? 
Adeodatus : Ecce iam totum ex ea tantum parte , qua significatur , accipio ; assentior enim tibi sermocinari nos omnino non posse , nisi auditis verbis ad ea feratur animus , quorum ista sunt signa . 
Quare ostende nunc , quomodo ista ratiocinatione deceptus sim , qua me hominem non esse concluditur . 
Augustinus : Immo eadem rursus interrogabo , ut ipse invenias , ubi lapsus sis . 
Adeodatus : facis . 
Augustinus : Illud ergo , quod primo quaesieram , quia iam dedisti , non quaeram . 
Vide igitur diligentius , utrum syllaba ; ho ; nihil aliud sit quam ; ho ; et utrum ; mo ; nihil aliud sit quam ; mo ; . 
Adeodatus : Hic prorsus nihil aliud video . 
Augustinus : Vide etiam , num istis duabus iunctis homo fiat . 
Adeodatus : Nequaquam hoc concesserim ; placuit enim et recte placuit signo dato id , quod significatur , adtendere et ex eius consideratione vel dare vel negare quod dicitur . 
Illae autem separatim enuntiatae syllabae , quia sine ulla significatione sonuerunt , hoc eas esse , quod sonuerunt , concessum est . 
Augustinus : Placet igitur firmumque animo tenes non respondendum esse interrogationibus , nisi ex his rebus , quae verbis significantur . 
Adeodatus : Non intellego , cur displiceat , si modo verba sint . 
Augustinus : Vellem scire , quomodo illi resisteres , de quo iocantes solemus audire , quod ex eius ore , cum quo disputabat , leonem processisse concluserit . 
Cum enim quaesisset , utrum ea , quae loqueremur , nostro ore procederent , atque ille non potuisset negare , quod facile fuit , egit cum homine , ut in loquendo leonem nominaret . 
Hoc ubi factum est , ridicule insultare coepit et premere , ut , quoniam , quicquid loquimur , ore nostro exire confessus erat et leonem se locutum esse nequibat abnuere , homo non malus tam inmanem bestiam vomuisse videretur . 
Adeodatus : Minime vero erat arduum scurrae huic resistere ; non enim concederem ore nostro exire quaecumque loquimur . 
Nam quae loquimur , ea significamus , non autem res , quae significatur , sed signum , quo significatur , loquentis ore procedit , nisi cum ipsa signa significantur , quod genus paulo ante tractavimus . 
Augustinus : tu quidem hoc modo adversus illum esses paratus . 
Verumtamen mihi quid respondebis , utrum homo nomen sit , requirenti ? 
Adeodatus : Quid nisi esse nomen ? 
Augustinus : Quid ? 
cum te video , num nomen video ? 
Adeodatus : Non . 
Augustinus : Visne igitur dicam , quod sequitur ? 
Adeodatus : Ne quaeso ; nam mihi ipse renuntio me hominem non esse , qui nomen esse responderim , cum homo utrum nomen esset inquireres . 
Iam enim placuerat ex ea re , quae significaretur , aut assentiri aut negare quod dicitur . 
Augustinus : At mihi videtur non te frustra in hanc responsionem decidisse ; nam vigilantiam tuam mentibus nostris indita ipsa lex rationis evicit . 
Nam si quaererem , quid esset homo , responderes fortasse animal ; si autem quaererem , quae pars orationis esset homo , nullo modo posses recte respondere nisi nomen . 
Quam ob rem , cum homo et nomen et animal esse inveniatur , illud dicitur ex ea parte , qua signum est , hoc ex parte rei significatur . 
Qui ergo quaerit , utrum homo nomen sit , nihil ei aliud quam esse respondeam ; satis enim significat ex ea parte se velle audire , qua signum est . 
Si autem quaerit , utrum animal sit , multo proclivius adnuam ; quoniam si tacens et nomen et animal tantum quid esset homo requireret , placita illa loquendi regula ad id , quod his duabus syllabis significatur , animus curreret neque quicquam responderetur nisi animal , vel etiam tota definitio diceretur , id est animal rationale mortale ; an tibi non videtur ? 
Adeodatus : Prorsus videtur . 
Sed cum esse nomen concesserimus , quomodo illam conclusionem nimis contumeliosam evitabimus , qua nos homines non esse conficitur ? 
Augustinus : Quomodo putas nisi docendo non ex ea parte illatam , qua interroganti assentiebamur ? 
Aut si ex ea parte illam se fatetur inferre nullo modo est formidanda . 
Quid enim metuam hominem , id est tres istas syllabas non esse me confiteri ? 
Adeodatus : Nihil est verius . 
Cur ergo animum offendit , cum dicitur : ; Non es igitur homo ; , cum secundum illa concessa nihil verius dici potuerit ? 
Augustinus : Quia non possum non putare ad id conclusionem referri , quod his duabus syllabis significatur , simulatque ista verba sonuerint , ea scilicet regula , quae naturaliter plurimum valet , ut auditis signis ad res significatas feratur intentio . 
Adeodatus : Accipio quod dicis . 
Augustinus : Proinde intellegas volo res , quae significantur , pluris quam signa esse pendendas . 
Quicquid enim propter aliud est , vilius sit necesse est quam id , propter quod est , nisi tu aliud existimas . 
Adeodatus : Videtur mihi non temere hic esse assentiendum ; nam cum dicimus caenum , longe hoc nomen arbitror rei , quam significat , antecellere . 
Quod enim nos offendit audientes , non ad ipsius verbi pertinet sonum ; caenum enim nomen mutata una littera caelum est . 
Inter illa vero , quae his nominibus significantur , quantum distet , videmus . 
Quamobrem nequaquam huic signo tribuerim , quod in re , quam significat , odimus , et propterea hoc illi iure antepono ; libentius enim hoc audimus , quam ullo sensu illud attingimus . 
Augustinus : Vigilantissime omnino . 
Itaque falsum est omnes res pluris quam earum signa esse pendendas . 
Adeodatus : Ita videtur . 
Augustinus : Dic ergo mihi , quid arbitraris eos secutos esse , qui huic rei tam foedae atque aspernabili nomen indiderunt , vel utrum eos probes an improbes ? 
Adeodatus : Ego vero illos nec probare nec improbare audeo nec , quid fuerint secuti , scio . 
Augustinus : Potesne saltem scire , quid tu sequaris , cum hoc nomen enuntias ? 
Adeodatus : Hoc plane possum ; nam significare volo , ut eum , cum quo loquor , doceam vel admoneam de re illa , quod eum doceri vel admoneri oportere arbitror . 
Augustinus : Quid ? 
ipsum docere aut admonere sive doceri aut admoneri , quod vel tu exhibes commode per hoc nomen vel exhibetur tibi , nonne carius quam ipsum nomen habendum est ? 
Adeodatus : Concedo ipsam scientiam , quae per hoc signum evenit eidem signo esse anteponendam , sed non ideo etiam rem ipsam puto . 
Augustinus : In illa igitur sententia nostra , quamquam sit falsum res omnes signis suis praeponi oportere , non tamen falsum est omne , quod propter aliud est , vilius esse quam id , propter quod est . 
Cognitio quippe caeni , propter quam hoc nomen est institutum , pluris habenda est ipso nomine , quod eidem caeno praeponendum esse comperimus . 
Non enim ob aliud ista cognitio signo , de quo agimus , antelata est , nisi quia illud propter hanc , non haec propter illud esse convincitur . 
Nam ita cum quidam vorator ventrisque , ut ab apostolo dicitur , cultor diceret ideo se vivere , ut vesceretur , non tulit , qui audiebat , frugi homo et ; quanto ; inquit ; melius ideo vescereris , ut viveres ; . 
Uterque tamen ex eadem ista regula locutus est ; nam neque alia de causa ille displicuit , nisi quod vitam suam tam parvi penderet , ut eam duceret gutturis voluptate viliorem dicendo se propter epulas vivere , neque hic ob aliud iure laudatur , nisi quod in his duobus , quid propter quid fieret , hoc est , quid cui subiectum esset intellegens , cibandum potius , ut vivamus , quam vivendum , ut cibemur , admonuit . 
Similiter et tu fortasse et quilibet hominum non imperite res aestimantium dicenti cuipiam loquaci amatorique verborum ; ideo doceo , ut loquar ; responderetis ; homo , cur non potius ideo loqueris , ut doceas ? 
; Quod si haec vera sunt , sicuti esse cognoscis , vides profecto , quanto verba minoris habenda sint , quam id , propter quod utimur verbis , cum ipse usus verborum iam sit verbis anteponendus ; verba enim sunt , ut his utamur ; utimur autem his ad docendum . 
Quanto est igitur melius docere quam loqui , tanto melior quam verba locutio . 
Multo ergo melior doctrina quam verba . 
Sed cupio audire , quid forte contradicendum putes . 
Adeodatus : Assentior quidem meliorem quam verba esse doctrinam , sed utrum adversus istam regulam , qua dicitur omne , quod propter aliud est , inferius esse quam id , propter quod est , nihil sit , quod obici possit , ignoro . 
Augustinus : Alias hoc oportunius diligentiusque tractabimus . 
Nunc illud , quod concedis , satis est ad id , quod conficere studeo . 
Das enim cognitionem rerum quam signa rerum esse cariorem . 
Quamobrem cognitio rerum , quae significantur , cognitioni signorum anteferenda est ; an tibi non videtur ? 
Adeodatus : Num ego cognitionem rerum cognitione signorum ac non signis ipsis praestantiorem esse concessi ? 
Quare vereor , ut hic tibi assentiar . 
Quid ? 
si enim , ut caenum nomen melius est ea re , quam significat , ita et huius nominis cognitio cognitioni quoque illius rei est anteponenda , quamvis ea cognitione sit ipsum nomen inferius ? 
Quattuor quippe sunt : nomen et res , cognitio nominis et cognitio rei . 
Sicut ergo primum secundo , cur non et tertium quarto antecellat ? 
Sed non antecellat , num etiam subiciendum est ? 
Augustinus : Mire omnino te video et tenuisse , quid concesseris , et explicasse , quid senseris . 
Sed , ut opinor , intellegis hoc trisyllabum nomen , quod sonat , cum dicimus ; vitium ; , melius esse quam id , quod significat , cum ipsius cognitio nominis multo sit inferior cognitione vitiorum . 
Licet itaque constituas etiam ista quattuor atque consideres nomen et rem , cognitionem nominis et cognitionem rei , primum secundo iure praeponimus . 
Hoc enim nomen positum in carmine , cum ait Persius ; sed stupet hic vitio ; , non modo nihil vitii fecit in versu , sed non nihil etiam ornati dedit , cum tamen res ipsa , quae significatur hoc nomine , in quocumque inest , cogit esse vitiosum . 
At non ita et tertium quarto , sed quartum tertio videmus excellere . 
Huius enim cognitio nominis vilis est prae cognitione vitiorum . 
Adeodatus : Etiamne cum ista cognitio miseriores facit , censes esse praeferendam ? 
Nam idem Persius omnibus poenis , quas tyrannorum vel crudelitas excogitavit vel cupiditas pendit , hanc unam anteponit , qua cruciantur homines , qui vitia , quae vitare non possunt , coguntur agnoscere . 
Augustinus : Potes hoc modo cognitioni huius nominis ipsam quoque virtutum cognitionem negare praeferendam , quia virtutem videre nec tenere supplicium est , quo idem ille satiricus tyranni ut puniantur optavit . 
Adeodatus : Deus hanc avertat amentiam . 
Iam enim intellego non ipsas cognitiones , quibus animum imbuit optima omnium disciplina , esse culpandas , sed eos omnium miserrimos iudicandos , sicut et Persium iudicasse arbitror , qui tali morbo affecti sunt , cui nec tanta medicina subveniat . 
Augustinus : intellegis ; sed quoquo modo se habeat Persiana sententia , quid ad nos ? 
Non enim horum auctoritati subiecti sumus in talibus rebus . 
Deinde si qua cognitio cui cognitioni praeferenda sit , non hic facile est explicare . 
Satis habeo , quod effectum est cognitionem rerum , quae significantur , etsi non cognitione signorum ipsis , tamen signis esse potiorem . 
Quare iam illud magis magisque discutiamus , quale sit genus rerum , quas sine signis monstrari posse dicebamus per se ipsas , ut loqui , ambulare , sedere , iacere atque huius modi cetera . 
Adeodatus : Iam recolo , quid dicas . 
Augustinus : Omniane tibi videntur , quae interrogati mox agere possumus , sine signo posse monstrari , an aliquid excipis ? 
Adeodatus : Ego vero etiam atque etiam genus hoc totum considerans nihil adhuc invenio , quod sine signo valeat doceri , nisi forte locutionem , et si forte id ipsum quispiam quaerat , quid sit docere . 
Video enim me , quicquid post eius interrogationem fecero , ut discat , ab ea ipsa re non discere , quam sibi demonstrari cupit ; nam si me cessantem , ut dictum est , vel aliud agentem roget quispiam , quid sit ambulare , et ego statim ambulando eum , quod rogavit , sine signo coner docere , unde cavebo , ne id tantum putet esse ambulare , quantum ego ambulavero ? 
Quod si putaverit , decipietur ; quisquis enim plus minus ve quam ego ambulaverit , hunc ille ambulasse non arbitrabitur . 
Et quod de hoc uno verbo dixi , transit in omnia , quae sine signo monstrari posse consenseram , praeter duo illa , quae excepimus . 
Augustinus : Accipio quidem istuc ; sed nonne tibi videtur aliud esse loqui , aliud docere ? 
Adeodatus : Videtur sane ; nam si esset idem , non doceret quisquam nisi loquens . 
Cum vero et aliis signis praeter verba multa doceamus , quis de ista differentia dubitaverit ? 
Augustinus : Quid ? 
docere et significare nihilne inter se an aliquid differunt ? 
Adeodatus : Idem puto esse . 
Augustinus : Nonne recte dicit , qui dicit ideo nos significare , ut doceamus ? 
Adeodatus : Recte prorsus . 
Augustinus : Quid ? 
si dicat alius ideo nos docere , ut significemus , nonne facile superiore sententia refelletur ? 
Adeodatus : Ita est . 
Augustinus : Si ergo significamus , ut doceamus , non docemus , ut significemus , aliud est docere aliud significare . 
Adeodatus : Verum dicis , nec recte idem esse utrumque respondi . 
Augustinus : Nunc illud responde , utrum qui docet , quid sit docere , significando id agat an aliter . 
Adeodatus : Non video , quomodo aliter possit . 
Augustinus : Falsum igitur paulo ante dixisti doceri rem posse sine signis , cum quaeritur , quid sit ipsum docere , quando ne hoc quidem videmus sine significatione agi posse , cum aliud esse significare , aliud docere concesseris . 
Si enim diversa sunt , sicut apparet , neque hoc nisi per illud ostenditur , non per se utique ostenditur , sicut tibi visum erat . 
Quam ob rem nihil adhuc inventum est , quod monstrari per se ipsum queat praeter locutionem , quae inter alia se quoque significat ; quae tamen cum etiam ipsa signum sit , nondum prorsus extat , quod sine signis doceri posse videatur . 
Adeodatus : Nihil habeo , cur non assentiar . 
Augustinus : Confectum est igitur et nihil sine signis doceri et cognitionem ipsam signis , quibus cognoscimus , cariorem nobis esse oportere , quamvis non omnia , quae significantur , possint suis signis esse potiora . 
Adeodatus : Ita videtur . 
Augustinus : Quanto tandem circuitu res tantilla peracta sit , meministine quaeso ? 
Nam ex quo inter nos verba iaculamur , quod tam diu fecimus , haec tria ut invenirentur , laboratum est : utrum nihil sine signis possit doceri et utrum sint quaedam signa rebus , quas significant , praeferenda et utrum melior quam signa sit rerum ipsa cognitio . 
Sed quartum est , quod breviter abs te vellem cognoscere , utrumnam ista inventa sic putes , ut iam de his dubitare non possis . 
Adeodatus : Vellem quidem tantis ambagibus atque anfractibus esset ad certa perventum . 
Sed et ista rogatio tua nescio quomodo me sollicitat et ab assensione deterret - videris enim mihi non hoc de me fuisse quaesiturus , nisi haberes , quod contradiceres - et ipsa rerum implicatio totum me inspicere ac securum respondere non sinit verentem , ne quid in tantis involucris lateat , quod acies mentis meae lustrare non possit . 
Augustinus : Dubitationem tuam non invitus accipio ; significat enim animum minime temerarium , quae custodia tranquillitatis est maxima . 
Nam difficillimum omnino est non perturbari , cum ea , quae prona et procliva adprobatione tenebamus , contrariis disputationibus labefactantur et quasi extorquentur e manibus . 
Quare , ut aequum est bene consideratis perspectisque rationibus cedere , ita incognita pro cognitis habere periculosum ; metus est enim , ne , cum saepe subruuntur , quae firmissime statura et mansura praesumimus , in tantum odium vel timorem rationis incidamus , ut ne ipsi quidem perspicuae veritati fides habenda videatur . 
Sed age nunc expeditius retractemus , utrum recte ista dubitanda putaveris ; nam quaero abs te , si quisquam ignarus deceptionis avium , quae calamis et visco efficitur , obviam fieret aucupi armis quidem suis instructo , non tamen aucupanti , sed iter agenti , quo viso premeret gradum secumque , ut fit , admirans cogitaret et quaereret , quidnam sibi hominis ille vellet ornatus , auceps autem , cum in se videret adtentum , ostentandi se studio cannas expediret et prope animadversam aliquam aviculam fistula et accipitre figeret , subigeret et caperet , nonne illum spectatorem suum doceret nullo significatu , sed re ipsa , quod ille scire cupiebat ? 
Adeodatus : Metuo , ne quid hic tale sit , quale de illo dixi , qui quaerit , quid sit ambulare ; neque enim video et hic totum illud aucupium esse monstratum . 
Augustinus : Facile est hac cura te exuere ; addo enim , si ille intellegens esset , ut ex hoc , quod vidit , totum illud genus artis agnosceret ; satis est namque ad rem et de quibusdam rebus , tametsi non omnibus , et quosdam homines doceri posse sine signo . 
Adeodatus : Hoc etiam ego possum illi addere : Si enim sit bene intellegens , paucis passibus ambulatione monstrata totum , quid sit ambulare , cognoscet . 
Augustinus : Facias per me licet nec tantum nihil resisto , verum etiam faveo ; vides enim ab utroque nostrum id effici , ut quaedam quidam doceri sine signis queant falsumque illud sit , quod nobis paulo ante videbatur nihil esse omnino , quod sine signis possit ostendi . 
Iam enim ex his non unum aliquid aut alterum , sed milia rerum animo occurrunt , quae nullo signo dato per se ipsa monstrentur . 
Quid enim dubitemus , oro te ? 
Nam ut hominum omittam innumerabilia spectacula in omnibus theatris sine signo ipsis rebus exhibentium , solem certe istum lucemque haec omnia perfundentem atque vestientem , lunam et cetera sidera , terras et maria quaeque in his innumerabiliter gignuntur , nonne per se ipsa exhibet atque ostendit deus et natura cernentibus ? 
Quid ? 
quod si diligentius consideremus , fortasse nihil invenies , quod per sua signa discatur . 
Cum enim mihi signum datur , si nescientem me invenit , cuius rei signum sit , docere me nihil potest , si vero scientem , quid disco per signum ? 
Non enim mihi rem , quam significat , ostendit verbum , cum lego ; et sarabarae eorum non sunt commutatae ; . 
Nam si quaedam capitum tegmina nuncupantur hoc nomine , num ego hoc audito , aut quid sit caput aut quid sint tegmina , didici ? 
Ante ista noveram , neque , cum appellarentur ab aliis , sed cum a me viderentur , eorum est mihi facta notitia . 
Etenim cum primum istae duae syllabae , cum dicimus ; caput ; , aures meas impulerunt , tam nescivi , quid significarent , quam cum primo audirem legeremue sarabaras . 
Sed cum saepe diceretur ; caput ; , notans atque animadvertens , quando diceretur , repperi vocabulum esse rei , quae mihi iam erat videndo notissima . 
Quod priusquam repperissem , tantum mihi sonus erat hoc verbum ; signum vero esse didici , quando , cuius rei signum esset , inveni , quam quidem , ut dixi , non significatu , sed aspectu didiceram . 
Ita magis signum re cognita quam signo dato ipsa res discitur . 
Quod ut apertius intellegas , finge nos nunc primum audire , quod dicitur ; caput ; , et nescientes , utrum vox ista sit tantummodo sonans an aliquid etiam significans , quaerere , quid sit caput - memento nos non rei , quae significatur , sed ipsius signi velle habere notitiam , qua caremus profecto , quamdiu , cuius signum est , ignoramus ; si ergo ita quaerentibus res ipsa digito demonstratur , hac conspecta discimus signum , quod audieramus tantum , nondum noveramus . 
In quo tamen signo cum duo sint , sonus et significatio , sonum certe non per signum percipimus , sed eo ipso aure pulsata , significationem autem re , quae significatur , aspecta . 
Nam illa intentio digiti significare nihil aliud potest quam illud , in quod intenditur digitus ; intentus est autem non in signum , sed in membrum , quod caput vocatur . 
Itaque per illam neque rem possum nosse , quam noveram , neque signum , in quod intentus digitus non est . 
Sed de intentione digiti non nimis curo , quia ipsius demonstrationis signum mihi videtur potius quam rerum aliquarum , quae demonstrantur , sicut adverbium , quod ; ecce ; dicimus ; nam et cum hoc ADVio digitum solemus intendere , ne unum demonstrandi signum non sit satis . 
Et id maxime tibi nitor persuadere , si potero , per ea signa , quae verba appellantur , nos nihil discere ; potius enim , ut dixi , vim verbi , id est significationem , quae latet in sono , re ipsa , quae significatur , cognita discimus , quam illam tali significatione percipimus . 
Et quod dixi de capite , hoc etiam de tegminibus deque aliis rebus innumerabilibus dixerim ; quas tamen cum iam noverim , sarabaras illas adhuc usque non novi ; quas mihi si gestu quispiam significaverit aut pinxerit aut aliquid , cui similes sunt , ostenderit , ne dicam non me docuerit , quod facile obtinerem , si paulo amplius loqui vellem , sed dico id , quod proximum est , non verbis docuerit . 
Quod si eis forte conspectis , cum simul adero , me admonuerit dicens : ; Ecce sarabarae ; , discam rem , quam nesciebam , non per verba , quae dicta sunt , sed per eius aspectum , per quem factum est , ut etiam nomen illud , quid valeret , nossem ac tenerem . 
Non enim , cum rem ipsam didici , verbis alienis credidi , sed oculis meis ; illis tamen fortasse , ut adtenderem , credidi , id est ut aspectu quaererem , quid viderem . 
Hactenus verba valuerunt , quibus ut plurimum tribuam , admonent tantum , ut quaeramus res , non exhibent , ut novimus . 
Is me autem aliquid docet , qui vel oculis vel ulli corporis sensui vel ipsi etiam menti praebet ea , quae cognoscere volo . 
Verbis igitur nisi verba non discimus , immo sonitum strepitumque verborum ; nam si ea , quae signa non sunt , verba esse non possunt , quamvis iam auditum verbum , nescio tamen verbum esse , donec , quid significet , sciam . 
Rebus ergo cognitis verborum quoque cognitio perficitur ; verbis vero auditis nec verba discuntur ; non enim ea verba , quae novimus , discimus aut , quae non novimus , didicisse nos possumus confiteri , nisi eorum significatione percepta , quae non auditione vocum emissarum , sed rerum significatarum cognitione contingit . 
Verissima quippe ratio est et verissime dicitur , cum verba proferuntur , aut scire nos , quid significent , aut nescire ; si scimus , commemorari potius quam discere ; si autem nescimus , nec commemorari quidem , sed fortasse ad quaerendum admoneri . 
Quod si dixeris tegmina quidem illa capitum , quorum nomen sono tantum tenemus , non nos posse nisi visa cognoscere neque nomen ipsum plenius nisi ipsis cognitis nosse , quod tamen de ipsis pueris accepimus , ut regem ac flammas fide ac religione superaverint , quas laudes deo cecinerint , quos honores ab ipso etiam inimico meruerint , num aliter haec nisi per verba didicimus ? 
Respondebo cuncta , quae illis verbis significata sunt , in nostra notitia iam fuisse . 
Nam quid sint tres pueri , quid fornax , quid ignis , quid rex , quid denique illaesi ab igne ceteraque omnia , iam tenebam , quae verba illa significant . 
Ananias vero et Azarias et Misahel tam mihi ignoti sunt quam illae sarabarae , nec ad eos cognoscendos haec me nomina quicquam adiuverunt aut adiuvare iam potuerunt . 
Haec autem omnia , quae in illa leguntur historia , ita illo tempore facta esse , ut conscripta sunt , credere me potius quam scire confiteor . 
Neque istam differentiam idem ipsi , quibus credimus , nescierunt ; ait enim propheta : ; Nisi credideritis , non intellegetis ; , quod non dixisset profecto , si nihil distare iudicasset . 
Quod ergo intellego , id etiam credo ; at non omne , quod credo , etiam intellego . 
Omne autem , quod intellego , scio ; non omne , quod credo , scio . 
Nec ideo nescio , quam sit utile credere etiam multa , quae nescio ; cui utilitati hanc quoque adiungo de tribus pueris historiam . 
Quare pleraque rerum , cum scire non possim , quanta tamen utilitate credantur , scio . 
De universis autem , quae intellegimus , non loquentem , qui personat foris , sed intus ipsi menti praesidentem consulimus veritatem verbis fortasse , ut consulamus , admoniti . 
Ille autem , qui consulitur , docet , qui in interiore homine habitare dictus est Christus , id est incommutabilis dei virtus atque sempiterna sapientia , quam quidem omnis rationalis anima consulit , sed tantum cuique panditur , quantum capere propter propriam sive malam sive bonam voluntatem potest . 
Et si quando fallitur , non fit vitio consultae veritatis , ut neque huius , quae foris est , lucis vitium est , quod corporei oculi saepe falluntur , quam lucem de rebus visibilibus consuli fatemur , ut eas nobis , quantum cernere valemus , ostendat . 
Quod si et de coloribus lucem et de ceteris , quae per corpus sentimus , elementa huius mundi eademque corpora , quae sentimus sensusque ipsos , quibus tamquam interpretibus ad talia noscenda mens utitur , de his autem , quae intelleguntur , interiorem veritatem ratione consulimus , quid dici potest , unde clareat verbis nos aliquid discere praeter ipsum , qui aures percutit sonum ? 
Namque omnia , quae percipimus , aut sensu corporis aut mente percipimus . 
Illa sensibilia , haec intellegibilia sive , ut more nostrorum auctorum loquar , illa carnalia , haec spiritalia nominamus . 
De illis cum interrogamur , respondemus , si praesto sunt ea , quae sentimus , velut cum a nobis quaeritur intuentibus lunam novam , qualis aut ubi sit . 
Hic ille , qui interrogat , si non videt , credit verbis et saepe non credit , discit autem nullo modo , nisi et ipse , quod dicitur , videat , ubi iam non verbis , sed rebus ipsis et sensibus discit . 
Nam verba eadem sonant videnti , quae non videnti etiam sonuerunt . 
Cum vero non de his , quae coram sentimus , sed de his , quae aliquando sensimus , quaeritur , non iam res ipsas , sed imagines ab eis impressas memoriaeque mandatas loquimur , quae omnino , quomodo vera dicamus , cum falsa intueamur , ignoro , nisi quia non nos ea videre ac sentire , sed vidisse ac sensisse narramus . 
Ita illas imagines in memoriae penetralibus rerum ante sensarum quaedam documenta gestamus , quae animo contemplantes bona conscientia non mentimur , cum loquimur . 
Sed nobis sunt ista documenta ; is enim , qui audit , si ea sensit atque adfuit , non discit meis verbis , sed recognoscit ablatis se cum et ipse imaginibus ; si autem illa non sensit , quis non eum credere potius verbis quam discere intellecut ? 
Cum vero de his agitur , quae mente conspicimus , id est intellectu atque ratione , ea quidem loquimur , quae praesentia contuemur in illa interiore luce veritatis , qua ipse , qui dicitur homo interior , illustratur et fruitur ; sed tum quoque noster auditor , si et ipse illa secreto ac simplici oculo videt , novit , quod dico , sua contemplatione , non verbis meis . 
Ergo ne hunc quidem doceo vera dicens vera intuentem ; docetur enim non verbis meis , sed ipsis rebus deo intus pandente manifestis ; itaque de his etiam interrogatus respondere posset . 
Quid autem absurdius quam eum putare locutione mea doceri , qui posset , antequam loquerer , ea ipse interrogatus exponere ? 
Nam quod saepe contingit , ut interrogatus aliquid neget atque ad id fatendum aliis interrogationibus urgeatur , fit hoc imbecillitate cernentis , qui de re tota illam lucem consulere non potest ; quod ut partibus faciat , admonetur , cum de istis partibus interrogatur , quibus illa summa constat , quam totam cernere non valebat . 
Quo si verbis perducitur eius , qui interrogat , non tamen docentibus verbis , sed eo modo inquirentibus , quo modo est ille , a quo quaeritur , intus discere idoneus . 
Velut si abs te quaererem hoc ipsum , quod agitur , utrumnam verbis doceri nihil possit , et absurdum tibi primo videretur non valenti totum conspicere , sic ergo quaerere oportuit , ut tuae sese vires habent ad audiendum illum intus magistrum , ut dicerem : ea , quae me loquente vera esse confiteris , et certus es , et te illa nosse confirmas , unde didicisti ? 
Responderes fortasse , quod ego docuissem . 
Tum ego subnecterem : quid ? 
si me hominem volantem vidisse dicerem , itane te certum verba mea redderent , quemadmodum si audires sapientes homines stultis esse meliores ? 
Negares profecto et responderes illud te non credere aut , etiamsi crederes , ignorare , hoc autem certissime scire . 
Ex hoc iam nimirum intellegeres neque in illo , quod me affirmante ignorares , neque in hoc , quod optime scires , aliquid te didicisse verbis meis , quandoquidem etiam interrogatus de singulis et illud ignotum et hoc tibi notum esse iurares . 
Tum vero totum illud , quod negaveras , fatereris , cum haec , ex quibus constat , clara et certa esse cognosceres , omnia scilicet , quae loquimur , aut ignorare auditorem , utrum vera sint , aut falsa esse non ignorare aut scire vera esse . 
Horum trium in primo aut credere aut opinari aut dubitare , in secundo adversari atque renuere , in tertio attestari , nusquam igitur discere , quia et ille , qui post verba nostra rem nescit , et qui se falsa novit audisse , et qui posset interrogatus eadem respondere , quae dicta sunt , nihil verbis didicisse convincitur . 
Quam ob rem in his etiam , quae mente cernuntur , frustra cernentis loquelas audit , quisquis ea cernere non potest , nisi quia talia , quamdiu ignorantur , utile est credere . 
Quisquis autem cernere potest , intus est discipulus veritatis , foris iudex loquentis vel potius ipsius locutionis ; nam plerumque scit illa , quae dicta sunt , eo ipso nesciente , qui dixit ; velut si quisquam Epicureis credens et mortalem animam putans eas rationes , quae de immortalitate eius a prudentioribus tractatae sunt , eloquatur illo audiente , qui spiritalia contueri potest , iudicat iste vera eum docere . 
At ille , qui dicit , utrum vera dicat , ignorat , immo etiam falsissima existimat ; num igitur putandus est ea docere , quae nescit ? 
Atqui isdem verbis utitur , quibus uti etiam sciens posset . 
Quare iam ne hoc quidem relinquitur verbis , ut his saltem loquentis animus indicetur , si quidem incertum est , utrum ea , quae loquitur , sciat . 
Adde mentientes atque fallentes , per quos facile intellegas non modo non aperiri , verum etiam occultari animum verbis . 
Nam nullo modo ambigo id conari verba veracium et id quodam modo profiteri , ut animus loquentis appareat , quod obtinerent omnibus concedentibus , si loqui mentientibus non liceret . 
Quamquam saepe experti fuerimus et in nobis et in aliis non earum rerum , quae cogitantur , verba proferri , quod duobus modis posse accidere video , cum aut sermo memoriae mandatus et saepe decursus alia cogitantis ore funditur , quod nobis cum hymnum canimus , saepe contingit , aut cum alia pro aliis verba praeter voluntatem nostram linguae ipsius errore prosiliunt ; nam hic quoque non earum rerum signa , quas in animo habemus , audiuntur . 
Nam mentientes quidem cogitant etiam de his rebus , quas loquuntur , ut , tametsi nesciamus , an verum dicant , sciamus tamen eos in animo habere , quod dicunt , si non eis aliquid duorum , quae dixi , accidat ; quae si quis et interdum accidere contendit et , cum accidit , apparere , quamquam saepe occultum est et saepe me fefellit audientem , non resisto tamen . 
Sed his accedit aliud genus sane late patens et semen innumerabilium dissensionum atque certaminum , cum ille , qui loquitur , eadem quidem significat , quae cogitat , sed plerumque tantum sibi et aliis quibusdam , ei vero , cui loquitur , et item aliis nonnullis non idem significat . 
Dixerit enim aliquis audientibus nobis ab aliquibus beluis hominem virtute superari ; nos ilico ferre non possumus , et hanc tam falsam pestiferamque sententiam magna intentione refellimus , cum ille fortasse virtutem vires corporis vocet et hoc nomine id , quod cogitavit , enuntiet ; nec mentiatur nec errat in rebus nec aliud aliquid volens animo mandata memoriae verba contexit nec linguae lapsu aliud , quam volebat , sonat , sed tantummodo rem , quam cogitat , alio quam nos nomine appellat , de qua illi statim assentiremur , si eius cogitationem possemus inspicere , quam verbis iam prolatis explicataque sententia sua nondum nobis pandere valuit . 
Huic errori definitiones mederi posse dicuntur , ut in hac quaestione , si definiret , quid sit virtus , eluceret , aiunt , non de re , sed de verbo esse controversiam ; quod ut concedam , quotusquisque bonus definitor inveniri potest ! 
Et tamen adversus disciplinam definiendi multa disputata sunt , quae neque hoc loco tractare oportunum est nec usquequaque a me probantur . 
Omitto , quod multa non bene audimus et quasi de auditis diu multumque contendimus , velut tu nuper verbo quodam Punico , cum ego misericordiam dixissem , pietatem significari te audisse dicebas ab eis , quibus haec lingua magis nota esset . 
Ego autem resistens , quid acceperis , tibi omnino excidisse asserebam ; visus enim mihi eras non pietatem dixisse , sed fidem , cum et coniunctissimus mihi assideres et nullo modo haec duo nomina similitudine soni aurem decipiant . 
Diu te tamen arbitratus sum nescire , quid tibi dictum sit , cum ego nescirem , quid dixeris ; nam si te bene audissem , nequaquam mihi videretur absurdum pietatem et misericordiam uno vocabulo Punice nominari . 
Haec plerumque accidunt . 
Sed ea , ut dixi , omittamus , ne calumniam verbis et audiendi neglegentia vel etiam de surditate hominum videar commovere . 
Illa magis angunt , quae superius enumeravi , ubi verbis liquidissime aure perceptis et Latinis non valemus , cum eiusdem linguae simus , loquentium cogitata cognoscere . 
Sed ecce iam remitto atque concedo , cum verba eius auditu , cui nota sunt , accepta fuerint , posse illi esse notum de his rebus , quas significant , loquentem cogitavisse ; num ideo etiam , quod nunc quaeritur , utrum vera dixerit , discit ? 
Num hoc magistri profitentur , ut cogitata eorum ac non ipsae disciplinae , quas loquendo se tradere putant , percipiantur atque teneantur ? 
Nam quis tam stulte curiosus est , qui filium suum mittat in scholam , ut , quid magister cogitet , discat ? 
At istas omnes disciplinas , quas se docere profitentur , ipsiusque virtutis atque sapientiae cum verbis explicaverint , tum illi , qui discipuli vocantur , utrum vera dicta sint , apud semet ipsos considerant interiorem scilicet illam veritatem pro viribus intuentes . 
Tunc ergo discunt , et cum vera dicta esse intus invenerunt , laudant nescientes non se doctores potius laudare quam doctos , si tamen et illi , quod loquuntur , sciunt . 
Falluntur autem homines , ut eos , qui non sunt , magistros vocent , quia plerumque inter tempus locutionis et tempus cognitionis nulla mora interponitur , et quoniam post admonitionem sermocinantis cito intus discunt , foris se ab eo , qui admonuit , didicisse arbitrantur . 
Sed de tota utilitate verborum , quae , si bene consideretur , non parva est , alias , si deus siverit , requiremus . 
Nunc enim ne plus eis , quam oportet , tribueremus , admonui te , ut iam non crederemus tantum , sed etiam intellegere inciperemus , quam vere scriptum sit auctoritate divina , ne nobis quemquam magistrum dicamus in terris , quod unus omnium magister in caelis sit . 
Quid sit autem in caelis , docebit ipse , a quo etiam per homines signis admonemur foris , ut ad eum intro conversi erudiamur , quem diligere ac nosse beata vita est , quam se omnes clamant quaerere , pauci autem sunt , qui eam vere se invenisse laetentur . 
Sed iam mihi dicas velim , quid de hoc toto meo sermone sentias . 
Si enim vera esse , quae dicta sunt , nosti , etiam de singulis sententiis interrogatus ea te scire dixisses . 
Vides ergo , a quo ista didiceris ; neque enim a me , cui roganti omnia responderes . 
Si autem vera esse non nosti , nec ego nec ille te docuit ; sed ego , quia numquam possum docere , ille , quia tu adhuc non potes discere . 
Adeodatus : Ego vero didici admonitione verborum tuorum nihil aliud verbis quam admoneri hominem , ut discat , et perparum esse , quod per locutionem aliquanta cogitatio loquentis apparet ; utrum autem vera dicantur , eum docere solum , qui se intus habitare , cum foris loqueretur , admonuit , quem iam favente ipso tanto ardentius diligam , quanto ero in discendo provectior . 
Verumtamen huic orationi tuae , qua perpetua usus es , ob hoc habeo maxime gratiam , quod omnia , quae contradicere paratus eram , praeoccupavit atque dissolvit , nihilque omnino abs te derelictum est , quod me dubium faciebat , de quo non ita mihi responderet secretum illud oraculum , ut tuis verbis asserebatur . 
