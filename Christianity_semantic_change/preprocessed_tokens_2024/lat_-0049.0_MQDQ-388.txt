A morte semper tantundem homines absumus . 
Ab alio iratus poenas petit , ab se exigit . 
Ab usu agilia membra sunt cursoribus . 
Aberit a periclo populus , ferre dum frenos sciet . 
Abominandum morbus remedii est genus . 
Ad suspicionem tiro cito pallescit uulneris . 
Ad teli iactum lacerti militares plus ualent . 
Adsiduitas pericli contemptum facit . 
Adulter est uxorem qui amat ardentius . 
Aeger est , non sapiens animus , quem alienae urunt miseriae . 
Ames iudicio , non amore iudices . 
Amici mores noueris , non oderis . 
Amicum amicus aut parem accipit aut facit . 
Amicum laedit etiam qui laedit ioco . 
Amicum moneas secreto , laudes palam . 
Amicum perdere maximum damnum omnium est . 
Amicus non est , nisi fortunae est particeps . 
Amicus semper prodest , nocet interdum amor . 
Amicus , ubi nil absit , hoc desit magis . 
Amor misceri cum timore non potest . 
Amoris unicum est coagulum fides . 
An diues omnes quaerimus , nemo an bonus . 
Angusta capitur tutior mensa cibus . 
Animus magnam aeque magnus fortunam decet . 
Arcus uelut intentus , animus sic remissus frangitur . 
Audendo uirtus crescit , tardando timor . 
Audire male res bene gerentem est regium . 
Aut sese princeps ipse aut alium uindicat . 
Aut tibi ipse sis necesse est uilis aut pecunia . 
Auarus animus nullo satiatur lucro . 
Auidissimus quisque est egeno proximus . 
Bello homines gladius , pace luxus uulnerat . 
Bellum furor est principum , non ciuium crudelitas . 
Beneficii est pars bonitatis uerba reddere . 
Beneficium egenti bis dat , qui dat celeriter . 
Beneficium qui dat homini , homo imitatur deum . 
Beneficium est carere iam quod inuitus possederis . 
Bonis necesse est noceat , qui parcit malis . 
Bonis probatur , quisquis displicuit malis . 
Bonitas est nulla meliorem esse pessimis . 
Bonitatis magna pars uelle est fieri bonum . 
Bonum est duabus fundari nauem ancoris . 
Bonus animus in mala re dimidium est mali . 
Bonus esse in alios non potest , qui in se est malus . 
Calamitas est uirtutis saepe occasio . 
Cautum se timidus , sordidus parcum uocat . 
Caue amici inuidias inimici insidiis magis . 
Caue hominum quisquam te oderit merito tuo . 
Caue quod turpe est facere , credas esse honestum dicere . 
Caue semper hominem , qui tibi imposuit semel . 
Cito nemo locuples factus est , qui est uir bonus . 
Clemens est superior lenis qui inferiorem ulciscitur . 
Caeli sereni facies moderati imperii est . 
Cogit rogando , cum rogat potentior . 
Commune exitium naufragis solacio est . 
Conscientiae quam famae potius est intendere . 
Consilium luce , nocte agas conuiuium . 
Consuetudinem peccandi fecit uis peccantium . 
Conterunt plebeia celsum saepe dicta uerticem . 
Crebro si iacias , iacias alia aliud uice . 
Criminibus felix nemo fuit unquam diu . 
Crudelis est , non clemens , qui desaeuiit . 
Cui conuenit bene cum pauperie , diues est . 
Cuique hominum mores fingunt fortunam sui . 
Cuius telum elusum opposita est ueste , non minus est latro . 
Cuiuis artifici in arte credendum est sua . 
Cum ad duo festinas , neutrum perficias bene . 
Cum camelus cuperet cornua , aures etiam perdidit . 
Cum hominibus pacem , bellum cum uitiis agas . 
Cum pari certamen anceps , furor aut turpe est cum impari . 
Cum uniuerso ipsum rapi ingens mortis est solacium . 
Custodias quid dicas , non quid cogites . 
Damnat , non odit improbum iudex bonus . 
Damnum nisi ex abundanti raro euenit . 
Dari bonum quod potuit auferri potest . 
Datur maiorum nulla meritis gloria . 
Decet omnium regem esse clementissimum . 
Dedit unus spiritum , unus eripiet tibi . 
Deformis simiorum est formosissimus . 
Delicatior est , cui alieno condoluit nisu latus . 
Demens est , si quis praestat errori fidem . 
Deo fauente nauiges uel uimine . 
Deo sic lubitum est similem ad similem ducere . 
Despicias melius uitam , quam custodias . 
Deum ut deus , naturam natura opprimit . 
Dies habetur nunc nouerca , nunc parens . 
Difficile amicos re probare est prospera . 
Difficile est , quae tecum uitia creuerunt , recidere . 
Difficilius regere imperio est , quam quod nocet excludere . 
Discas oportet , quamdiu est quod nescias . 
Diu non uixit , annis qui multis fuit . 
Diu quod tractas , habeas pro rectissimo . 
Docentis uita pluris , quam scientia est . 
Docuere fallere multi , dum falli timent . 
Domi manere fortunatum hominem decet . 
Eo quidque animo , quo das , debetur datum . 
Eodem inclinat , quo fortuna , hominum fauor . 
Et cicatricis post uulnus dux honestae curam agat . 
Et non pollicitam uir bonus seruat fidem . 
Et oculi et aures uulgi testes sunt mali . 
Etiam de pulchra pulchrum est suspendi arbore . 
Etiam tyranno imperium est uix precarium . 
Excutias , quicquid audias : credas proba . 
Ex lite alterius abs te redeat gratia . 
Facilius crescit incohata dignitas . 
Facilius priuato ignoscitur ulto pertinaciter . 
Fames stat paruo , plurimo fastidium . 
Felicitas est nutrix iracundiae . 
Felicitas infelici innocentia est . 
Felicitatem spernere est felicitas . 
Felix uidetur , qui mala ignorat sua . 
Foris saepe aliis seruit , qui saeuit domi . 
Fortior est , qui cupiditatem uincit , quam qui hostem domat . 
Fortuna dat mancupio nil , multa usui . 
Fortuna ius in hominis mores non habet . 
Fortuna magna domino magna est seruitus . 
Fortuna multis nimium dat , nulli satis . 
Fortuna nil , quod non dedit , cuiquam eripit . 
Fortuna regum casus praecipites rotat . 
Fortuna uincit , nisi nos totam uincimus . 
Fortunae inuidia est , si quis immerito est miser . 
Fuit olim uitium , nunc mos adsentatio est . 
Geminat peccatum , quem delicti non pudet . 
Gemitus dolores indicat , non uindicat . 
Gerunt cum timidis etiam bellum insomnia . 
Gladiator ipsa arena consilium capit . 
Gratius datum beneficium dandi celeritas facit . 
Grauiora quaedam sunt periclis remedia . 
Grauissima ira est , diis quae tradit , quod dolet . 
Grauius est binis amicis , quam inimicis esse arbitrum . 
Haec utinam sit lex cum telo ut ira frangatur suo ! 
Hominum excusare uitia damnare est deos . 
Homo qui tacere nescit , nescit dicere . 
Honesta fama praeterit pecuniam . 
Honesta lex est temporis necessitas . 
Iacente quercu quiuis lignatum uenit . 
Id agas , ne quis aut contemnere aut uereri te uelit . 
Idem amat , qui amicus est , non idem amicus est , qui amat . 
Idem amico praestes , tibi quod praestari uelis . 
Ignauus omnis omni cessat tempore . 
Igni probatur aurum , uirtus miseria . 
Ignoscas semper alteri , nunquam tibi . 
Illaesa non ullum ictum fert felicitas . 
Imago est animi sermo , uitae oratio . 
Imbecilli ad alienam oculi lippitudinem fluunt . 
Imperare , non seruire conuenit pecuniae . 
Impolitam caue relinquas quam aedificaueris , domum . 
Improbis parcendum est ciuibus , ut membris languentibus . 
In aliis rebus alius est praestantior . 
In fortuna sese efferre fortunae est succumbere . 
In recessu habeas seuerum , in procinctu clementiam . 
Ingenita cuique caritas nostrum est sui . 
Inhoneste uincit , armis qui uincit suos . 
Iniquitati proxima est seueritas . 
Inopia est turpis , quae uenit de copia . 
In partem quod est perceptum , non in totum fallitur . 
Intellegas , ut facias , ecquae sint bona . 
Inuidia semper aduersa est felicibus . 
Ipsa inquieta exagitat se felicitas . 
Ira premetur , qui non iram presserit . 
Irae exitus fit paenitentiae initium . 
Irae remedium maximum est dilatio . 
Irritat auidum , non explet pecunia . 
Ita agas alienum , ut tuum non neglegas negotium . 
Ita amico prosis , ut ne quid noceas tibi . 
it per alta uirtus , sequitur humilis tuta inertia . 
Labor imperantis militum est securitas . 
Latius terrent potentum , ut fulmina , poenae , quam nocent . 
Laudatur , qui etiam seruis moderate imperat . 
Leue debitorem facit aes , inimicum graue . 
Lite amicorum religio comprobatur iudicis . 
Magis animi ulceribus quam medendum est corporis . 
Magis libenter , quam loquaris , audias . 
Magnopere quid sis , nil quid habeare interest . 
Magnus superne iniuriam animus despicit . 
Male habet uir medicus , hominum male cum nemo habet . 
Male qui dicunt aliis , faciunt ipsi sibi conuicium . 
Male uiuet , bene quicumque nesciet mori . 
Malim accepisse , quam intulisse iniuriam . 
Malo bonoque uirtus sublato perit . 
Malo humilis uinci , quam superbus uincere . 
Malo quaerendus cuneus est nodo malus . 
Malum alienum caue gaudium facias tuum . 
Malum consilium consultori pessimum est . 
Malus aeque est , qui miscetur aequo animo malis . 
Malus auctor etiam rem bonam turpem facit . 
Manet cicatrix etiam cum uulnus coit . 
Me quam adulando placere ueris malim offendere . 
Meliorem mala quem carpit lingua iudicat . 
Mens incorrupta miseria corrumpitur . 
Minimum malum fit contemnendo maximum . 
Miser esse non pote uir bonus , dici pote . 
Miserarum rerum portus est patientia . 
Miseriae atque misericordiae est quaedam uicinitas . 
Miserum qui nunquam fuerit esse iudico . 
Moderatur sua difficilius irae , quam aliena ultio . 
Monstrum senilis auiditas pecuniae est . 
Morbus est ad oscitantes ipsum etiam os diducere . 
Mores iudicans unius cogites de publicis . 
Mori optabilius , quam torqueri est saucio . 
Mortalis nemo est , quem non attingat dolor . 
Muliebre est furere in ira et bacchari uirum . 
Multa cui hominis , illi amici cuncta sunt communia . 
Ne una quidem lucrum hora auarus neglegit . 
Necesse est multos timeat , quem multi timent . 
Necesse est rumpat , qui funem intendit nimis . 
Necessitatum parcitas est remedium . 
Negata est magnis sceleribus semper fides . 
Nemo imperat , nisi qui seruire potuerit . 
Nemo prudens , quia peccatum est , ne peccetur , uindicat . 
Nemo unquam sapiens proditori credidit . 
Nequitia est sibi ipsa poena , felix innocentia est . 
Nequitia exseritur opere , non opere incipit . 
Neutrum capit , qui lepores uenatur duo . 
Nil refert animo quo facias , quod fecisse est improbum : Nulli unquam hominis cernitur animus , cernuntur facta omnibus . 
Nil operis de aratro ad arma fugiunt translatae manus . 
Nil esse honestum pote , quod non est liberum . 
Nil plus luxuria nutrit iracundiam . 
Nil posse est esse mortuum , non uiuere . 
Nil rationis est , adfectus ubi quid inductum est semel . 
Nil refert quantum habeas : illud multo est plus quod non habes . 
Nil sapiendo homini transitur uita optime . 
Nil ubi est a rege tutum , tutus nunquam est rex diu . 
Nocens fit , hominis ubi succubuerit fides . 
Nocere nescit , qui se uelle prodidit . 
Noli hominum quemquam nosse , nedum omnes uelis . 
Nolle peccare ubi potueris , pretium est innocentiae . 
Non aberres a fortuna : semper sua quemque obsidet . 
Non aliis risum , qui ex se cepit , praebuit . 
Non cui parum est , sed qui cupit plus , pauper est . 
Non est beatus , esse qui se non putat . 
Non est pusillum , quicquid minus est maximo . 
Non est tuum , fortuna quod fecit tuum . 
Non est ulla tam bona uxor , de qua nil possis queri . 
Non ex uno omnes sunt modulo calceandi hominum pedes . 
Non liber est , qui imperio seruit corporis . 
Non pote diuitias animus infirmus pati . 
Non refert quam multis placeas , quam bonis placeas , uide . 
Non scelere oportet uindicare unquam scelus . 
Non solet spectare causam , sed fortunam misericors . 
Non uitium est , cui non sit patrocinium suum . 
Non uiuit , qui nil cogitat nisi uiuere . 
Nondum est beatus , turba quem non riserit . 
Nulla maior quam iram amico condonare est gloria . 
Nulli imponas , quod ipse non possis pati . 
Nullum homine in terris animal est morosius . 
Nullum sine auctoramento est aliquo malum . 
Nunc sunt auloedi , qui fieri citharoedi non potuerunt . 
Nunquam accepti , dati obliuiscaris cito . 
Nunquam non aliquid superest diligentiae . 
Nunquam non timere mortem , quam mori est crudelius . 
Nunquam uenit liquidum aut sincerum ex turbido . 
Odi puerulos praecoqui sapientia . 
Omne tranquillum ubi uidetur , non deest nociturum tibi . 
Omnem laborem spes solatur praemi . 
Omnes differentes uitam mors incerta praeuenit . 
Omnes sunt securi , ubi positum est ius supra omnem iniuriam . 
Omnia consulenda , sed non omnia sunt ab omnibus . 
Omnibus plus in suo pote gallus sterquilinio . 
Omnis tanquam uitae extremus est componendus dies . 
Optimum ciuilis belli praesidium est obliuio . 
Parant amicos lautae res , dubiae probant . 
Parere scire par imperio est gloria . 
Pati necesse est multa mortales mala . 
Pati , non facere iniuriam scit uir bonus . 
Peccandi facit ipsa pudorem principis clementia . 
Peccat uoluntas , etsi nullo est crimine . 
Pedarii caput elingue est sententia . 
Perdenda sunt multa , ut semel ponas bene . 
Perit uoluptas , denegat uirtus mori . 
Pestifera uis est ad nocendum quae ualet . 
Plurimi famam uerentur , pauci conscientiam . 
Plus accipit , qui dat , quam qui datum accipit . 
Plus prodest cum amico occidi quam cum inimico uiuere . 
Possunt mala pusilla euadere : itur contra grandibus . 
Pote fictam nemo ferre personam diu . 
Praeceptum , ut uiuunt , uolunt , non ut praeceptum est , uiuere . 
Praeter deos timere nil tutissimum est . 
Principis , quodcumque adierit , temperat clementia . 
Priuata studia publicum euertunt bonum . 
Probantium turba argumentum est pessimi . 
Prope est inique ut multet , qui multat nimis . 
Prope est libens ut damnet , qui damnat cito . 
Pudet sordidius nasci , uiuere non pudet . 
Pupillus est auarus aetatis breuis . 
Puras deus , non adspicit plenas manus . 
Quam domum cumque intrat , praestat felicem clementia . 
Quam magnum est nolle , ubi dignus sis , laudarier . 
Quam miser est , cui necesse est esse iam malo ! 
Quam saepe ueniam qui negauit appetit ! 
Quam scripseris tibi ipse legem , pareas . 
Quam tempus reuocat , illa praecox est fuga . 
Quanti corpus est sine anima , tanti est sine amicis homo . 
Quem saepe transit casus , aliquando inuenit . 
Qui cito laudauit , laudatum accusat cito . 
Qui facit inuitus , non qui iussus , est miser . 
Qui hostis est suorum , inimicus est communis omnium . 
Qui insanit ipse , furere credit ceteros . 
Qui nummo Venerique immoritur , non uisit causa sua . 
Qui pipere abundat , oleribus miscet piper . 
Qui potest , non uult ulcisci , iure clementem uoces . 
Qui se fugere credit , media solet in fata incurrere . 
Quicquam agas caue quod non debes aut quod debes neglegas . 
Quicquid datur spei improbae , nunquam est satis . 
Quicquid plus aequo est futurum , in mitius praeponderet . 
Quicquid sibi imperauit , animus obtinet . 
Quid est iusiurandum ? 
alieni emplastrum aeris est . 
Quid queas ab hoc sperare , quem esse docueris malum ? 
Quid quisque posset , nisi temptando nesciit . 
Quod nescias , damnare summa est temeritas . 
Quod uis sileri , cuiquam noli dicere . 
Quod uult , habet , qui uelle quod satis est potest . 
Quot serui , totidem multis sunt hostes domi . 
Rapienda , non capienda agendi occasio est . 
Rationi te subicias , si omnia uis tibi . 
Recti magister metus est infidelior . 
Refert bonorum exemplis puniri improbos . 
Refert quam bene , non refert quam uiuas diu . 
Rege saluo una est mens omnibus , amisso cassa est fides . 
Regi tyrannus re distat , non nomine . 
Regibus est ex mansuetudine certior securitas . 
Religiosum odio est nocentis perdere innocentiam . 
Reprimit paucorum omnium odium uindicta irritat frequens . 
Rex , cui se irascendo exaequat , non multum supereminet . 
Rixa amicorum animos soluit , confirmat sapientia . 
Rosam praeteritam nequiquam est requirere . 
Saepe dissimulare satius , quam uelle ulcisci fuit . 
Saepe fortuna innocentem , nunquam spes bona deserit . 
Saepe qui uicit post sanguinem , audax spectat sanguinem . 
Saeua ex animaduersione nulla regi est gloria . 
Sani animi feruntur motus nostro arbitrio , non suo . 
Sapienti amicus magnae est uirtutis locus . 
Sapienti praestat tacere pro se , quam contra loqui . 
Sapit nequiquam , qui sibi ipse non sapit . 
Satis poenarum potuisse est punirier . 
Scelus tutum esse pote , securum non pote . 
Scit bonus iudex non tam quid , quam qua damnet cernere . 
Securus moritur , arti qui immoritur suae . 
Semper facit a magnis improba ad maiora spes gradum . 
Semper redundat ipsum in auctorem timor . 
Seueritate adsidua perit auctoritas . 
Simulator etiam uultu amicum decipit . 
Si qua ueniunt casu ad effectum , ars uocari non potest . 
Sibi amicum , amicus nisi cui ipse est , nemo putet . 
Sibi imperare quemque imperium est maximum . 
Sibi placent boni manentque mores : leuis est malitia . 
Sine arbitro caue credas esse ullum locum . 
Socia est et consors mortis uita ingloria . 
Stultum est aliis imperare uelle , qui nescit sibi . 
Stultum est formidare numerum , qua transire unus potest . 
Stultum est timere , quod uitari non potest . 
Stultus est , bonis malisque qui ignoscit promiscue . 
Sua affluit uirtute , qui alienas amat . 
Sua ipsius nequitia poena est maxima . 
Suam cito in naturam fictum recidit . 
Suauis laborum est praeteritorum memoria . 
Subinde bos alienus prospectat foras . 
Suspecta sunt ipsa ornamenta ementibus . 
Tacere nunquam , saepe paenituit loqui . 
Tam omni quam nulli ignoscere est crudelitas . 
Tam sunt mali ministri adfectus quam duces . 
Tam turpe nil est , quam uitam incipiens senex . 
Tam turpes sunt principi , quam medico multorum neces . 
Tarda etiam est ipsa cupiditati celeritas . 
Telum fuit grauissimum patribus fides . 
Torquere corpus contra naturam est suum . 
Tranquillo quiuis est gubernator mari . 
Turpe tibi uni dictum rides , indignaris pluribus . 
Vbi aurum loquitur , nil potest oratio . 
Vbi cesses facere , nil prodest bene discere . 
Vbi maxime laeteris , metuas maxime . 
Vbi peccat solitum remedium , temptatur contrarium . 
Vbi sis maritimus , terra caue mutes mare . 
Vbicumque quisque est , patria est , ubicumque est bene . 
Vltro ad bonorum cenas accedunt boni . 
Vnde ueneris , reuerti , si sapias , nil est graue . 
Vt amere , ames ! 
amoris poculum optimum est . 
Vt Charybdis implacata est hominis iracundia . 
Vt fidas , cum amico multos simul edas modios salis . 
Vtrumque uitium est nulli et credere omnibus . 
Velox consilium sequitur paenitentia . 
Venia , non clementia poenae est debitae remissio . 
Verbosa lingua est argumentum malitiae . 
Vile nil decet sonare maximorum in laudibus . 
Virtutem acerrimam extundit necessitas . 
Virtutis nunquam mollis est probatio . 
Vitae pessima est iactura , quae fit neglegentia . 
Viuit nemo hominum tam pauper quam natus est . 
Voluptas modica laxat animum et temperat . 
