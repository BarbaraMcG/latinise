DE DIFFERENTIIS LOCALIBUS Differentiarum idem genus condividentium nulla cum alia simul est in eadem specie vel individuo illius generis . 
Sed sex sunt differentiae locum primo condividentes scilicet : sursum , deorsum , dextrum , sinistrum , ante et retro . 
Ergo in nullo eodem loco est aliqua illarum simul cum alia . 
Sed unaquaeque pars horizontis sursum est : ergo nulla earum est dextrum vel sinistrum , vel ante vel retro . 
Item loca solum differentias habent ex terminis distantiarum differentibus : ergo ex oppositis oppositas et ex diversis diversas . 
Quod ergo sursum et deorsum sint diversae differentiae , hoc erit ex distantia unius ad alterum . 
Ergo cum idem locus a se non possit distare , in eodem loco naturaliter non erit dextrum et sinistrum . 
Item dicit Aristoteles in libro ; de caelo et mundo ; , quod tantum duo sunt loca naturalia scilicet medium et horizonta . 
Ergo ceterae differentiae loci , cum non fuerint secundum naturam erunt quoad nos , quod est contra ipsum in Physicis . 
Huius solutio patet ex appositione : ; hoc solum sursum est , in quod movetur leve non prohibitum ; . 
Sed leve extra medium existens non ad quamcunque partem horizontis movetur , sed ad unam tantum . 
Ergo termino distante extra medium sumpto solum , una pars horizontis sursum est respectu istius , et aliae partes aliis differentiis relinquuntur . 
Probatio minoris : natura movens via brevissima movens est . 
Sed si in circulo extra centrum signetur punctus , linea , quae ab isto puncto inchoatur et per centrum transiens ad circumferentiam terminatur , omnium longissima est , quae vero ab illo puncto ad circumferentiam trahitur et quae cum ea perficit diametrum , est omnium brevissima . 
Ergo per eam movebit natura , si intendat ad circumferentiam . 
Ergo respectu singularum habitationum in superficie terrae sunt singulae partes horizontis sursum et non plures , respectu vero medii omnes . 
Non ergo erunt reliquae differentiae secundum positionem nostram , sed secundum situm singularum habitationum terrae . 
Item , istae sex differentiae aliquando differentiae partium corporis sunt , aliquando locorum . 
Differentiae partium corporis differentiae sunt hoc modo : Corporis tres sunt dimensiones , scilicet longitudo , latitudo et spissitudo . 
Termini longitudinis sunt sursum et deorsum , latitudinis dextrum et sinistrum , spissitudinis ante et retro , ut dicit Aristoteles in libro de caelo et mundo . 
Sed in lineationibus sphaerici corporis non refert , secundum quam lineationem distinguatur longitudo , latitudo et spissitudo , quia dimensiones in corpore sphaerico sunt uniformes in figura et aequales . 
Unde nec in terminis dimensionum est distantia , et licet pars sursum sit et illa dextrum , sed in eadem parte confunduntum omnes differentiae . 
Item ex hac ratione patet , quod sursum et deorsum omnium communissima sunt , dextrum vero et sinistrum communiora , quam ante et retro , quod falsum est . 
Quaedam enim habent tantum dextrum , cum non habeant ante et retro . 
Huius veritas dependet ex hac divisione : istae differentiae aut habent distinctionem ex terminis dimensionum mathematicarum , aut dimensionum naturalium , id est dimensionum , quae distinguuntur per potentias naturales . 
Si primo modo , solum erit naturarum differentiarum distinctio secundum rationem et secundum nomen et confusio secundum rem , sicut prius ostensum est . 
Si autem secundo modo , tunc erit distinctio secundum rem , ut est in animato , quoniam pars animati , unde est principium augmentandi , est sursum , ut caput in animalibus et in arboribus radix . 
In habentibus autem principium movendi secundum locum pars , per quam exit virtus motiva secundum locum , dextra est . 
Ante autem est pars ipsa , in qua siti sunt sensus . 
Igitur secundum ordinationem illarum potentiarum ordinabuntur istae sex differentiae , ut prius sint sursum et deorsum , postea ante retro , deinde dextrum sinistrum . 
Et proportionabiliter sunt istae differentiae in caelo . 
Augmentatio enim circuli est ex maiori occupatione spatii , quod est distantia centri et circumferentiae . 
Ergo , cum longitudo penes hanc distantiam consistat , termini huius distantiae , scilicet centrum et circumferentia , sursum et deorsum erunt . 
Dextrum autem est pars alia , ut aries , in qua est fortior impressio lucis , per quam substantia separata caelum movet . 
Ante vero dicitur pars septentrionalis , in qua sunt luminaria fixa sempiternae apparitionis . 
Si vero dicamus differentias istas locorum tantum , tunc dicendum , quod dextrum est locus , unde oriuntur stellae . 
Ortus autem stellarum differens est apud diversas habitationes secundum differentiam hemisphaeriorum , ita quod idem locus est his ortus et illis occasus , igitur idem dextrum et sinistrum respectu diversorum et locus totius caeli dextrum simpliciter loquendo . 
Dubium vero est de habitatione eorum , quorum zenith polus est . 
Nam apud eos non est ortus et occasus stellarum per motum caeli , quia suus horizon est circulus aequinoctialis . 
Ergo nullus locus caeli est eis dexterum vel sinistrum . 
- Intentio ergo Aristotelis dicendo ; dextrum et sinistrum in caelo secundum ortum et occasum ; non est ex motu suo in se , sed ex motu suarum partium in comparatione ad nos , quibus oriuntur et occidunt suae partes . 
Ex ortu enim et occasu effectum generationis et corruptionis habent sicut satis notum est . 
