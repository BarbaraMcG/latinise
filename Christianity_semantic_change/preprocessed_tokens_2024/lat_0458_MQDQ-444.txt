Quid faceret laetas segetes , quod tempus amandum Messibus et gregibus , uitibus atque apibus , Ad Maecenatis quondam sunt edita nomen ; Hinc , Maro , post audes arma uirumque loqui . 
At mihi Petrus erit Maecenas temporis huius ; Nam famae pelagus sidere curro suo . 
Si probat , emittit , si damnat carmina , celat , Nec nos ronchisono rhinocerote notat . 
I , liber ; hic nostrum tutatur , crede , pudorem ; Hoc censore etiam displicuisse placet . 
Tityrus ut quondam patulae sub tegmine fagi Volueret inflatos murmura per calamos , Praestitit amicto ius uitae Caesar et agri , Nec stetit ad tenuem celsior ira reum ; Sed rus concessum dum largo in principe laudat , Caelum pro terris rustica Musa dedit , Nec fuit inferius Phoebeia dona referre : Fecerat hic dominum , fecit et ille deum . 
Et tibi , Flacce , acies Bruti Cassique secuto Carminis est auctor qui fuit et ueniae . 
Sic mihi diuerso nuper sub Marte cadenti Iussisti , uictor , uictor ut essem animo . 
Seruiat ergo tibi seruati lingua poetae Atque meae uitae laus tua sit pretium . 
Non ego mordaci fodiam modo dente Maronem Nec ciuem carpam , terra Sabella , tuum . 
Res minor ingenio nobis , sed Caesare maior ; Vincant eloquio , dummodo nos domino . 
Concipe praeteritos , respublica , mente triumphos : Imperium iam consul habet , quem purpura non plus Quam lorica operit , cuius diademata frontem Non luxu sed lege tegunt , meritisque laborum Post palmam palmata uenit ; decora omnia regni Accumulant fasces et princeps consule crescit . 
Personat ergo tuum caelo , rure , urbibus , undis Exultans Europa sophos , quod rector haberis , Victor qui fueras . 
Fateor , trepidauerat orbis , Dum non uis uicisse tibi nimioque pudore Quod regnum mereare doles tristique repulsa Non moderanda subis quae defendenda putasti . 
Sederat exserto bellatrix pectore Roma , Cristatum turrita caput , cui pone capaci Casside prolapsus perfundit terga capillus . 
Laetitiam censura manet terrorque pudore Crescit , et inuita superat uirtute uenustas . 
Ostricolor pepli textus , quem fibula torto Mordax dente uorat ; tum quicquid mamma refundit Tegminis , hoc patulo concludit gemma recessu . 
Hinc fulcit rutilus spatioso circite laeuum Vmbo latus ; uideas hic crasso fusa metallo Antra Rheae fetamque lupam , quam fauce retecta Blandiri quoque terror erat ; quamquam illa uorare Martigenas et picta timet . 
Pars proxima Thybrim Exprimit ; hic scabri fusus sub pumice tofi Proflabat madidum per guttura glauca soporem ; Pectus palla tegit , quam neuerat Ilia coniunx , Liquenti quae iuncta toro uult murmura lymphis Tollere et undosi somnum seruare mariti . 
Ista micant clipeo ; cuspis trabe surgit eburna , Ebria caede uirum . 
Propter Bellona trophaeum Exstruit et quercum captiuo pondere curuat . 
Consurgit solium saxis , quae caesa rubenti Aethiopum de monte cadunt , ubi sole propinquo Natiua exustas afflauit purpura rupes . 
Iungitur hic Synnas , Nomadum lapis additur istic , Antiquum mentitus ebur ; post caute Laconum Marmoris herbosi radians interuiret ordo . 
Ergo ut se mediam solio dedit , aduolat omnis Terra simul . 
Tum quaeque suos prouincia fructus Exposuit : fert Indus ebur , Chaldaeus amomum , Assyrius gemmas , Ser uellera , tura Sabaeus , Atthis mel , Phoenix palmas , Lacedaemon oliuum , Arcas equos , Epiros equas , pecuaria Gallus , Arma Chalybs , frumenta Libys , Campanus Iacchum , Aurum Lydus , Arabs guttam , Panchaia myrrham , Pontus castorea , blattam Tyrus , aera Corinthus ; Sardinia argentum , naues Hispania defert Fulminis et lapidem : scopulos iaculabile fulgur Fucat et accensam silicem fecunda maritat Ira deum ; quotiens caelum se commouet illic , Plus ibi terra ualet . 
Subito flens Africa nigras Procubuit lacerata genas et cernua frontem Iam male fecundas in uertice fregit aristas Ac sic orsa loqui : " Venio pars tertia mundi , Infelix felice uno . 
Famula satus olim Hic praedo et dominis extinctis barbara dudum Sceptra tenet tellure mea penitusque fugata Nobilitate furens quod non est non amat hospes . 
O Latii sopite uigor , tua moenia ridet Insidiis cessisse suis . 
Non concutis hastam ? 
Non pro me uel capta doles ? 
tua nempe putantur Surgere fata malis et celsior esse ruina . 
Sed melius , quod terror abit ; iam uincere restat , Si pugnas , ut uicta soles . 
Porsenna superbum Tarquinium impingens compleuit milite Tusco Ianiculum quondam ; sed dum perrumpere portas Obsidione parat , totam te pertulit uno Coclitis in clipeo ; presserunt milia solum Multa uirum pendente uia ; nec ponte soluto , Cum caderet , cecidit . 
Rex idem denique morte Admonitus scribae didicit sibi bella moueri Non solum cum bella forent ; mox pace petita In regnum rediit , non tam feriente fugatus Quam flagrante uiro . 
Steterat nam corde gelato Scaeuola et apposito dextram damnauerat igni , Plus felix peccante manu , cum forte satelles Palleret constante reo tormentaque capti Is fugeret , qui tortor erat . 
Brennum tremuisti , Post melior ; quodcumque tuum est , quodcumque uocaris , Iam solus Tarpeius erat ; sed reppulit unus Tum quoque totam aciem , Senones dum garrulus anser Nuntiat et uigilat uestrum sine milite fatum . 
Me quoque ( da ueniam quod bellum gessimus olim ) Post Trebiam Cannasque domas , Romanaque tecta Hannibal ante meus quam nostra Scipio uidit . 
Quid merui ? 
fatis cogor tibi bella mouere , Cum uolo , cum nolo . 
Trepidus te territat hostis , Sed tutus claudente freto , uelut hispidus alta Sus prope tesqua iacet claususque cacuminat albis Os nigrum telis grauidum ; circumlatrat ingens Turba canum , si forte uelit concurrere campo ; Ille per obiectos uepres tumet atque superbit , verbi tenuis fortisque loco , dum proximus heia Venator de colle sonat : uox nota magistri Lassatam reparat rabiem ; tum uulnera caecus Fastidit sentire furor . 
Quid proelia differs ? 
Quid mare formidas , pro cuius saepe triumphis Et caelum pugnare solet ? 
quid quod tibi princeps Est nunc eximius , quem praescia saecula clamant Venturum excidio Libyae , qui tertius ex me Accipiet nomen ? 
Debent hoc fata labori , Maioriane , tuo . 
Quem cur conscendere classem Ac portus intrare meos urbemque subire , Si iubeas , cupiam , paucis ex ordine fabor . 
Fertur , Pannoniae qua Martia pollet Acincus Illyricum rexisse solum cum tractibus Histri Huius auus ; nam Theodosius , quo tempore Sirmi Augustum sumpsit nomen , per utramque magistrum Militiam ad partes regni uenturus Eoas , Maiorianum habuit . 
Latiis sunt condita fastis Facta ducis , quotiens Scythicis illata colonis Classica presserunt Hypanim , Peucenque rigentem Mente salutatis irrisit lixa pruinis . 
Hunc socerum pater huius habet , uir clarus et uno Culmine militiae semper contentus , ut unum Casibus in dubiis iunctus sequeretur amicum . 
Non semel oblatis temptauit fascibus illum Aetio rapere aula suo , sed perstitit ille , Maior honoratis : coepit pretiosior esse Sic pretio non capta fides . 
Erat ille quod olim Quaestor consulibus : tractabat publica iure Aera suo tantumque modum seruabat ut illum Narraret rumor iam rebus parcere gnati . 
Senserat hoc sed forte ducis iam liuida coniunx Augeri famam pueri , suffusaque bili Coxerat internum per barbara corda uenenum . 
Ilicet explorat caelum totamque uolutis Percurrit mathesim numeris , interrogat umbras , Fulmina rimatur , fibras uidet , undique gaudens Secretum rapuisse deo . 
Sic torua Pelasgum Colchis in aplustri steterat trepidante marito Absyrtum sparsura patri facturaque caesi Germani plus morte nefas , dum funere pugnat Et fratrem sibi tela facit ; uel cum obruit ignem Taurorum plus ipsa calens texitque trementem Frigida flamma uirum , quem defendente ueneno Inter flagrantes perhibent alsisse iuuencos . 
Ergo animi dudum impatiens , postquam audiit isti Imperium et longum statui , laniata lacertos Ingreditur qua strata uiri uocemque furentem His rupit : " Secure iaces , oblite tuorum , O piger , et mundo princeps ( sic saecula poscunt ) Maiorianus erit . 
Clamant hoc sidera signis , Hoc homines uotis . 
Isti quid sidera quaero , Fatum aliud cui fecit amor ? 
Nil fortius illo . 
Et puer est cupidus numquam sed parcus habendi ; Pauper adhuc iam spargit opes , ingentia suadet Consilia et sequitur ; totum quod cogitat altum est ; Vrget quod sperat . 
Ludum si forte retexam , Consumpsit quicquid iaculis fecisse putaris Istius una dies : tribus hunc tremuere sagittis Anguis , ceruus , aper . 
Non sic librauit in hostem Spicula qui nato serpentis corpore cincto Plus timuit , cum succurrit , dum iactibus isdem Interitum uitamque daret stabilemque teneret Corde tremente manum , totamque exiret in artem Spe propiore metus , dans inter membra duorum Vnius mortem . 
Libeat decernere caestu : Cessit Eryx Siculus , simili nec floruit arte Sparta , Therapnaea pugilem cum gymnade pinguem Stratus Bebryciis Amycus suspexit harenis . 
Qui uigor in pedibus ! 
frustra sibi natus Ophelte Sicaniam tribuit palmam , plantasque superbas Haud ita per siccam Nemeen citus extulit Arcas , Cuius in Aetolo uolitantem puluere matrem Horruit Hippomenes , multo qui caespite circi Contemptu praemissus erat , cum carceris antro Emicuit pernix populo trepidante uirago , Nil toto tactura gradu , cum pallidus ille Respiceret medium post se decrescere campum Et longas ad signa uias flatuque propinquo Pressus in hostili iam curreret anxius umbra , Donec ad anfractum metae iam iamque relictus Concita ter sparso fregit uestigia pomo . 
Qui uidet hunc equitem Ledaeum spernit alumnum Ac iuuenem , Stheneboea , tuum , cui terga uetustas Pennati largitur equi Lyciamque Chimaeram Quem superasse refert , uulnus cum sustulit unum Tres animas . 
Vitam tum si tibi fata dedissent , Maioriane ferox , uetuisses Castora frenos , Pollucem caestus , Alconem spicula nosse , Bellerofonteis insultaturus opimis . 
Si clipeum capiat , uincit Telamone creatum , Qui puppes inter Graias contra Hectoris ignem Ipsam etiam infidi classem defendit Vlixis . 
Missile si quanto iaculetur pondere quaeris , Segnius insertae trepidans pro fasce Camillae Excussit telum Metabus , nec turbine tanto Stridula Pelidae per Troilon exiit ornus ; Nec sic Heroum tardantem busta Creontem Atticus Aegides rupit Marathonide quercu ; Nec sic intortum uitiatae Phoebados ultrix In Danaos fulmen iecit , cum Graecia Troiae Noctem habuit similemque facem fixusque Capherei Cautibus inter aquas flammam ructabat Oileus . 
Parua loquor . 
Quid quod , quotiens tibi bella geruntur , Discipulus non miles adest ? 
et fingit alumnum , Aemulus e contra spectat . 
Quod uiceris odit Et quos uincis amat ; totus dormitat ad istum Magnus Alexander , patris quem gloria torsit . 
Quid faciam infelix ? 
gnato quae regna parabo Exclusa sceptris Geticis , respublica si me Praeterit et paruus super hoc Gaudentius huius Calcatur fatis ? 
Istum iam Gallia laudat Quodque per Europam est . 
Rigidis hunc abluit undis Rhenus , Arar , Rhodanus , Mosa , Matrona , Sequana , Ledus , Oltis , Elaris , Atax , Vacalis , Ligerimque bipenni Excisum per frusta bibit . 
Cum bella timentes Defendit Turonos , aberas ; post tempore paruo Pugnastis pariter , Francus qua Cloio patentes Atrebatum terras peruaserat . 
Hic coeuntes Claudebant angusta uias arcuque subactum Vicum Helenam flumenque simul sub tramite longo Artus suppositis trabibus transmiserat agger . 
Illic te posito pugnabat ponte sub ipso Maiorianus eques . 
Fors ripae colle propinquo Barbaricus resonabat hymen Scythicisque choreis Nubebat flauo similis noua nupta marito . 
Hos ergo , ut perhibent , strauit ; crepitabat ad ictus Cassis et oppositis hastarum uerbera thorax Arcebat squamis , donec conuersa fugatus Hostis terga dedit ; plaustris rutilare uideres Barbarici uaga festa tori coniectaque passim Fercula captiuasque dapes cirroque madente Ferre coronatos redolentia serta lebetas . 
Ilicet increscit Mauors thalamique refringit Plus ardens Bellona faces ; rapit esseda uictor Nubentemque nurum . 
Non sic Pholoetica monstra Atque Pelethronios Lapithas Semeleius Euhan Miscuit , Haemonias dum flammant orgia matres Et Venerem Martemque cient ac prima cruentos Consumunt ad bella cibos Bacchoque rotato Pocula tela putant , cum crudescente tumultu Polluit Emathium sanguis Centauricus Othryn . 
Nec plus nubigenum celebrentur iurgia fratrum : Hic quoque monstra domat , rutili quibus arce cerebri Ad frontem coma tracta iacet nudataque ceruix Saetarum per damna nitet , tum lumine glauco Albet aquosa acies ac uultibus undique rasis Pro barba tenues perarantur pectine cristae . 
Strictius assutae uestes procera cohercent Membra uirum , patet his altato tegmine poples , Latus et angustam suspendit balteus aluum . 
Excussisse citas uastum per inane bipennes Et plagae praescisse locum clipeosque rotare Ludus et intortas praecedere saltibus hastas Inque hostem uenisse prius . 
Puerilibus annis , Est belli maturus amor . 
Si forte premantur Seu numero seu sorte loci , mors obruit illos , Non timor ; inuicti perstant animoque supersunt Iam prope post animam . 
Tales te teste fugauit Et laudante uiros . 
Quisnam ferat ? 
omnia tecum , Te sine multa facit ; pugnant pro principe cuncti : Quam timeo ne iam iste sibi ! 
Si regna tenebit , Huic uincis quodcumque domas . 
Nil fata relinquunt Hic medium : percussor enim si respuis esse , Seruus eris . 
Certe recto si tramite seruat Sidera Chaldaeus , nouit si gramina Colchus , Fulgura si Tuscus , si Thessalus elicit umbras , Si Lyciae sortes sapiunt , si nostra uolatu Fata locuntur aues , doctis balatibus Hammon Si sanctum sub Syrte gemit , si denique uerum , Phoebe , Themis , Dodona , canis , post tempora nostra Iulius hic Augustus erit . 
Coniunctus amore Praeterea est iuueni , grandis quem spiritus armat Regis aui . 
Quo te uertas ? 
ad culmina mundi Hic fatum fert , ambo animum . 
Consurge simulque Aggredere ignaros ; neutrum mactare ualebis , Si iubeas utrumque mori ; sed necte dolosas Blanditias uni , ferro tamen iste petatur . 
Quid loquor incassum ? 
nihil est quod tanta cauemus : Vt regnet , uicturus erit ! 
" Commotus in iras Aetius sic pauca refert " Compesce furentis Impia uota animi . 
Mortem mandare ualebo Insontis , taceam nostri ? 
quisquamne precatur Vt sine criminibus crimen fiat bene nasci ? 
Ad poenam quis fata uocet ? 
Tua uiscera ferro , Maioriane , petam , Phoebus si nocte refulget , Luna die , duplex ponto si plaustra nouatur Parrhasis , Atlantem Tanais , si Bagrada cernit Caucason , Hercynii nemoris si stipite lintris Texta Nabataeum pro Rheno sulcat Hydaspen , Si bibit Hispanus Gangen tepidisque ab Erythris Ad Tartesiacum uenit Indus aquator Hiberum , Si se Pollucis perfundit sanguine Castor , Thesea Pirithoi , Pyladen si strauit Orestae Vel furibunda manus , raperet cum Taurica sacra Matricida pius . 
Sed ne spreuisse dolorem Forte tuum uidear , uiuat careatque parumper Militia . 
Heu ! 
potuit nobis , nisi triste putasses , Fortunam debere suam . 
" Sic fatur et illum Rure iubet patrio suetos mutare labores , Fatorum currente rota , quo disceret agri Quid possessorem maneat , quos denique mores Ius ciuile paret , ne solam militis artem Ferret ad imperium . 
Suspenderat ilicet arma Emeritus iuuenis , sterilis ieiunia terrae Vomere fecundans . 
Sic quondam consule curuo Vertebas campos , paulum si pace sequestra Classica laxasses , fortis cui laeua regebat Stiuam post aquilas , humili dum iuncta camino Victoris fumum biberet palmata bubulci . 
Principis interea gladio lacrimabile fatum Clauserat Aetius ; cuius quo tutius ille Magna Palatinis coniungeret agmina turmis , Euocat hunc precibus . 
Sed non se poena moratur Sanguinis effusi ( numerum collegerat ergo , Non animum populi ) ; ferri mala crimina ferro Soluit et in uestram plus concidit ille ruinam . 
Iam tunc imperium praesentis principis aurea Voluebant bona fata colu ; sed publica damna Inuidiam fugere uiri . 
Quicumque fuerunt Nomen in Augustum lecti , tenuere relictum Caesaribus solium ; postquam tu capta laboras , Hic quod habet fecit . 
Traianum Nerua uocauit , Cum pignus iam uictor erat : Germanicus esset Vt titulis , meritis fuerat . 
Res ordine currit ; Hanc ambit famam , quisquis sic incipit . 
Olim Post Capreas Tiberi , post turpia numina Gai , Censuram Claudi , citharam thalamosque Neronis , Post speculi immanis pompam , quo se ille uidebat , Hinc turpis , quod pulcher , Otho , post quina Vitelli Milia famosi uentris damnata barathro , His titulis princeps lectus similique labore Vespasianus erat . 
Sed ne fortasse latronis Me clausam uirtute putes , consumpsit in illo Vim gentis uitae uitium ; Scythicam feritatem Non uires sed uota tenent , spoliisque potitus Immensis robur luxu iam perdidit omne Quo ualuit dum pauper erat . 
Mea uiscera pro se In me nunc armat ; laceror tot capta per annos Iure suo , uirtute mea , fecundaque poenis Quos patiar pario . 
Propriis nil conficit armis : Gaetulis , Nomadis , Garamantibus Autololisque , Arzuge , Marmarida , Psyllo , Nasamone timetur Segnis , et ingenti ferrum iam nescit ab auro . 
Ipsi autem color exsanguis , quem crapula uexat Et pallens pinguedo tenet , ganeaque perenni Pressus acescentem stomachus non explicat auram . 
Par est uita suis . 
Non sic Barcaeus opimam Hannibal ad Capuam periit , cum fortia bello Inter delicias mollirent corpora Baiae Et se Lucrinas qua uergit Gaurus in undas Bracchia Massylus iactaret nigra natator . 
Atque ideo hunc dominum saltem post saecula tanta Vltorem mihi redde , precor , ne dimicet ultra Carthago Italiam contra . 
" Sic fata dolore Ingemuit lacrimisque preces adiuuit obortis . 
His haec Roma refert : " Longas succinge querelas , O deuota mihi ; uindex tibi nomine diuum Maiorianus erit . 
Sed paucis pauca retexam . 
Ex quo Theodosius communia iura fugato Reddidit auctoris fratri , cui guttura fregit Post in se uertenda manus , mea Gallia rerum Ignoratur adhuc dominis ignaraque seruit . 
Ex illo multum periit , quia principe clauso , Quisquis erat , miseri diuersis partibus orbis Vastari sollemne fuit . 
Quae uita placeret , Cum rector moderandus erat ? 
contempta tot annos Nobilitas iacuit ; pretium respublica forti Rettulit inuidiam . 
Princeps haec omnia noster Corrigit atque tuum uires ex gentibus addens Ad bellum per bella uenit ; nam maximus isse est , Non pugnasse labor . 
Terimus cur tempora uerbis ? 
Peruenit et uincit . 
" Tali sermone peractum Concilium , uerbisque deae famulante metallo Aurea concordes traxerunt fila sorores . 
Hos me , quos cecini , Romae Libyaeque labores Vota hominum docuere loqui ; iam tempus ad illa Ferre pedem , quae fanda mihi uel Apolline muto : Pro Musis Mars uester erit . 
Conscenderat Alpes Raetorumque iugo per longa silentia ductus Romano exierat populato trux Alamannus Perque Cani quondam dictos de nomine campos In praedam centum nouies dimiserat hostes . 
Iamque magister eras ; Burconem dirigis illuc Exigua comitante manu . 
Sed sufficit istud , Cum pugnare iubes ; certa est uictoria nostris Te mandasse acies , peragit fortuna triumphum Non populo , sed amore tuo ; nolo agmina campo Quo mittis paucos . 
Felix te respicit iste Euentus belli . 
Certatum est iure magistri , Augusti fato . 
Nuper post hostis aperto Errabat lentus pelago , postquam ordine uobis Ordo omnis regnum dederat , plebs , curia , miles Et collega simul . 
Campanam flantibus Austris Ingrediens terram securum milite Mauro Agricolam aggreditur ; pinguis per transtra sedebat Vandalus opperiens praedam , quam iusserat illuc Captiuo capiente trahi . 
Sed uestra repente Inter utrumque hostem dederant sese agmina planis Quae pelagus collemque secant portumque reducto Efficiunt flexu fluuii . 
Perterrita primum Montes turba petit , trabibus quae clausa relictis Praedae praeda fuit . 
Tum concitus agmine toto In pugnam pirata coit : pars lintre cauata Iam dociles exponit equos , pars ferrea texta Concolor induitur , teretes pars explicat arcus Spiculaque infusum ferro latura uenenum , Quae feriant bis missa semel . 
Iam textilis anguis Discurrit per utramque aciem , cui guttur adactis Turgescit zephyris ; patulo mentitur hiatu Iratam pictura famem , pannoque furorem Aura facit , quotiens crassatur uertile tergum Flatibus et nimium iam non capit aluus inane . 
At tuba terrisono strepuit graue rauca fragore , Responsat clamor lituis , uirtusque repente Ignauis uel parua furit . 
Cadit undique ferrum , Hinc tamen in iugulos : hunc torta falarica iactu Praeterit ad mortem uix cessatura secundam ; Hunc conti rotat ictus equo ; ruit aclyde fossus Ille ueruque alius ; iacet hic simul alite telo , Absentem passus dextram ; pars poplite secto Mortis ad inuidiam uiuit , partemque cerebri Hic galeae cum parte rapit , fortique lacerto Dissicit ancipiti miserabile sinciput ense . 
Vt primum uersis dat tergum Vandalus armis , Succedit caedes pugnae : discrimine nullo Sternuntur passim campis , et fortia quaeque Fecit iners . 
Trepidante fuga , mare pallidus intrat Et naues pertransit eques , turpique natatu De pelago ad cymbam rediit . 
Sic tertia Pyrrhi Quondam pugna fuit : caesis cum milibus illum Dentatus premeret , lacerae uix fragmina classis Traxit in Epirum , qui Chaonas atque Molossos , Qui Thracum Macetumque manus per litora uestra Sparserat et cuius uires Oenotria pallens Ipsaque , quae petiit , trepidauerat uncta Tarentus . 
Hostibus expulsis campum qui maximus exstat Iam lustrare uacat ; uideas hic strage sub illa Vtrorumque animos : nullus non pectore caesus , Quisquis uester erat ; nullus non terga foratus , Illorum quisquis . 
Clamant hoc uulnera primi Praedonum tum forte ducis , cui regis auari Narratur nupsisse soror , qui puluere caeco Clausus et elisus pilis uestigia turpis Gestat adhuc probrosa fugae . 
Sic agmina uestro Cum spoliis campum retinent et Marte fruuntur . 
Interea duplici texis dum litore classem Inferno superoque mari , cadit omnis in aequor Silua tibi nimiumque diu per utrumque recisus , Appennine , latus , naualique arbore diues Non minus in pelagus nemorum quam mittis aquarum . 
Gallia continuis quamquam sit lassa tributis , Hoc censu placuisse cupit nec pondera sentit Quae prodesse probat . 
Non tantis maior Atrides Carpathium texit ratibus , cum Doricus hostis Sigeas rapturus opes Rhoeteia clausit Pergama ; nec tantae Seston iuncturus Abydo Xerxes classis erat , tumidas cum sterneret undas Et pontum sub ponte daret , cum stagna superbo Irrupit temerata gradu turmaeque frequentes Hellespontiaco persultauere profundo . 
Nec sic Leucadio classis Mareotica portu Actiacas abscondit aquas , in bella mariti Dum uenit a Phario dotalis turba Canopo , Cum patrio Cleopatra ferox circumdata sistro Milite uel piceo fuluas onerata carinas Dorida diffusam premeret Ptolomaide gaza . 
Hoc tu non cultu pugnas , sed more priorum , Dite magis ferro , merito cui subiacet aurum Diuitis ignaui . 
Tales ne sperne rebelles : Etsi non acies , decorant tamen ista triumphos . 
Nec me Lageam stirpem memorasse pigebit Hostis ad exemplum uestri ; namque auguror isdem Regnis fortunam similem , cum luxus in illa Parte sit aequalis nec peior Caesar in ista . 
Ilicet aggrederis quod nullus tempore nostro Augustus potuit : rigidum septemplicis Histri Agmen in arma rapis . 
Nam quicquid languidus axis Cardine Sithonio sub Parrhase parturit ursa , Hoc totum tua signa pauet ; Bastarna , Suebus , Pannonius , Neurus , Chunus , Geta , Dacus , Halanus , Bellonotus , Rugus , Burgundio , Vesus , Alites , Bisalta , Ostrogothus , Pirustes , Sarmata , Moschus Post aquilas uenere tuas ; tibi militat omnis Caucasus et Scythicae potor Tanaiticus undae . 
Quid faciat fortuna uiri ? 
quascumque minatur , Has tremuit iam Roma manus ; modo principe sub te , Ne metuat , prope parua putat , nisi seruiat illi Quod timuit regnante alio . 
Iam castra mouebas Et te diuersis stipabant milia signis , Obsequium gens una negat , quae nuper ab Histro Rettulit indomitum solito truculentior agmen , Quod dominis per bella caret , populoque superbo Tuldila plectendas in proelia suggerit iras . 
Hic tu uix armis positis iterum arma retractas : Bistonides ueluti Ciconum cum forte pruinas Ogygiis complent thiasis , seu Strymonos aruis Seu se per Rhodopen seu qua nimbosus in aequor Voluit Hyperboreis in cautibus Hismarus Hebrum Dat somno uaga turba , simul lassata quiescunt Orgia et ad biforem reboat nec tibia flatum . 
Vix requies ; iam fronde ligans rotat enthea thyrsum Bassaris et maculis Erythraeae nebridos horrens Excitat Odrysios ad marcida tympana mystas . 
Tu tamen hanc differs poenam , sed sanguinis auctor Maioris , dum parcis , eras . 
Non pertulit ultra Hoc pro te plus cauta manus uestrumque pudorem Spreuit pro uobis ; primi cadit hostia belli Quisque rebellis erat . 
Praedam quoque diuidis illis , Mens deuota quibus fuerat ; quae territa seruit Exemplo , gaudet pretio . 
Pharsalica Caesar Arua petens subitas ferro compescuit iras ; Sed sua membra secans et causae mole coactus Fleuit quos feriit . 
Vestris haec proficit armis Seditio ; quodcumque iubes , nisi barbarus audit , Hinc cadit , ut miles timeat . 
Iam tempore brumae Alpes marmoreas atque occurrentia iuncto Saxa polo rupesque uitri siccamque minantes Per scopulos pluuiam primus pede carpis et idem Lubrica praemisso firmas uestigia conto . 
Coeperat ad rupis medium quae maxima turba est Interno squalere gelu , quod colle supino Artatis conclusa uiis reptare rigenti Non poterat reuoluta solo . 
Fors unus ab illo Agmine , canentem cuius rota triuerat Histrum , Exclamat : " Gladios malo et sollemne quieta Quod frigus de morte uenit ; mea torpor inerti Membra rigore ligat ; quodam mihi corpus adustum Frigoris igne perit . 
Sequimur sine fine labori Instantem iuuenem ; quisquis fortissimus ille est Aut rex aut populus castris modo clausus aprica Vel sub pelle iacet ; nos anni uertimus usum . 
Quod iubet hic , lex rebus erit ; non flectitur umquam A coeptis damnumque putat , si temporis iras Vel per damna timet . 
Qua dicam gente creatum , Quem Scytha non patior ? 
cuius lac tigridis infans Hyrcana sub rupe bibit ? 
quae sustulit istum Axe meo grauior tellus ? 
en uertice summo Algentes cogit turmas ac frigora ridet , Dum solus plus mente calet . 
Cum classica regis Arctoi sequerer , Romani principis arma Caesareumque larem luxu torpere perenni Audieram ; dominos nil prodest isse priores , Si rex hic quoque fortis erat . 
" Maiora parantem Dicere de scopulo uerbis accendis amaris : " Quisquis es , oppositi metuis qui lubrica cliui , Frange cutem pendentis aquae scalptoque fluento Sit tibi lympha gradus . 
Turpes depone querelas : Otia frigus habent . 
Numquid mihi membra biformis Hylaei natura dedit ? 
num Pegasus alis Adiuuit , quicquid gradior , pennasque uolanti Dat Calais Zetusque mihi , quem ninguida cernis Calcantem iam dorsa iugi ? 
uos frigora frangunt , Vos Alpes ? 
iam iam studeam pensare pruinas : Aestatem sub Syrte dabo . 
" Sic agmina uoce Erigis exemploque leuas primusque labores Aggrederis , quoscumque iubes ; tum cetera paret Turba libens , seruit propriis cum legibus auctor . 
Qui tibi praeterea comites quantusque magister Militiae , uestrum post uos qui compulit agmen , Sed non inuitum ! 
dignus , cui cederet uni Sylla acie , genio Fabius , pietate Metellus , Appius eloquio , ui Fuluius , arte Camillus . 
Si praefecturae quantus moderetur honorem Vir quaeras , tendit patulos qua Gallia fines , Vix habuit mores similes cui teste senatu In se etiam tractum commiserat Vlpius ensem . 
Qui dictat modo iura Getis , sub iudice uestro Pellitus rauum praeconem suspicit hospes . 
Quid loquar hic illum qui scrinia sacra gubernat , Qui , cum ciuilis dispenset partis habenas , Sustinet armati curas , interprete sub quo Flectitur ad uestras gens effera condiciones ? 
Quid laudare Petrum paruis , temeraria Clio , Viribus aggrederis ? 
cuius dignatur ab ore Caesar in orbe loqui , licet et quaestore diserto Polleat ; attamen hic nuper , placidissime princeps , Obside percepto , nostrae de moenibus urbis Visceribus miseris insertum depulit ensem . 
Et quia lassatis nimium spes unica rebus Venisti , nostris , petimus , succurre ruinis Lugdunumque tuam , dum praeteris , aspice uictor . 
Otia post nimios poscit te fracta labores ; Cui pacem das , redde animum : lassata iuuenci Ceruix deposito melius post sulcat aratro Telluris glebam solidae . 
Boue , fruge , colono , Ciuibus exhausta est . 
Stantis fortuna latebat ; Dum capitur , uae quanta fuit ! 
post gaudia , princeps , Delectat meminisse mali . 
Populatibus , igni Etsi concidimus , ueniens tamen omnia tecum Restituis : fuimus uestri quia causa triumphi , Ipsa ruina placet . 
Cum uictor scandere currum Incipies crinemque sacrum tibi more priorum Nectet muralis , uallaris , ciuica laurus Et regum aspicient Capitolia fulua catenas , Cum uesties Romam spoliis , cum diuite cera Pinges Cinyphii captiua mapalia Bocchi , Ipse per obstantes populos raucosque fragores Praecedam et tenui , sicut nunc , carmine dicam Te geminas Alpes , te Syrtes , te mare magnum , Te freta , te Libycas pariter domuisse cateruas , Ante tamen uicisse mihi . 
Quod lumina flectis Quodque serenato miseros iam respicis ore , Exsultare libet : memini , cum parcere uelles , Hic tibi uultus erat ; mitis dat signa uenustas . 
Annue , sic uestris respiret Byrsa trophaeis , Sic Parthus certum fugiat Maurusque timore Albus eat ; sic Susa tremant positisque pharetris Exarmata tuum circumstent Bactra tribunal . 
LARGAM SOLLIVS HANC APOLLINARIS FELICI DOMINO PIOQUE FRATRI DICIT SIDONIVS SVVS SALVTEM . 
Dic , dic quod peto , Magne , dic , amabo , Felix nomine , mente , honore , forma , Natis , coniuge , fratribus , parente , Germanis genitoris atque matris Et summo patruelium Camillo : Quid nugas temerarias amici , Sparsit quas tenerae iocus iuuentae , In formam redigi iubes libelli , Ingentem simul et repente fascem Conflari inuidiae et perire chartam ? 
Mandatis famulor , sed ante testor Lector quas patieris hic salebras . 
Non nos currimus aggerem uetustum Nec quicquam inuenies ubi priorum Antiquas terat orbitas Thalia . 
Non hic antipodas salumque rubrum , Non hic Memnonios canemus Indos , Aurorae face ciuica perustos ; Non Artaxata , Susa , Bactra , Carrhas , Non coctam Babylona personabo , Quae largum fluuio patens alumno Inclusum bibit hinc et inde Tigrim . 
Non hic Assyriis Ninum priorem , Non Medis caput Arbacen profabor , Nec quam diuite , cum refugit hostem , Arsit Sardanapallus in fauilla . 
Non Cyrum Astyagis loquar nepotem , Nutritum ubere quem ferunt canino , Cuius non ualuit rapacitatem Vel Lydi satiare gaza Croesi ; Cuius nec feritas subacta tunc est , Caesis milibus ante cum ducentis In uallis Scythicae coactus artum Orbatae ad Tomyris ueniret utrem . 
Non hic Cecropios leges triumphos , Vel si quo Marathon rubet duello Aut , cum milia mille concitaret , Inflatum numerositate Xerxen , Atque hunc fluminibus satis profundis Confestim ebibitis adhuc sitisse ; Nec non Thermopylas et Hellis undas Spretis obicibus soli salique Insanis equitasse cum cateruis Admissoque in Athon tumente ponto Iuxta frondiferae cacumen Alpis Scalptas classibus isse per cauernas . 
Non prolem Garamantici Tonantis , Regnis principibusque principantem , Porrectas Asiae loquar paterno Actum fulmine peruolasse terras Et primum Darii tumultuantes Praefectos satrapasque perculisse , Mox ipsum solio patrum superbum Cognatosque sibi deos crepantem Captis coniuge , liberis , parente In casus hominis redire iussum , Qui cum maxima bella concitasset Tota et Persidis undique gregatae Vno constituisset arma campo , Hoc solum perhibetur assecutus , Dormire ut melius liberet hosti . 
Non uectos Minyas loquente silua Dicam Phasiaco stetisse portu , Forma percita cum ducis Pelasgi Molliret rabidos uirago tauros , Nec tum territa , cum suus colonus Post anguis domiti satos molares Armatas tremebundus inter herbas Florere in segetem stuperet hostem Et pugnantibus hinc et hinc aristis Supra belliferas madere glebas Culmosos uiridi cruore fratres . 
Non hic terrigenam loquar cohortem Admixto mage uiuidam ueneno , Cui praeter speciem modo carentem Angues corporibus uoluminosis Alte squamea crura porrigentes In uestigia fauce desinebant . 
Sic formae triplicis procax iuuentus Tellurem pede proterens uoraci Currebat capitum stupenda gressu Et cum classica numinum sonabant Mox contra tonitrus resibilante Audebat superos ciere planta . 
Nec Phlegrae legis ampliata rura , Missi dum uolitant per astra montes Pindus , Pelion , Ossa , Olympus , Othrys Cum siluis , gregibus , feris , pruinis , Saxis , fontibus , oppidis leuati Vibrantum spatiosiore dextra . 
Non hic Herculis excolam labores , Cui sus , cerua , leo , Gigas , Amazon , Hospes , taurus , Eryx , aues , Lycus , fur , Nessus , Libs , iuga , poma , uirgo , serpens , Oete , Thraces equi , boues Hiberae , Luctator fluuius , canis triformis Portatusque polus polum dederunt . 
Non hic Elida nobilem quadrigis Nec notam minus amnis ex amore Versu prosequar , ut per ima ponti Alpheus fluat atque transmarina In fluctus cadat unda coniugales . 
Non hic Tantaleam domum retexam , Qua mixtum Pelopea per parentem est Prolis facta soror nouoque monstro Infamem genuit pater nepotem ; Nil maestum hic canitur ; nec esculentam Fletus pingimus ad dapem Thyestae , Fratris crimine qui miser uoratis Viuum pignoribus fuit sepulcrum , Cum post has epulas repente flexis Titan curribus occidens ad ortum Conuiuam fugeret , diem fugaret . 
Nec Phryx pastor erit tibi legendus , Decrescens cui Dindymon reciso Fertur uertice texuisse classem , Cum iussu Veneris patrocinantis Terras Oebalias et hospitales Raptor depopulatus est Amyclas , Praedam trans pelagus petens sequacem . 
Sed nec Pergama nec decenne bellum Nec saeuas Agamemnonis phalangas Nec periuria persequar Sinonis , Arx quo Palladio dicata signo Pellaci reserata proditore Portantem pedites equum recepit . 
Non hic Maeoniae stilo Camenae Ciuis Dulichiique Thessalique Virtutem sapientiamque narro , Quorum hic Peliaco putatur antro Venatu , fidibus , palaestra et herbis Sub Saturnigena sene institutus , Dum nunc lustra terens puer ferarum Passim per Pholoen iacet niuosam , Nunc praesepibus accubans amatis Dormit mollius in iuba magistri ; Inde Scyriadum datus parenti Falsae nomina pertulisse Pyrrhae Atque inter tetricae choros Mineruae Occultos Veneri rotasse thyrsos ; Postremo ad Phrygiae sonum rapinae Tractus laudibus Hectoris trahendi . 
Ast illum , cui contigit paternam Quartum post Ithacam redire lustrum , Nec Zmyrnae satis explicat uolumen . 
Nam quis continuare possit illos Quos terra et pelago tulit labores : Raptum Palladium , repertum Achillem , Captum praepetibus Dolona plantis Et Rhesi niueas prius quadrigas Xanthi quam biberent fluenta tractas , Ereptam quoque quam deus patronus , Philocteta , tibi dedit pharetram , Aiacem Telamonium furentem Quod sese ante rates agente causam Pugnacis tulit eloquens coronam , Vitatum hinc Polyphemon atque Circen Et Laestrygonii famem tyranni , Tum pomaria diuitis Calypso et Sirenas pereuntibus placentes , Vitatas tenebras facemque Naupli Et Scyllae rabidum uoracis inguen Vel Tauromenitana quos Charybdis Ructato scopulos cauat profundo ? 
Non diuos specialibus fauentes Agris , urbibus insulisque canto , Saturnum Latio Iouemque Cretae Iunonemque Samo Rhodoque Solem , Hennae Persephonen , Mineruam Hymetto , Vulcanum Liparae , Papho Dionen , Argis Persea , Lampsaco Priapum , Thebis Euhion Ilioque Vestam , Thymbrae Delion , Arcadem Lycaeo , Martem Thracibus ac Scythis Dianam , Quos fecere deos dicata templa , Tus , sal , far , mola uel superfluarum Consecratio caerimoniarum . 
Non cum Triptolemo uerendam Eleusin , Qui primas populis dedere aristas Pastis Chaonium per ilicetum , Non Apin Mareoticum sonabo Ad Memphitica sistra concitari . 
Non dicam Lacedaemonos iuuentam Vnctas Tyndaridis dicasse luctas , Doctos quos patriis palen Therapnis Gymnas Bebrycii tremit theatri ; Non sortes Lyciasque Caeritumque , Responsa aut Themidis priora Delphis , Nec quae fulmine Tuscus expiato Saeptum numina quaerit ad bidental ; Nec quos Euganeum bibens Timauum Colle Antenoreo uidebat augur Diuos Thessalicam mouere pugnam ; Nec quos Amphiaraus et Melampus Ex ipsis rapuit deos fauillis Per templum male fluctuante flamma Gaudens lumine perdito Metellus . 
Non hic Cinyphius canetur Hammon Mitratum caput eleuans harenis , Vix se post hecatombion litatum Suetus promere Syrtium barathro . 
Non hic Dindyma nec crepante buxo Curetas Berecynthiam sonantes , Non Bacchum trieterica exserentem Describam et tremulas furore festo Ire in Bassaridas uel infulatos Aram ad turicremam rotare mystas . 
Non hic Hesiodea pinguis Ascrae Spectes carmina Pindarique chordas ; Non hic socciferi iocos Menandri , Non laesi Archilochi feros iambos , Vel plus Stesichori graues Camenas , Aut quod composuit puella Lesbis ; Non quod Mantua contumax Homero Adiecit Latiaribus loquelis , Aequari sibimet subinde liuens Busto Parthenopam Maroniano ; Non quod post saturas epistularum Sermonumque sales nouumque epodon , Libros carminis ac poeticam artem Phoebi laudibus et uagae Dianae Conscriptis uoluit sonare Flaccus ; Non quod Papinius tuus meusque Inter Labdacios sonat furores Aut cum forte pedum minore rhythmo Pingit gemmea prata siluularum . 
Non quod Corduba praepotens alumnis Facundum ciet , hic putes legendum , Quorum unus colit hispidum Platona Incassumque suum monet Neronem , Orchestram quatit alter Euripidis , Pictum faecibus Aeschylon secutus Aut plaustris solitum sonare Thespin , Qui post pulpita trita sub cothurno Ducebant olidae marem capellae ; Pugnam tertius ille Gallicani Dixit Caesaris , ut gener socerque Cognata impulerint in arma Romam , Tantum dans lacrimas suis Philippis , Vt credat Cremerae leuem ruinam , Infra et censeat Alliam dolendam Ac Brenni in trutina Iouem redemptum , Postponat Trebiam grauesque Cannas , Stragem nec Trasimenicam loquatur , Fratres Scipiadas putet silendos , Quos Tartesiacus retentat orbis , Euphraten taceat male appetitum , Crassorum et madidas cruore Carrhas Vel quos , Spartace , consulum solebas Victrici gladios fugare sica , Ipsum nec fleat ille plus duellum , Quod post Cimbrica turbidus trophaea Et uinctum Nasamonium Iugurtham , Dum quaerit Mithridaticum triumphum , Arpinas uoluit mouere Sullae . 
Non Gaetulicus hic tibi legetur , Non Marsus , Pedo , Silius , Tibullus , Non quod Sulpiciae iocus Thaliae Scripsit blandiloquum suo Caleno , Non Persi rigor aut lepos Properti , Sed nec centimeter Terentianus . 
Non Lucilius hic Lucretiusque est , Non Turnus , Memor , Ennius , Catullus , Stella et Septimius Petroniusque Aut mordax sine fine Martialis , Non qui tempore Caesaris secundi Aeterno incoluit Tomos reatu , Nec qui consimili deinde casu Ad uulgi tenuem strepentis auram Irati fuit histrionis exsul , Non Pelusiaco satus Canopo , Qui ferruginei toros mariti Et Musa canit inferos superna , Nec qui iam patribus fuere nostris Primo tempore maximi sodales , Quorum unus Bonifatium secutus Nec non praecipitem Sebastianum Natales puer horruit Cadurcos Plus Pandionias amans Athenas ; Cuius si uarium legas poema , Tunc Phoebum uel Hyantias puellas Potato madidas ab Hippocrene , Tunc Amphiona filiumque Maiae , Tunc uatem Rhodopeium sonare Collato modulamine arbitreris . 
Non tu hic nunc legeris tuumque fulmen , O dignissime Quintianus alter , Spernens qui Ligurum solum et penates Mutato lare Gallias amasti , Inter classica , signa , pila , turmas Laudans Aetium uacansque libro , In castris hederate laureatis . 
Sed nec tertius ille nunc legetur , Baetin qui patrium semel relinquens Vndosae petiit sitim Rauennae , Plosores cui fulgidam Quirites Et carus popularitate princeps Traiano statuam foro locarunt . 
Sed ne tu mihi comparare temptes , Quos multo minor ipse plus adoro , Paulinum Ampeliumque Symmachumque , Messalam ingenii satis profundi Et nulli modo Martium secundum , Dicendi arte noua parem uetustis Petrum et cum loquitur nimis stupendum , Vel quem municipalibus poetis Praeponit bene uilicum senatus , Nostrum aut quos retinet solum disertos , Dulcem Anthedion et mihi magistri Musas sat uenerabiles Hoeni , Acrem Lampridium , catum Leonem Praestantemque tuba Seuerianum Et sic scribere non minus ualentem , Marcus Quintilianus ut solebat . 
Nos ualde sterilis modos Camenae Rarae credimus hos breuique chartae , Quae scombros merito piperque portet . 
Nam quisnam deus hoc dabit reiectae , Vt uel suscipiens bonos odores , Nardum ac pinguia Nicerotianis Quae fragrant alabastra tincta sucis , Indo cinnamon ex rogo petitum , Quo Phoenix iuuenescit occidendo , Costum , malobathrum , rosas , amomum , Myrrham , tus opobalsamumque seruet ? 
Quapropter facinus meum tuere Et condiscipuli tibi obsequentis Incautum , precor , asseras pudorem . 
Germanum tamen ante sed memento , Doctrinae columen , Probum aduocare , Isti qui ualet exarationi Destrictum bonus applicare theta . 
Noui sed bene , non refello culpam , Nec doctis placet impudens poeta ; Sed nec turgida contumeliosi Lectoris nimium uerebor ora , Si tamquam grauior seueriorque Nostrae Terpsichores iocum refutans Rugato Cato tertius labello Narem rhinoceroticam minetur . 
Non te terreat hic nimis peritus ; Verum si cupias probare , tanta Nullus scit , mihi crede , quanta nescit . 
Cum iuuenem super astra Iouem Natura locaret susciperetque nouus regna uetusta deus , certauere suum uenerari numina numen disparibusque modis par cecinere sophos . 
Mars clangente tuba patris praeconia dixit laudauitque sono fulmina fulmineo ; Arcas et Arcitenens fidibus strepuere sonoris , doctior hic citharae pulsibus , ille lyrae ; Castalidumque chorus uario modulamine plausit , carminibus , cannis , pollice , uoce , pede . 
Sed post caelicolas etiam mediocria fertur cantica semideum sustinuisse deus . 
Tunc Faunis Dryades Satyrisque Mimallones aptae fuderunt lepidum , rustica turba , melos . 
Alta cicuticines liquerunt Maenala Panes postque chelyn placuit fistula rauca Ioui . 
Hos inter Chiron , ad plectra sonantia saltans , flexit inepta sui membra facetus equi ; semifer audiri meruit meruitque placere , quamuis hinnitum , dum canit , ille daret . 
Ergo sacrum diues et pauper lingua litabat summaque tunc uoti uictima cantus erat . 
Sic nos , o Caesar , nostri spes maxima saecli , post magnos proceres paruula tura damus , audacter docto coram Uictore canentes , aut Phoebi aut uestro qui solet ore loqui ; qui licet aeterna sit uobis quaestor in aula , aeternum nobis ille magister erit . 
Ergo colat uariae te , princeps , hostia linguae ; nam noua templa tibi pectora nostra facis . 
Flucticolae cum festa nurus Pagasaea per antra Rupe sub Emathia Pelion explicuit , Angustabat humum superum satis ampla supellex ; Certabant gazis hinc polus hinc pelagus ; Ducebatque choros uiridi prope tectus amictu Caeruleae pallae concolor ipse socer ; Nympha quoque in thalamos ueniens de gurgite nuda Vestiti coepit membra timere uiri . 
Tum diuum quicumque aderat terrore remoto Quo quis pollebat lusit in officio . 
Iuppiter emisit tepidum sine pondere fulmen Et dixit : " Melius nunc Cytherea calet " . 
Pollux tum caestu laudatus , Castor habenis , Pallas tum cristis , Delia tum pharetris ; Alcides claua , Mauors tum lusit in hasta , Arcas tum uirga , nebride tum Bromius . 
Hic et Pipliadas induxerat optimus Orpheus Chordis , uoce , manu , carminibus , calamis . 
Ambitiosus Hymen totas ibi contulit artes ; Qui non ingenio , fors placuit genio . 
Fescennina tamen non sunt admissa , priusquam Intonuit solita noster Apollo lyra . 
Inter Cyaneas cautes , ubi forte uagantem , Dum fugit , et fixit trepidus Symplegada Tiphys , Atque recurrentem ructatam ad rauca Maleam , [ Ephyraea cacumina Qua super Idalium leuat Orithyon in aethram Exesi sale montis apex , ] Exit in Isthmiacum pelagus claudentibus alis Saxorum de rupe sinus , quo saepe recessu Sic tamquam toto coeat de lumine caeli , Artatur collecta dies tremulasque per undas Insequitur secreta uadi , transmittitur alto Perfusus splendore latex , mirumque relatu , Lympha bibit solem tenuique inserta fluento Perforat arenti radio lux sicca liquorem . 
Profecit studio spatium ; nam Lemnius illic Ceu templum lusit Veneri fulmenque relinquens Hic ferrugineus fumauit saepe Pyragmon . 
Hic lapis est de quinque locis dans quinque colores , Aethiops , Phrygius , Parius , Poenus , Lacedaemon , Purpureus , uiridis , maculosus , eburnus et albus . 
Postes chrysolithi fuluus diffulgurat ardor ; Myrrhina , sardonyches , amethystus Hiberus , iaspis Indus , Chalcidicus , Scythicus , beryllus , achates Attollunt duplices argenti cardine ualuas , Per quas inclusi lucem uomit umbra smaragdi ; Limina crassus onyx crustat propterque hyacinthi Caerula concordem iaciunt in stagna colorem . 
Exterior non compta silex , sed prominet alte Asper ab adsiduo lympharum uerbere pumex . 
Interiore loco simulauit Mulciber auro Exstantes late scopulos atque arte magistra Ingenti cultu naturae inculta fefellit , Huic operi insistens , quod necdum nouerat illa Quae post Lemniacis damnauit furta catenis . 
Squameus huc Triton duplicis confinia dorsi Qua coeunt supra sinuamina tortilis alui , Inter aquas calido portabat corde Dionen . 
Sed premit adiecto radiantis pondere conchae Semiferi Galatea latus , quod pollice fixo Vellit , et occulto spondet conubia tactu ; Tum gaudens torquente ioco subridet amator Vulnere iamque suam parcenti pistre flagellat . 
Pone subit turmis flagrantibus agmen Amorum ; Hic cohibet delphina rosis , uiridique iuuenco Hic uectus spretis pendet per cornua frenis ; Hi stantes motu titubant plantaque madenti Labuntur firmantque pedum uestigia pennis . 
Illa recuruato demiserat ora lacerto Mollia ; marcebant uiolae grauiorque sopore Coeperat attritu florum descendere ceruix . 
Solus de numero fratrum qui pulchrior ille est Deerat Amor , dum festa parat celeberrima Gallis , Quae socer Ommatius , magnorum maior auorum Patriciaeque nepos gentis , natae generoque Excolit auspiciis faustis . 
Sed fulsit ut ille Forte dies , matrem celeri petit ipse uolatu , Cui fax , arcus , gorytus pendebat . 
At ille Cernuus et laeuae pendens in margine palmae Libratos per inane pedes aduerberat alis , Oscula sic matris carpens somnoque refusae Semisopora leui scalpebat lumina penna . 
Tum prior his alacer coepit : " Noua gaudia porto Felicis praedae , genetrix . 
Calet ille superbus Ruricius nostris facibus dulcique ueneno Tactus uotiuum suspirat corde dolorem . 
Esset si praesens aetas , impenderet illi Lemnias imperium , Cressa stamen labyrinthi , Alceste uitam , Circe herbas , poma Calypso , Scylla comas , Atalanta pedes , Medea furores , Hippodame ceras , cygno Ioue nata coronam ; Huic Dido in ferrum , simul in suspendia Phyllis , Euadne in flammas et Sestias isset in undas . 
" His haec illa refert : " Gaudemus , nate , rebellem Quod uincis laudasque uirum ; sed forma puellae est Quam si spectasset quondam Stheneboeius heros , Non pro contemptu domuisset monstra Chimaerae ; Thermodontiaca uel qui genetrice superbus Spreuit Gnosiacae temeraria uota nouercae , Hac uisa occiderat , fateor , sed crimine uero ; Et si iudicio forsan mihi quarta fuisset , Me quoque Rhoetea damnasset pastor in Ida ; " Vincere " uel " si optas , istam da , malo , puellam " Dixerat : hanc dederam formam pro munere formae . 
Tantus honor geniusque genis ; collata rubori Pallida blatta latet depressaque lumine uultus Nigrescunt uincto baccarum fulgura collo . 
Te quoque multimodis ambisset , Hiberia , ludis , Axe Pelops , cursu Hippomenes luctaque Achelous , Aeneas bellis spectatus , Gorgone Perseus ; Nec minor haec species totiens cui Iuppiter esset Delia , taurus , olor , Satyrus , draco , fulmen et aurum . 
Quare age , iungantur ; nam census , forma genusque Conueniunt : nil hic dispar tua fixit harundo . 
Sed quid uota moror ? 
" Dixit currumque poposcit , Cui dederant crystalla iugum , quae frigore primo Orbis adhuc teneri , glacies ubi Caucason auget , Strinxit Hyperboreis Tanaitica crusta pruinis Naturam sumens gemmae quia perdidit undae . 
Perforat hunc fuluo formatus temo metallo ; Miserat hoc fluuius cuius sub gurgite Nymphae Mygdonium fouere Midam , qui pauper in auro Ditauit uersis Pactoli flumina uotis . 
Splendet perspicuo radios rota margine cingens Marmaricae de fauce ferae , dum belua curuis Dentibus excussis gemit exarmarier ora ; Misit et hoc munus tepidas qui nudus Erythras , Concolor Aethiopi uel crinem pinguis amomo , Fluxus odoratis uexat uenatibus Indus . 
Illa tamen pasci suetos per Cypron olores Vittata stringit myrto , quis cetera tensis Lactea puniceo sinuantur colla corallo . 
Ergo iter aggressi : pendens rota sulcat inanem Aera et in liquido non soluitur orbita tractu . 
Hic triplex uno comitatur Gratia nexu , Hic redolet patulo Fortunae Copia cornu , Hic spargit calathis , sed flores Flora perennes , Hic Cererem Siculam Pharius comitatur Osiris , Hic grauidos Pomona sinus pro tempore portat , Hic Pallas madidis uenit inter prela trapetis , Hic distincta latus maculosa nebride Thyias Indica Echionio Bromii rotat orgia thyrso , Hic et Sigeis specubus qui Dindyma ludit , Iam sectus recalet Corybas , cui gutture rauo Ignem per bifores regemunt caua buxa cauernas . 
Sic uentum ad thalamos : tus , nardum , balsama , myrrhae Hic sunt , hic Phoenix busti dat cinnama uiui . 
Proxima quin etiam festorum afflata calore Iam minus alget hiemps , speciemque tenentia uernam Hoc dant uota loco quod non dant tempora mundo . 
Tum Paphie dextram iuuenis dextramque puellae Complectens paucis cecinit sollemnia dictis , Ne facerent uel uerba moram : " Feliciter aeuum Ducite concordes ; sint nati sintque nepotes ; Cernat et in proauo sibimet quod pronepos optet . 
Quid me , etsi ualeam , parare carmen Fescenninicolae iubes Diones Inter crinigeras situm cateruas Et Germanica uerba sustinentem , Laudantem tetrico subinde uultu Quod Burgundio cantat esculentus , Infundens acido comam butyro ? 
Vis dicam tibi quid poema frangat ? 
Ex hoc barbaricis abacta plectris Spernit senipedem stilum Thalia , Ex quo septipedes uidet patronos . 
Felices oculos tuos et aures Felicemque libet uocare nasum , Cui non allia sordidumque cepe Ructant mane nouo decem apparatus , Quem non ut uetulum patris parentem Nutricisque uirum die nec orto Tot tantique petunt simul Gigantes , Quot uix Alcinoi culina ferret . 
Sed iam Musa tacet tenetque habenas Paucis hendecasyllabis iocata , Ne quisquam satiram uel hos uocaret . 
Amphitryoniaden perhibet ueneranda uetustas , Dum releuat terras , promeruisse polos . 
Tandem directas iusserit ire boues , Taurus , cerua , Gigas , hospes , luctator , Amazon , Cres , canis , Hesperides sint monimenta uiri , Nulla tamen fuso prior est Geryone pugna , Vni tergeminum cui tulit ille caput . 
Hinc capita , ut uiuam , tu mihi tolle tria . 
Has supplex famulus preces dicauit Responsum opperiens pium ac salubre . 
Sic ripae duplicis tumore fracto Detonsus Vachalim bibat Sygamber . 
Quod si contuleris tuo poetae , Mandem perpetuis legenda fastis Quaecumque egregiis geris triumphis . 
Nunc suspendia uatibus minatur . 
Prosper conubio dies coruscat , Quem Clotho niueis benigna pensis , Albus quem picei lapillus Indi , Quem pacis simul arbor et iuuentae Aeternumque uirens oliua signet . 
Eia , Calliope , nitente palma Da sacri laticis loquacitatem , Quem fodit pede Pegasus uolanti Cognato madidus iubam ueneno . 
Non hic impietas , nec hanc puellam Donat mortibus ambitus procorum ; Non hic Oenomai cruenta circo Audit pacta Pelops nec insequentem Pallens Hippomenes ad ima metae Tardat Schoenida ter cadente pomo ; Non hic Herculeas uidet palaestras Aetola Calydon stupens ab arce , Cum cornu fluuii superbientis Alcides premeret , subinde fessum Vndoso refouens ab hoste pectus ; Sed doctus iuuenis decensque uirgo , Ortu culmina Galliae tenentes , Iunguntur ; cito , diua , necte chordas Nec , quod detonuit Camena maior , Nostram pauperiem silere cogas . 
Ad taedas Thetidis probante Phoebo Et Chiron cecinit minore plectro , Nec risit pia turba rusticantem , Quamuis saepe senex biformis illic Carmen rumperet hinniente cantu . 
Forte procellosi remeans ex arce Capherei , Phoebados Iliacae raptum satis ulta pudorem , Pallas Erechtheo Xanthum mutabat Hymetto . 
Aurato micat aere caput maiusque serenum De terrore capit ; posito nam fulmine necdum Cinyphio Tritone truces hilarauerat artus . 
Gorgo tenet pectus medium , factura uidenti Et truncata moras ; nitet insidiosa superbum Effigies uiuitque anima pereunte uenustas ; Alta cerastarum spiris caput asperat atrum Congeries , torquet maculosa uolumina mordax Crinis , et irati dant sibila taetra capilli . 
Squameus ad mediam thorax non peruenit aluum Post chalybem pendente peplo ; tegit extima limbi Circite palla pedes , qui cum sub ueste mouentur , Crispato rigidae crepitant in syrmate rugae . 
Laeuam parma tegit Phlegraei plena tumultus : Hic rotat excussum uibrans in sidera Pindum Enceladus , rabido fit missilis Ossa Thyphoeo ; Porphyrion Pangaea rapit , Rhodopenque Damastor Strymonio cum fonte leuat , ueniensque superne Intorto calidum restinguit flumine fulmen ; Hic Pallas Pallanta petit , cui Gorgone uisa Inuenit solidum iam lancea tarda cadauer ; Hic Lemnon pro fratre Mimas contra aegida torquet , Impulsumque quatit iaculabilis insula caelum ; Plurimus hic Briareus populoso corpore pugnat , Cognatam portans aciem , cui uertice ab uno Cernas ramosis palmas fruticare lacertis . 
Nec species solas monstris , dedit arte furorem Mulciber atque ipsas timuit quas finxerat iras . 
Hastam dextra tenet , nuper quam ualle Aracynthi Ipsa sibi posita Pallas protraxit oliua . 
Hoc steterat genio , super ut uestigia diuae Labentes teneat Marathonia baca trapetas . 
Hic duo templa micant ; quorum supereminet unus Vt meritis sic sede locus , qui continet alta Scrutantes ratione uiros quid machina caeli , Quid tellus , quid fossa maris , quid turbidus aer , Quid noctis lucisque uices , quid menstrua lunae Incrementa parent , totidem cur damna sequantur . 
Ilicet hic summi resident septem sapientes , Innumerabilium primordia philosophorum : Thales Mileto genitus uadimonia damnat ; Lindie tu Cleobule iubes modus optimus ut sit ; Tu meditans totum decoras , Periandre , Corinthon ; Atticus inde Solon " ne quid nimis " approbat unum , Prienaee Bia , plures ais esse malignos ; Tu Mytilene satus cognoscere , Pittace , tempus , Noscere sese ipsum , Chilon Spartane , docebas . 
Asserit hic Samius post docta silentia lustri Pythagoras solidum princeps quod musica mundum Temperet et certis concentum reddat ab astris , Signaque zodiacus quae circulus axe supremo Terna quater retinet proprio non currere motu , Aequis inter se spatiis tamen esse locata Fixaque signifero pariter quoque cernua ferri , Praecipuumque etiam septem uaga sidera cantum Hinc dare , perfectus numerus quod uterque habeatur , Hoc numero affirmans , hoc ordine cuncta rotari : Falciferi zonam ire senis per summa polorum , Martis contiguum medio Ioue pergere sidus , Post hos iam quarto se flectere tramite Solem , Sic placidam Paphien seruare diastema quintum , Arcadium sextum , Lunam sic orbe supremo Ter denas tropico prope currere climate myras . 
Si quos ergo chelys , si quos lyra , tibia si quos Ediderint cum uoce modos , exemplar ad istud Ponderibus positis , quantum proportio suadet , Interualla sequi septeni sideris edit ; Harmoniam dicens etiam quod quattuor istis Sic sedeant elementa modis ut pondere magnis Sit locus inferior media tellure ( quod autem Perfecte medium est , imum patet esse rotundi ) ; Hinc fieri ut terram leuior superemicet unda , Altior his quoque sit qui purior eminet aer , Omnia concludat caelum leuitate suprema , Pendeat et totum simul hoc ab origine centri . 
Thales hic etiam numeris perquirit et astris Defectum ut Phoebi nec non Lunaeque laborem Nuntiet anterius ; sed rebus inutile ponit Principium , dum credit aquis subsistere mundum . 
Huius discipuli uersa est sententia dicens Principiis propriis semper res quasque creari , Singula qui quosdam fontes decernit habere Aeternum irriguos ac rerum semine plenos . 
Hunc etiam sequitur qui gignere cuncta putabat Hunc aerem pariterque deos sic autumat ortos . 
Quartus Anaxagoras Thaletica dogmata seruat , Sed diuinum animum sentit , qui fecerit orbem . 
Iunior huic iunctus residet collega , sed idem Materiam cunctis creaturis aera credens Iudicat inde deum , faceret quo cuncta , tulisse . 
Post hos Arcesilas diuina mente paratam Conicit hanc molem , confectam partibus illis Quas atomos uocat ipse leues . 
Socratica post hunc Secta micat , quae de naturae pondere migrans Ad mores hominum limandos transtulit usum . 
Hanc sectam perhibent summum excoluisse Platona , Sed triplici formasse modo , dum primus et unus Physica uel logico , logicum uel iungit ad ethos . 
Inuenit hic princeps quid prima essentia distet A summo sextoque bono : cum denique saxa Sint tantum penitusque nihil nisi esse probentur ; Proxima succedant , quibus esse et uiuere promptum est , Addere quis possis nil amplius , arbor et herba ; Tertia sit pecorum , quorum esse et uiuere motu Non caret et sensu ; mortales quarta deinde Respiciat factura suos , quibus esse , moueri , Viuere cum sensu datur , et supereminet illud , Quod sapiunt ueroque ualent discernere falsum ; Quinta creaturas superas substantia prodat , Quas quidam dixere deos , quia corpora sumant Contemplanda homini , paulo post ipsa relinquant Inque suam redeant , si qua est tenuissima , formam ; Sic fieri ut pateat substantia summa creator , Sexta tamen supraque nihil , sed cuncta sub ipso . 
Hoc in gymnasio Polemi Sapientia uitam Excolit adiunctumque suo fouet ipsa Platoni ; Obuiet et quamquam totis Academia sectis Atque neget uerum , ueris hunc laudibus ornat . 
Stoica post istos , sed concordantibus ipsis , Chrysippus Zenonque docent praecepta tenere . 
Exclusi prope iam Cynici , sed limine restant ; Ast Epicureos eliminat undique Virtus . 
At parte ex alia textrino prima Mineruae Palla Iouis rutilat , cuius bis coctus aeno Serica Sidonius fucabat stamina murex . 
Ebria nec solum spirat conchylia sandix ; Insertum nam fulgur habet , filoque rigenti Ardebat grauidum de fragmine fulminis ostrum . 
Hic uiridis patrio Glaucus pendebat amictu ; Vndabant hic arte sinus , fictoque tumore Mersabat pandas tempestas texta carinas . 
Amphitryoniadi surgebat tertia uestis : Paruulus hic gemino cinctus serpente nouercae Inscius arridet monstris ludumque putando Insidias , dum nescit , amat uultuque dolentis Exstingui deflet quos ipse interficit angues . 
Praeterea sparsis sunt haec subiecta figuris : Sus , leo , cerua , Gigans , taurus , iuga , Cerberus , hydra , Hospes , Nessus , Eryx , uolucres , Thrax , Cacus , Amazon , Cres , fluuius , Libs , poma , Lycus , uirgo , polus , Oete . 
Hoc opus , et si quid superest quod numina uestit , Virgineae posuere manus . 
Sed in agmine toto Inter Cecropias Ephyreiadasque puellas Araneola micat ; proprias conferre laborat Ipsa Minerua manus , calathisque euicta recedens Cum tenet haec telas uult haec plus tela tenere . 
Hic igitur proaui trabeas imitata rigentes Palmatam parat ipsa patri , qua consul et idem Agricolam contingat auum doceatque nepotes Non abaui solum sed aui quoque iungere fasces . 
Texuerat tamen et chlamydes , quibus ille magister Per Tartesiacas conspectus splenduit urbes Et quibus ingestae sub tempore praefecturae Conspicuus sanctas reddit se praesule leges . 
Attamen in trabea segmento luserat alto Quod priscis illustre toris . 
Ithacesia primum Fabula Dulichiique lares formantur et ipsam Penelopam tardas texit distexere telas . 
Taenaron hic frustra bis rapta coniuge pulsat Thrax fidibus , legem postquam temerauit Auerni , Et prodesse putans iterum non respicit umbram . 
Hic uouet Alceste praelato coniuge uitam Rumpere , quam cernas Parcarum uellere in ipso Nondum pernetam fato praestante salutem . 
Hic nox natarum Danai lucebat in auro , Quinquaginta enses genitor quibus impius aptat Et dat concordem discordia iussa furorem ; Solus Hypermestrae seruatus munere Lynceus Effugit ; aspicias illam sibi parua pauentem Et pro dimisso tantum pallere marito . 
Iamque Iouem in formas mutat quibus ille tenere Mnemosynam , Europam , Semelen , Ledam , Cynosuram Serpens , bos , fulmen , cygnus , Dictynna solebat . 
Iamque opus in turrem Danaae pluuiamque metalli Ibat et hic alio stillabat Iuppiter auro , Cum uirgo aspiciens uidit Tritonida uerso Lumine doctisonas spectare libentius artes ; Commutat commota manus ac pollice docto Pingere philosophi uictricem Laida coepit , Quae Cynici per menta feri rugosaque colla Rupit odoratam redolenti forpice barbam . 
Subrisit Pallas castoque haec addidit ore : " Non nostra ulterius ridebis dogmata , uirgo Philosopho nuptura meo ; mage flammea sumens Hoc mater sine texat opus . 
Consurge , sophorum Egregium Polemi decus , ac nunc Stoica tandem Pone supercilia et Cynicos imitatus amantes Incipies iterum paruum mihi ferre Platona . 
" Haerentem tali compellat uoce magister : " Perge libens , neu tu damnes fortasse iugari , Quod noster iubet ille senex qui non piger hausit Numina contemplans Anyto pallente uenenum " . 
Dixerat ; ille simul surgit uultuque modesto Tetrica nodosae commendat pallia clauae . 
Amborum tum diua comas uiridantis oliuae Pace ligat , nectit dextras ac foedera mandat , Nymphidius quae cernat auus . 
Probat Atropos omen Fuluaque concordes iunxerunt fila sorores . 
Phoebum et ter ternas decima cum Pallade Musas Orpheaque et laticem simulatum fontis equini Ogygiamque chelyn , quae saxa sequacia flectens Cantibus auritos erexit carmine muros , Sperne , fidis ; magis ille ueni nunc spiritus , oro , Pontificem dicture tuum , qui pectora priscae Intrasti Mariae , rapiens cum tympana siccus Israel appensi per concaua gurgitis iret Aggeribus uallatus aquae mediasque per undas Puluerulenta tuum clamaret turba triumphum ; Quique manum Iudith ferientem colla Olophernis Iuuisti , exciso iacuit cum gutture truncus Et fragilis ualido latuit bene sexus in ictu ; Expresso uel qui complens de uellere peluem Inficiensque dehinc non tacto uellere terram Firmasti Gedeona , tubis inserte canoris Spiritus , et solo uenit uictoria cantu ; Quique etiam adsumptum pecorosi de grege Iesse Adflasti regem , plaustro cum foederis arcam Imponens hostis nullo moderante bubulco Proderet obscaenum turgenti podice morbum ; Quique trium quondam puerorum in fauce sonasti , Quos in Chaldaei positos fornace tyranni Roscida combusto madefecit flamma camino ; Quique uolubilibus spatiantem tractibus alui Complesti Ionam , resonant dum uiscera monstri Introrsum psallente cibo uel pondera uentris Ieiuni plenique tamen uate intemerato Ructat cruda fames , quem singultantibus extis Esuriens uomuit suspenso belua morsu ; Quique duplex quondam uenisti in pectus Helisei , Thesbiten cum forte senem iam flammeus axis Tolleret et scissam linquens pro munere pellem Hispidus ardentes auriga intraret habenas ; Quique etiam Heliam terris missure secundum Zachariae iusti linguam placate ligasti , Dum faceret serum rugosa puerpera patrem , Edita significans iusso reticere propheta , Gratia cum fulsit , nosset se ut lex tacituram ; Quique etiam nascens ex uirgine semine nullo , Ante ullum tempus deus atque in tempore Christus , Ad corpus quantum spectat , tu te ipse creasti ; Qui uisum caecis , gressum quoque reddere claudis , Auditum surdis , mutis laxare loquelam Suetus ad hoc etiam uenisti , ut mortua membra Lecto , sandapila , tumulo consurgere possint ; Quique etiam poenas suscepta in carne tulisti , Sustentans alapas , ludibria , uerbera , uepres , Sortem , uincla , crucem , clauos , fel , missile , acetum , Postremo mortem , sed surrecturus , adisti , Eripiens quidquid ueteris migrauerat hostis In ius per nostrum facinus , cum femina prima Praeceptum soluens culpa nos perpete uinxit ; ( Qui cum te interitu petiit nec repperit in te Quod posset proprium conuincere , perdidit omne Quod lapsu dedit Eua suo ; chirographon illud , Quo peruasus homo est , haec compensatio rupit . 
Expers peccati pro peccatoribus amplum Fis pretium ueteremque nouus uice faenoris Adam , Dum moreris , de morte rapis . 
Sic mortua mors est , Sic sese insidiis quas fecerat ipsa fefellit ; Nam dum indiscrete petit insontemque reosque , Egit , ut absolui possent et crimine nexi ) ; Quique etiam iustos ad tempus surgere tecum Iussisti cineres , cum tectis tempore longo Irrupit festina salus infusaque raptim Excussit tumulis solidatas uita fauillas : Da Faustum laudare tuum , da soluere grates , Quas et post debere iuuat . 
Te , magne sacerdos , Barbitus hic noster plectro licet impare cantat . 
Haec igitur prima est uel causa uel actio laudum , Quod mihi germani , dum lubrica uoluitur aetas , Seruatus tecum domini per dona probatur Nec fama titubante pudor ; te respicit istud Quantumcumque bonum ; merces debebitur illi , Ille tibi . 
Sit laus , si labi noluit , eius ; Nam quod nec potuit , totum ad te iure redundat . 
Praeterea quod me pridem Reios ueniente , Cum Procyon fureret , cum solis torridus ignis Flexilibus rimis sitientes scriberet agros , Hospite te nostros excepit protinus aestus Pax , domus , umbra , latex , benedictio , mensa , cubile . 
Omnibus attamen his sat praestat quod uoluisti Vt sanctae matris sanctum quoque limen adirem . 
Derigui , fateor , mihi conscius atque repente Tinxit adorantem pauido reuerentia uultum ; Nec secus intremui quam si me forte Rebeccae Israel aut Samuel crinitus duceret Annae . 
Quapropter te uel uotis sine fine colentes Affectum magnum per carmina parua fatemur . 
Seu te flammatae Syrtes et inhospita tesqua Seu caeno uiridante palus seu nigra recessu Incultum mage saxa tenent , ubi sole remoto Concaua longaeuas adseruant antra tenebras ; Seu te praeruptis porrecta in rupibus Alpis Succinctos gelido libantem caespite somnos , Anachoreta , tremit ( quae quamquam frigora portet , Conceptum Christi numquam domat illa calorem ) , Qua nunc Helias , nunc te iubet ire Iohannes , Nunc duo Macarii , nunc et Paphnutius heros , Nunc Or , nunc Ammon , nunc Sarmata , nunc Hilarion , Nunc uocat in tunica nudus te Antonius illa Quam fecit palmae foliis manus alma magistri ; Seu te Lirinus priscum complexa parentem est , Qua tu iam fractus pro magna saepe quiete Discipulis seruire uenis uixque otia somni , Vix coctos capture cibos abstemius aeuum Ducis et insertis pinguis ieiunia psalmis , Fratribus insinuans quantos illa insula plana Miserit in caelum montes , quae sancta Caprasi Vita senis iuuenisque Lupi , quae gratia patrem Mansit Honoratum , fuerit quis Maximus ille , Vrbem tu cuius monachosque antistes et abbas Bis successor agis , celebrans quoque laudibus illis Eucherii uenientis iter , redeuntis Hilari ; Seu te commissus populus tenet et minor audet Te medio tumidos maiorum temnere mores ; Seu tu sollicitus curas qua languidus esca Quaue peregrinus uiuat , quid pascat et illum , Lubrica crura cui tenuat sub compede carcer ; Seu mage funeribus mentem distractus humandis , Liuida defuncti si pauperis ossa uirescant , Infastiditum fers ipse ad busta cadauer ; Seu te conspicuis gradibus uenerabilis arae Contionaturum plebs sedula circumsistit , Expositae legis bibat auribus ut medicinam : Quidquid agis , quocumque loci es , semper mihi Faustus , Semper Honoratus , semper quoque Maximus esto . 
Quattuor ante dies quam lux Sextilis adusti Prima spiciferum proferat orbe caput , Natalis nostris decimus sextusque coletur , Aduentu felix qui petit esse tuo . 
Non tibi gemmatis ponentur prandia mensis , Assyrius murex nec tibi sigma dabit ; Nec per multiplices abaco splendente cauernas Argenti nigri pondera defodiam ; Nec scyphus hic dabitur rutilo cui forte metallo Crustatum stringat tortilis ansa latus . 
Fercula sunt nobis mediocria , non ita facta Mensurae ut grandis suppleat ars pretium . 
Non panes Libyca solitos flauescere Syrte Accipiet Galli rustica mensa tui . 
Vina mihi non sunt Gazetica , Chia , Falerna Quaeque Sarepteno palmite missa bibas . 
Pocula non hic sunt inlustria nomine pagi Quod posuit nostris ipse triumuir agris . 
Tu tamen ut uenias petimus ; dabit omnia Christus , Hic mihi qui patriam fecit amore tuo . 
Si quis Auitacum dignaris uisere nostram , Non tibi displiceat : sic quod habes placeat . 
Aemula Baiano tolluntur culmina cono Parque cothurnato uertice fulget apex . 
Garrula Gauranis plus murmurat unda fluentis Contigui collis lapsa supercilio . 
Lucrinum stagnum diues Campania nollet , Aequora si nostri cerneret illa lacus . 
Illud puniceis ornatur litus echinis : Piscibus in nostris , hospes , utrumque uides . 
Si libet et placido partiris gaudia corde , Quisquis ades , Baias tu facis hic animo . 
Intrate algentes post balnea torrida fluctus Vt solidet calidam frigore lympha cutem ; Et licet hoc solo mergatis membra liquore , Per stagnum nostrum lumina uestra natant . 
Auspicio et numero fasces , Auguste , secundos erige et effulgens trabealis mole metalli annum pande nouum consul uetus ac sine fastu scribere bis fastis . 
Quamquam diademate crinem fastigatus eas umerosque ex more priorum includat Sarrana chlamys , te picta togarum purpura plus capiat , quia res est semper ab aeuo rara frequens consul . 
Tuque o cui laurea , Iane , annua debetur , religa torpore soluto quauis fronde comas , subita nec luce pauescas principis aut rerum credas elementa moueri . 
Nil natura nouat : sol hic quoque uenit ab ortu . 
Hic est , o proceres , petiit quem Romula uirtus et quem uester amor ; cui se ceu uicta procellis atque carens rectore ratis respublica fractam intulit , ut digno melius flectenda magistro , ne tempestates , ne te , pirata , timeret . 
Te prece ruricola expetiit , te foedere iunctus adsensu , te castra tubis , te curia plausu , te punctis scripsere tribus collegaque misit te nobis regnumque tibi ; suffragia tot sunt quanta legit mundus . 
Fateor , trepidauimus omnes , ne uellet collega pius permittere uoto publica uota tuo . 
Credet uentura propago ? 
in nos ut possint , princeps , sic cuncta licere , de te non totum licuit tibi . 
Facta priorum exsuperas , Auguste Leo ; nam regna superstat qui regnare iubet : melius respublica uestra nunc erit una magis , quae sic est facta duorum . 
Salue , sceptrorum columen , regina Orientis , orbis Roma tui , rerum mihi principe misso iam non Eoo solum ueneranda Quiriti , imperii sedes , sed plus pretiosa , quod extas imperii genetrix . 
Rhodopen quae portat et Haemum , Thracum terra tua est , heroum fertilis ora . 
Excipit hic gnatos glacies et matris ab aluo artus infantum molles nix ciuica durat . 
Pectore uix alitur quisquam , sed ab ubere tractus plus potat per uulnus equum ; sic lacte relicto uirtutem gens tota bibit . 
Creuere parumper : mox pugnam ludunt iaculis ; hos suggerit illis nutrix plaga iocos . 
Pueri uenatibus apti lustra feris uacuant ; rapto ditata iuuentus iura colit gladii , consummatamque senectam non ferro finire pudet : tali ordine uitae ciues Martis agunt . 
At tu circumflua ponto Europae atque Asiae commissam carpis utrimque temperiem ; nam Bistonios Aquilonis hiatus proxima Calchidici sensim tuba temperat Euri . 
Interea te Susa tremunt ac supplice cultu flectit Achaemenius lunatum Persa tiaram . 
Indus odorifero crinem madefactus amomo in tua lucra feris exarmat guttur alumnis , ut pandum dependat ebur ; sic trunca reportat Bosphoreis elefas inglorius ora tributis . 
Porrigis ingentem spatiosis moenibus urbem , quam tamen angustam populus facit ; itur in aequor molibus et ueteres tellus noua contrahit undas ; namque Dicarcheae translatus puluis harenae intratis solidatur aquis durataque massa sustinet aduectos peregrino in gurgite campos . 
Sic te dispositam spectantemque undique portus , uallatam pelago terrarum commoda cingunt . 
Fortunata sat es Romae partita triumphos et iam non querimur ; ualeat diuisio regni . 
Concordant lancis partes ; dum pondera nostra suscipis , aequasti . 
Tali tu ciuis ab urbe Procopio genitore micas , cui prisca propago Augustis uenit a proauis ; quem dicere digno non datur eloquio , nec si modo surgat Auerno qui cantu flexit scopulos digitisque canoris compulit auritas ad plectrum currere siluas , cum starent Hebri latices cursuque ligato fluminis attoniti carmen magis unda sitiret . 
Huic quondam iuueni reparatio credita pacis Assyriae ; stupuit primis se Parthus in annis consilium non ferre senis ; conterritus haesit quisque sedet sub rege satraps ; ita uinxerat omnes legati genius . 
Tremuerunt Medica rura , quaeque draconigenae portas non clauserat hosti , tum demum Babylon nimis est sibi uisa patere . 
Partibus at postquam statuit noua formula foedus Procopio dictante magis , iuratur ab illis ignis et unda deus , nec non rata pacta futura hic diuos testatur auos . 
Chaldaeus in extis pontificum de more senex arcana peregit murmura ; gemmantem pateram rex ipse retentans fudit turicremis carchesia cernuus aris . 
Suscipit hinc reducem duplicati culmen honoris : patricius nec non peditumque equitumque magister praeficitur castris , ubi Tauri claustra cohercens Aethiopasque uagos belli terrore relegans gurgite pacato famulum spectaret Orontem . 
Huic socer Anthemius praefectus , consul et idem , iudiciis populos atque annum nomine rexit . 
Purpureos Fortuna uiros cum murice semper prosequitur ; solum hoc tantum mutatur in illis , ut regnet qui consul erat . 
Sed omittimus omnes . 
Iam tu ad plectra ueni , tritus cui casside crinis ad diadema uenit , rutilum cui Caesaris ostrum deposito thorace datur sceptroque replenda mucrone est uacuata manus . 
Cunabula uestra imperii fulsere notis et praescia tellus aurea conuerso promisit saecula fetu . 
Te nascente ferunt exorto flumina melle dulcatis cunctata uadis oleique liquores isse per attonitas bacca pendente trapetas . 
Protulit undantem segetem sine semine campus et sine se natis inuidit pampinus uuis . 
Hibernae rubuere rosae spretoque rigore lilia permixtis insultauere pruinis . 
Tale puerperium quotiens Lucina resoluit , mos elementorum cedit regnique futuri fit rerum nouitate fides . 
Uenisse beatos sic loquitur natura deos : constantis Iuli lambebant teneros incendia blanda capillos ; Astyages Cyro pellendus forte nepoti inguinis expauit diffusum uite racemum ; praebuit intrepido mammas lupa feta Quirino ; Iulius in lucem uenit , dum laurea flagrat ; magnus Alexander necnon Augustus habentur concepti serpente deo Phoebumque Iouemque diuisere sibi ; namque horum quaesiit unus Cinyphia sub Syrte patrem ; maculis genetricis alter Phoebigenam sese gaudebat haberi , Paeonii iactans Epidauria signa draconis . 
Multos cinxerunt aquilae subitumque per orbem lusit uenturas famulatrix penna coronas . 
Ast hunc , egregii proceres , ad sceptra uocari iam tum nosse datum est , laribus cum forte paternis protulit excisus iam non sua germina palmes . 
Imperii uer illud erat ; sub imagine frondis dextra per arentem florebant omina uirgam . 
At postquam primos infans exegerat annos , reptabat super arma patris , quamque arta terebat lammina ceruicem gemina complexus ab ulna liuida laxatis intrabat ad oscula cristis . 
Ludus erat puero raptas ex hoste sagittas festina tractare manu captosque per arcus flexa reluctantes in cornua trudere neruos , nunc tremulum tenero iaculum torquere lacerto inque frementis equi dorsum cum pondere conti indutas Chalybum saltu transferre catenas , inuentas agitare feras et fronde latentes quaerere , deprensas modo claudere cassibus artis , nunc torto penetrare ueru ; tum saepe fragore laudari comitum , frendens cum belua ferrum ferret et intratos exirent arma per armos . 
Conde Pelethronios , alacer puer et uenator , Aeacida , titulos , quamquam subiecta magistri terga premens et ob hoc securus lustra pererrans tu potius regereris equo . 
Non principe nostro spicula direxit melius Pythona superstans Paean , cum uacua turbatus paene pharetra figeret innumeris numerosa uolumina telis . 
Nec minus haec inter ueteres audire sophistas : Mileto quod crete Thales uadimonia culpas , Lindie quod Cleobule canis : modus optimus esto , ex Ephyra totum meditaris quod Periander , Attice quodue Solon finem bene respicis aeui , Prienaee Bia , quod plus tibi turba malorum est , noscere quod tempus , Lesbo sate Pittace , suades , quod se nosse omnes uis , ex Lacedaemone Chilon . 
Praeterea didicit uarias , noua dogmata , sectas : quicquid laudauit Scythicis Anacharsis in aruis , quicquid legifero profecit Sparta Lycurgo , quicquid Erechtheis Cynicorum turba uolutat gymnasiis , imitata tuos , Epicure , sodales , quicquid nil uerum statuens Academia duplex personat , arroso quicquid sapit ungue Cleanthes , quicquid Pythagoras , Democritus Heraclitusque defleuit , risit , tacuit ; quodcumque Platonis ingenium , quod in arce fuit , docet ordine terno , quae uel Aristoteles , partitus membra loquendi , argumentosis dat retia syllogismis ; quicquid Anaximenes , Euclides , Archyta , Zenon , Arcesilaus , Chrysippus Anaxagorasque dederunt , Socraticusque animus post fatum in Phaedone uiuus , despiciens uastas tenuato crure catenas , cum tremeret mors ipsa reum ferretque uenenum pallida securo lictoris dextra magistro . 
Praeterea quicquid Latiaribus indere libris prisca aetas studuit , totum percurrere suetus : Mantua quas acies pelagique pericula lusit , Zmyrnaeas imitata tubas , quamcumque loquendi Arpinas dat consul opem , sine fine secutus fabro progenitum , spreto cui patre polita eloquiis plus lingua fuit , uel quicquid in aeuum mittunt Euganeis Patauina uolumina chartis , qua Crispus breuitate placet , quo pondere Uarro , quo genio Plautus , quo fulmine Quintilianus , qua pompa Tacitus numquam sine laude loquendus . 
His hunc formatum studiis , natalibus ortum , moribus imbutum princeps , cui mundus ab Euro ad Zephyrum tunc sceptra dabat , cui nubilis atque unica purpureos debebat nata nepotes , elegit generum ; sed non ut deside luxu fortuna soceri contentus et otia captans nil sibi deberet ; comitis sed iure recepto Danubii ripas et tractum limitis ampli circuit , hortatur , disponit , discutit , armat . 
Sic sub patre Pius moderatus castra parentis , sic Marcus uiuente Pio , post iura daturi , innumerabilibus legionibus imperitabant . 
Hinc reduci datur omnis honos , et utrique magister militiae consulque micat , coniuncta potestas patricii , celerique gradu priuata cucurrit culmina conscenditque senum puer ipse curulem , sedit et emerito iuuenis ueteranus in auro . 
Iamque parens diuos ; sed uobis nulla cupido imperii ; longam diademata passa repulsam insignem legere uirum , quem deinde legentem spernere non posses . 
Soli tibi contulit uni hoc Fortuna decus , quamquam te posceret ordo , ut lectus princeps mage quam uideare relictus : post socerum Augustum regnas , sed non tibi uenit purpura per thalamos et coniunx regia regno laus potius quam causa fuit ; nam iuris habenis non generum legit respublica , sed generosum . 
Fallor , bis gemino nisi cardine rem probat orbis : ambit te Zephyrus rectorem , destinat Eurus , ad Boream pugnas et formidaris ad Austrum . 
Ante tamen quam te socium collega crearet , perstrinxisse libet quos Illyris ora triumphos uiderit , excisam quae se Ualameris ab armis forte ducis nostri uitio deserta gemebat . 
Haud aliter , caesus quondam cum Caepio robur dedidit Ausonium , subita cogente ruina , electura ducem post guttura fracta Iugurthae ultum Arpinatem Calpurnia foedera lixam opposuit rabido respublica territa Cimbro . 
Hic primum ut uestras aquilas prouincia uidit , desiit hostiles confestim horrere dracones . 
Ilicet edomiti bello praedaque carentes mox ipsi tua praeda iacent . 
Sed omittimus istos ut populatores : belli magis acta reuoluo . 
Quod bellum non parua manus nec carcere fracto ad gladiaturam tu , Spartace uincte , parasti , sed Scythicae uaga turba plagae , feritatis abundans , dira , rapax , uehemens , ipsis quoque gentibus illic barbara barbaricis , cuius dux Hormidac atque ciuis erat . 
Quis tale solum est moresque genusque . 
Albus Hyperboreis Tanais qua uallibus actus Riphaea de caute cadit , iacet axe sub ursae gens animis membrisque minax : ita uultibus ipsis infantum suus horror inest . 
Consurgit in artum massa rotunda caput ; geminis sub fronte cauernis uisus adest oculis absentibus ; acta cerebri in cameram uix ad refugos lux peruenit orbes , non tamen et clausos ; nam fornice non spatioso magna uident spatia , et maioris luminis usum perspicua in puteis compensant puncta profundis . 
Tum , ne per malas excrescat fistula duplex , obtundit teneras circumdata fascia nares , ut galeis cedant : sic propter proelia natos maternus deformat amor , quia tensa genarum non interiecto fit latior area naso . 
Cetera pars est pulchra uiris : stant pectora uasta , insignes umeri , succincta sub ilibus aluus . 
Forma quidem pediti media est , procera sed exstat si cernas equites ; sic longi saepe putantur si sedeant . 
Uix matre carens ut constitit infans , mox praebet dorsum sonipes ; cognata reare membra uiris : ita semper equo ceu fixus adhaeret rector ; cornipedum tergo gens altera fertur , haec habitat . 
Teretes arcus et spicula cordi , terribiles certaeque manus iaculisque ferendae mortis fixa fides et non peccante sub ictu edoctus peccare furor . 
Gens ista repente erumpens solidumque rotis transuecta per Histrum uenerat et sectas inciderat orbita lymphas . 
Hanc tu directus per Dacica rura uagantem contra is , aggrederis , superas , includis ; et ut te metato spatio castrorum Serdica uidit , obsidione premis . 
Quae te sic tempore multo in uallo positum stupuit , quod miles in agros nec licitis nec furtiuis excursibus ibat . 
Cui deesset cum saepe Ceres semperque Lyaeus , disciplina tamen non defuit ; inde propinquo hoste magis timuere ducem . 
Sic denique factum est ut socius tum forte tuus , mox proditor , illis frustra terga daret commissae tempore pugnae . 
Qui iam cum fugeret flexo pede cornua nudans , tu stabas acies solus , te sparsa fugaci expetiit ductore manus , te Marte pedestri sudantem repetebat eques , tua signa secutus non se desertum sensit certamine miles . 
I nunc et ueteris profer praeconia Tulli , aetas cana patrum , quod pulchro hortamine mendax occuluit refugi nutantia foedera Metti . 
Nil simile est fallique tuum tibi non placet hostem . 
Tunc uicit miles , dum se putat esse iuuandum ; hic uicit , postquam se comperit esse relictum . 
Dux fugit , insequeris ; renouat certamina , uincis ; clauditur , expugnas ; elabitur , obruis atque Sarmaticae paci pretium sua funera ponis . 
Paretur , iussum subiit iam transfuga letum atque peregrino cecidit tua uictima ferro . 
Ecce iterum , si forte placet , conflige , uetustas ! 
Hannibal ille ferox ad poenam forte petitus , etsi non habuit ius uitae fine supremo , certe habuit mortis : quem caecus carcer et uncus et quem exspectabat fracturus guttura lictor , hausit Bebrycio constantior hospite uirus ; nam te qui fugit , mandata morte peremptus , non tam uictoris periit quam iudicis ore . 
Nunc ades , o Paean , lauro cui grypas obuncos docta lupata ligant , quotiens per frondea lora flectis penniferos hederis bicoloribus armos ; huc conuerte chelyn ; non est modo dicere tempus Pythona exstinctum nec bis septena sonare uulnera Tantalidum , quorum tibi funera seruat cantus et aeterno uiuunt in carmine mortes . 
Uos quoque , Castalides , paucis , quo numine nobis uenerit Anthemius gemini cum foedere regni , pandite : pax rerum misit qui bella gubernet . 
Auxerat Augustus naturae lege Seuerus diuorum numerum . 
Quem mox Oenotria casum uidit ut aerei de rupibus Appennini , pergit caerulei uitreas ad Thybridis aedes , non galea conclusa genas ( nec sutilis illi circulus impactis loricam texuit hamis ) , sed nudata caput ; pro crine racemifer exit plurima per frontem constringens oppida palmes , perque umeros teretes , rutilantes perque lacertos pendula gemmiferae mordebant suppara bullae . 
Segnior incedit senio uenerandaque membra uiticomam retinens baculi uice flectit ad ulmum . 
Sed tamen Ubertas sequitur ; quacumque propinquat , incessu fecundat iter ; comitataque gressum laeta per impressas rorat Uindemia plantas . 
Ilicet ingreditur Tiberini gurgitis antrum . 
Currebat fluuius residens et harundinis altae concolor in uiridi fluitabat silua capillo ; dat sonitum mento unda cadens , licet hispida saetis suppositis multum sedaret barba fragorem ; pectore ructabat latices lapsuque citato sulcabat madidam iam torrens alueus aluum . 
Terretur ueniente dea manibusque remissis remus et urna cadunt . 
Ueniae tum uerba paranti illa prior : Uenio uiduatam praesule nostro per te , si placeat , lacrimis inflectere Romam ; expetat Aurorae partes fastuque remoto hoc unum praestet , iam plus dignetur amari . 
Instrue quas quaerat uires orbique iacenti quo poscat dic orbe caput . 
Quemcumque creauit axe meo natum , confestim fregit in illo imperii fortuna rotas . 
Hinc Uandalus hostis urget et in nostrum numerosa classe quotannis militat excidium , conuersoque ordine fati torrida Caucaseos infert mihi Byrsa furores . 
Praeterea inuictus Ricimer , quem publica fata respiciunt , proprio solus uix Marte repellit piratam per rura uagum , qui proelia uitans uictorem fugitiuus agit . 
Quis sufferat hostem qui pacem pugnamque negat ? 
nam foedera nulla cum Ricimere iacit . 
Quem cur nimis oderit audi . 
Incertum crepat ille patrem , cum serua sit illi certa parens ; nunc , ut regis sit filius , effert matris adulterium . 
Tum liuet quod Ricimerem in regnum duo regna uocant ; nam patre Suebus , a genetrice Getes . 
Simul et reminiscitur illud , quod Tartesiacis auus huius Uallia terris Uandalicas turmas et iuncti Martis Alanos strauit et occiduam texere cadauera Calpen . 
Quid ueteres narrare fugas , quid damna priorum ? 
Agrigentini recolit dispendia campi . 
Inde furit , quod se docuit satis iste nepotem illius esse uiri , quo uiso , Uandale , semper terga dabas . 
Nam non Siculis illustrior aruis tu , Marcelle , redis , per quem tellure marique nostra Syracosios presserunt arma penates ; nec tu , cui currum Curii superare , Metelle , contigit , ostentans nobis elephanta frequentem , grex niger albentes tegeret cum mole iugales auctoremque suum celaret pompa triumphi . 
Noricus Ostrogothum quod continet , iste timetur ; Gallia quod Rheni Martem ligat , iste pauori est ; quod consanguineo me Uandalus hostis Alano diripuit radente , suis hic ultus ab armis . 
Sed tamen unus homo est nec tanta pericula solus tollere , sed differre potest . 
Modo principe nobis est opus armato , ueterum qui more parentum non mandet sed bella gerat , quem signa mouentem terra uel unda tremant , ut tandem iure recepto Romula desuetas moderentur classica classes . 
Audiit illa pater , simul annuit . 
Itur in urbem . 
Continuo uidet ipse deam , summissus adorat , pectus et exsertam tetigerunt cornua mammam ; mandatas fert inde preces . 
Quas diua secuta apparat ire uiam . 
Laxatos torua capillos stringit et inclusae latuerunt casside turres ; infula laurus erat . 
Bullis hostilibus asper applicat a laeua surgentem balteus ensem . 
Inseritur clipeo uictrix manus ; illius orbem Martigenae , lupa , Thybris , Amor , Mars , Ilia complent . 
Fibula mordaci refugas a pectore uestes dente capit . 
Micat hasta minax , quercusque trophaeis curua tremit placidoque deam sub fasce fatigat . 
Perpetuo stat planta solo , sed fascia primos sistitur ad digitos , retinacula bina cothurnis mittit in aduersum uincto de fomite pollex , quae stringant crepidas et concurrentibus ansis uinclorum pandas texant per crura catenas . 
Ergo , sicut erat , liquidam transuecta per aethram nascentis petiit tepidos Hyperionis ortus . 
Est locus Oceani , longinquis proximus Indis , axe sub Eoo , Nabataeum tensus in Eurum ; uer ibi continuum est , interpellata nec ullis frigoribus pallescit humus , sed flore perenni picta peregrinos ignorant arua rigores ; halant rura rosis , indiscriptosque per agros fragrat odor ; uiolam , cytisum , serpylla , ligustrum , lilia , narcissos , casiam , colocasia , caltas , costum , malobathrum , myrrhas , opobalsama , tura parturiunt campi ; nec non pulsante senecta hinc rediuiua petit uicinus cinnama Phoenix . 
Hic domus Aurorae rutilo crustante metallo bacarum praefert leues asprata lapillos . 
Diripiunt diuersa oculos et ab arte magistra hoc uincit quodcumque uides ; sed conditur omnis sub domina praesente decor , nimioque rubore gemmarum uarios perdit , quia possidet , ignes . 
Fundebat coma pexa crocos flexoque lacerto lutea depressus comebat tempora pecten . 
Fundebant oculi radios ; color igneus illis , non tamen ardor erat , quamuis de nocte recussa excepti soleant sudorem fingere rores . 
Pectora bis cingunt zonae , paruisque papillis inuidiam facit ipse sinus ; pars extima pepli perfert puniceas ad crura rubentia rugas . 
Sic regina sedet solio ; sceptri uice dextram lampadis hasta replet . 
Nox astat proxima diuae , iam refugos conuersa pedes , ac pone tribunal promit Lux summum uix intellecta cacumen . 
Hinc Romam liquido uenientem tramite cernens exsiluit propere et blandis prior orsa loquelis : " Quid , caput o mundi , dixit , mea regna reuisis ? 
Quidue iubes ? 
" Paulum illa silens atque aspera miscens mitibus haec coepit : " Uenio ( desiste moueri nec multum trepida ) , non ut mihi pressus Araxes imposito sub ponte fluat nec ut ordine prisco Indicus Ausonia potetur casside Ganges , aut ut tigriferi pharetrata per arua Niphatis depopuletur ouans Artaxata Caspia consul . 
Non Pori modo regna precor nec ut hisce lacertis frangat Hydaspeas aries impactus Erythras . 
Non in Bactra feror nec committentia pugnas nostra Semiramiae rident ad classica portae . 
Arsacias non quaero domus nec tessera castris in Ctesiphonta datur . 
Totum hunc tibi cessimus axem , et nec sic mereor nostram ut tueare senectam ? 
Omne quod Euphraten Tigrimque interiacet , olim sola tenes ; res empta mihi est de sanguine Crassi ; ad Carrhas pretium scripsi ; nec inulta remansi aut periit sic emptus ager ; si fallo , probasti , Uentidio mactate Sapor . 
Nec sufficit istud : Armenias Pontumque dedi , quo Marte petitum dicat Sylla tibi ; forsan non creditur uni : consule Lucullum . 
Taceo iam Cycladas omnes ; acquisita meo seruit tibi Creta Metello . 
Transcripsi Cilicas : hos Magnus fuderat olim . 
Adieci Syriae , quos nunc moderaris , Isauros : hos quoque sub nostris domuit Seruilius armis . 
Concessi Aetolos ueteres Acheloiaque arua , transfudi Attalicum male credula testamentum , Epirum retines : tu scis , cui debeat illam Pyrrhus . 
In Illyricum specto te mittere iura ac Macetum terras : et habes tu , Paule , nepotes ! 
Aegypti frumenta dedi : mihi uicerat olim Leucadiis Agrippa fretis . 
Iudaea tenetur sub dicione tua , tamquam tu miseris illuc insignem cum patre Titum . 
Tibi Cypria merces fertur : pugnaces ego pauper laudo Catones . 
Dorica te tellus et Achaica rura tremiscunt , tendis et in bimarem felicia regna Corinthon : dic , Byzantinus quis rem tibi Mummius egit ? 
Sed si forte placet ueteres sopire querelas , Anthemium concede mihi . 
Sit partibus istis Augustus longumque Leo ; mea iura gubernet , quem petii ; patrio uestiri murice natam gaudeat Euphemiam sidus diuale parentis . 
Adice praeterea priuatum ad publica foedus : sit socer Augustus genero Ricimere beatus ; nobilitate micant : est uobis regia uirgo , regius ille mihi . 
Si concors annuis istud , mox Libyam sperare dabis . 
Circumspice taedas antiquas : par nulla tibi sic copula praesto est . 
Proferat hic ueterum thalamos discrimine partos Graecia , ni pudor est : reparatis Pisa quadrigis suscitet Oenomaum , natae quem fraude cadentem cerea destituit resolutis axibus obex ; procedat Colchis prius agnita uirgo marito crimine quam sexu ; spectet de carcere circi pallentes Atalanta procos et poma decori Hippomenis iam non pro solo colligat auro ; Deianira , tuas Achelous gymnade pinguis illustret taedas et ab Hercule pressus anhelo lassatum foueat riuis riualibus hostem . 
Quantumuis repetam ueteris conubia saecli , transcendunt hic heroas , heroidas illa . 
Hos thalamos , Ricimer , Uirtus tibi pronuba poscit atque Dionaeam dat Martia laurea myrtum . 
Ergo age , trade uirum non otia pigra fouentem deliciisque grauem , sed quem modo nauticus urit aestus Abydenique sinus et Sestias ora Hellespontiacis circumclamata procellis ; quas pelagi fauces non sic tenuisse uel illum crediderim , cui ruptus Athos , cui remige Medo turgida siluosam currebant uela per Alpem ; nec Lucullanis sic haec freta cincta carinis , segnis ad insignem sedit cum Cyzicon hostis , qui cogente fame cognata cadauera mandens uixit morte sua . 
Sed quid mea uota retardo ? 
Trade magis . 
Tum pauca refert Tithonia coniunx : Duc age , sancta parens , quamquam mihi maximus usus inuicti summique ducis , dum mitior exstes et non disiunctas melius moderemur habenas . 
Nam si forte placet ueterum meminisse laborum , et qui pro patria uestri pugnaret Iuli , ut nil plus dicam , prior hinc ego Memnona misi . 
" Finierant ; geminas iunxit Concordia partes , electo tandem potitur quod principe Roma . 
Nunc aliquos uoto simili uel amore , Uetustas , te legisse crepa , numquam non inuida summis emeritisque uiris . 
Brenni contra arma Camillum profer ab exilio Cincinnatoque secures expulso Caesone refer flentemque parentem a rastris ad rostra roga , miseroque tumultu pelle prius quos uicta petas ; si ruperit Alpes Poenus , ad afflictos condemnatosque recurre ; improbus ut rubeat Barcina clade Metaurus , multatus tibi consul agat , qui milia fundens Hasdrubalis , rutilum sibi cum fabricauerit ensem , concretum gerat ipse caput . 
Longe altera nostri gratia iudicii est ; scit se non laesus amari . 
Sed mea iam nimii propellunt carbasa flatus ; siste , Camena , modos tenues , portumque petenti iam placido sedeat mihi carminis ancora fundo . 
At tamen , o Princeps , quae nunc tibi classis et arma tractentur , quam magna geras , quam tempore paruo , si mea uota Deus produxerit , ordine recto aut genero bis mox aut te ter consule dicam . 
Nam modo nos iam festa uocant et ad Ulpia poscunt te fora , donabis quos libertate Quirites , quorum gaudentes exceptant uerbera malae . 
Perge , pater patriae , felix atque omine fausto captiuos uincture nouos absolue uetustos . 
Natalis noster Nonas instare Nouembres Admonet : occurras non rogo , sed iubeo . 
Sit tecum coniunx , duo nunc properate ; sed illud Post annum optamus tertius ut uenias . 
Quattuor haec primum pisces nox insuit hamis ; Inde duos tenui , tu quoque sume duos . 
Quos misi , sunt maiores ; rectissimus ordo est ; Namque animae nostrae portio maior eras . 
Bistonii stabulum regis , Busiridis aras , Antiphatae mensas et Taurica regna Thoantis Atque Ithaci ingenio fraudatum luce Cyclopa Portantem frontis campo per concaua montis Par prope transfossi tenebrosum luminis antrum , Hospes , adi , si quis Burgum taciturus adisti . 
Et licet in carmen non passim laxet habenas Phoebus et hic totis non pandat carbasa fandi , Quisque tamen tantos non laudans ore penates Inspicis , inspiceris : resonat sine uoce uoluntas ; Nam tua te tacitum liuere silentia clamant . 
Ergo age , Pierias , Erato , mihi percute chordas ; Responsent Satyri , digitumque pedemque mouentes Ludant et tremulo non rumpant cantica saltu . 
Quidquid forte Dryas uel quidquid Hamadryas umquam Conexis sibimet festum plausere Napaeis , Dependant modo , Burge , tibi , uel Naidas istic , Nereidum chorus alme , doce , cum forte Garumna Huc redeunte uenis pontumque in flumine sulcas . 
Pande igitur causas , Erato , laribusque sit ede Quis genius ; tantum non est sine praesule culmen . 
Forte sagittiferas Euan populatus Erythras Vite capistratas cogebat ad esseda tigres , Intrabat duplicem qua temo racemifer arcum . 
Marcidus ipse sedet curru ; madet ardua ceruix Sudati de rore meri , caput aurea rumpunt Cornua et indigenam iaculantur fulminis ignem ( Sumpserat hoc nascens primum , cum transiit olim In patrium de matre femur ) ; fert tempus utrumque Veris opes rutilosque ligat uindemia flores ; Cantharus et thyrsus dextra laeuaque feruntur , Nec tegit exertos , sed tangit palla lacertos ; Dulce natant oculi , quos si fors uertat in hostem , Attonitos , solum dum cernit , inebriat Indos . 
Tum salebris saliens quotiens se concutit axis , Passim deciduo perfunditur orbita musto . 
Bassaridas , Satyros , Panas Faunosque docebat Ludere Silenus iam numine plenus alumno , Sed comptus tamen ille caput ; nam uertice nudo Amissos sertis studet excusare capillos . 
Corniger inde noui fit Ganges pompa triumphi ; Cernuus inpexam faciem stetit ore madenti et Arentes uitreis adiuuit fletibus undas ; Coniectas in uincla manus post terga reuinxit Pampinus ; hic sensim captiuo umore refusus Sponte refrondescit per bracchia roscida palmes . 
Nec non et rapti coniunx ibi uincta mariti it croceas demissa genas uetitaque recondi Lampade cum Solis radiis Aurora rubebat . 
Adfuit hic etiam post perdita cinnama Phoenix , Formidans mortem sibi non superesse secundam . 
Succedit captiua cohors , quae fercula gazis Fert onerata suis ; ebur hic hebenusque uel aurum Et niueae piceo raptae de pectore bacae Gestantur ; quicumque nihil sustentat , odoros Mittitur in nexus ; uideas hic ipsa placere Supplicia et uirides uiolis halare catenas . 
Vltima nigrantes incedunt praeda elephanti ; Informis cui forma gregi : riget hispida dorso Vix ferrum passura cutis ; quippe improba cratem Natiuam nec tela forant , contracta uicissim Tensaque terga feris crepitant usuque cauendi Pellunt excussis impactum missile rugis . 
Iamque iter ad Thebas per magnum uictor agebat Aera et ad summas erexerat orgia nubes , Cum uidet Aonia uenientem Delion arce . 
Grypas et ipse tenet : uultus his laurea curuos Fronde lupata ligant ; hederis quoque circumplexis Pendula lora uirent ; sensim fera subuolat ales Aerias terraeque uias , ne forte citato Alarum strepitu lignosas frangat habenas . 
Aeternum nitet ipse genas ; creuere corymbis Tempora et auratum uerrit coma concolor axem ; Laeua parte tenet uasta dulcedine raucam Caelato Pythone lyram , pars dextra sagittas Continet atque alio resonantes murmure neruos . 
Ibant Pipliades pariter mediumque noueno Circumsistentes umbrabant syrmate currum . 
Pendet per teretes tripodas Epidaurius anguis Diffusus sanctum per colla salubria uirus . 
Hic et crinisatas iungebat Pegasus alas , Portans doctiloquo facundum crure Crotonem . 
Vt sese iunxere chori , consurgit uterque Fratris in amplexus , sed paulo segnior Euan , Dum pudet instabiles , si surgat , prodere plantas . 
Tum Phoebus " quo pergis ? 
" ait , " num forte nocentes , Bacche , petis Thebas ? 
te cretus Echione nempe Abnegat esse deum . 
Linque his , rogo , moenia , linque , Et mecum mage flecte rotas . 
Despexit Agaue Te colere et nosmet Niobe ; riget inde superba , Vulnera tot patiens quot spectat uulnera uentris , Optantemque mori grauius clementia fixit ; Parcere saepe malum est sensumque inferre dolori . 
Ipsa autem nato occiso Pentheia mater Amplius ut furiat numquid non sana futura est ? 
Ergone Aonios colles habitare ualemus , Cum patris extincti thalamis potietur adulter , Frater natorum , coniunx genetricis habendus , Vitricus ipse suus ? 
Cordi est si iungere gressum , Dicam qua pariter sedem tellure locemus . 
" Est locus , irrigua qua rupe , Garumna , rotate , Et tu qui simili festinus in aequora lapsu Exis curuata , Durani muscose , saburra , Iam pigrescentes sensim confunditis amnes . 
Currit in aduersum hic pontus multoque recursu Flumina quas uoluunt et spernit et expetit undas . 
At cum summotus lunaribus incrementis Ipse Garumna suos in dorsa recolligit aestus , Praecipiti fluctu raptim redit atque uidetur In fontem iam non refluus sed defluus ire . 
Tum recipit laticem quamuis minor ille minorem Stagnanti de fratre suum , turgescit et ipse Oceano propriasque facit sibi litora ripas . 
Hos inter fluuios , uni mage proximus undae , est Aethera mons rumpens alta spectabilis arce , Plus celsos habiturus eros uernamque senatum . 
Quem generis princeps Paulinus Pontius olim , Cum Latius patriae dominabitur , ambiet altis Moenibus , et celsae transmittent aera turres ; Quarum culminibus sedeant commune micantes Pompa uel auxilium ; non illos machina muros , Non aries , non alta strues uel proximus agger , Non quae stridentes torquet catapulta molares , Sed nec testudo nec uinea nec rota currens Iam positis scalis umquam quassare ualebunt . 
Cernere iam uideor quae sint tibi , Burge , futura ( Diceris sic ) ; namque domus de flumine surgunt Splendentesque sedent per propugnacula thermae . 
Hic cum uexatur piceis aquilonibus aestus , Scrupeus asprata latrare crepidine pumex Incipit ; at fractis saliens e cautibus altum Excutitur torrens ipsisque aspergine tectis Impluit ac tollit nautas et saepe iocoso Ludit naufragio ; nam tempestate peracta Destituit refluens missas in balnea classes . 
Ipsa autem quantis , quibus aut sunt fulta columnis ! 
Cedat puniceo pretiosus liuor in antro Synnados , et Nomadum qui portat eburnea saxa Collis et herbosis quae uernant marmora uenis ; Candentem iam nolo Paron , iam nolo Caryston ; Vilior est rubro quae pendet purpura saxo . 
Et ne posteritas dubitet quis conditor extet , Fixus in introitu lapis est ; hic nomina signat Auctorum ; sed propter aqua , et uestigia pressa Quae rapit et fuso detergit gurgite caenum . 
Sectilibus paries tabulis crustatus ad aurea Tecta uenit , fuluo nimis abscondenda metallo ; Nam locuples fortuna domus non passa latere Diuitias prodit , cum sic sua culmina celat . 
Haec post assurgit duplicemque superuenit aedem Porticus ipsa duplex , duplici non cognita plaustro ; Quam rursum molli subductam uertice curuae Obuersis paulum respectant cornibus alae . 
Ipsa diem natum cernit sinuamine dextro , Fronte uidens medium , laeuo uisura cadentem . 
Non perdit quicquam trino de cardine caeli Et totum solem lunata per atria seruat . 
Sacra tridentiferi Iouis hic armenta profundo Pharnacis immergit genitor ; percussa securi Corpora cornipedum certasque rubescere plagas Sanguineo de rore putes ; stat uulneris horror Verus , et occisis uiuit pictura quadrigis . 
Ponticus hinc rector numerosis Cyzicon armis Claudit ; at hinc sociis consul Lucullus opem fert , Compulsusque famis discrimina summa subire Inuidet obsesso miles Mithridaticus hosti . 
Enatat hic pelagus Romani militis ardor Et chartam madido transportat corpore siccam . 
Desuper in longum porrectis horrea tectis Crescunt atque amplis angustant fructibus aedes . 
Huc ueniet calidis quantum metit Africa terris , Quantum uel Calaber , quantum colit Apulus acer , Quanta Leontino turgescit messis aceruo , Quantum Mygdonio committunt Gargara sulco , Quantum , quae tacitis Cererem uenerata choreis , Attica Triptolemo ciui condebat Eleusin , Cum populis hominum glandem linquentibus olim Fulua fruge data iam saecula fulua perirent . 
Porticus ad gelidos patet hinc aestiua triones ; Hinc calor innocuus thermis hiemalibus exit Atque locum in tempus mollit ; quippe illa rigori Pars est apta magis ; nam quod fugit ora Leonis , Inde Lycaoniae rabiem male sustinet Vrsae . 
Arcis at in thermas longe uenit altior amnis Et cadit in montem patulisque canalibus actus Circumfert clausum caua per diuortia flumen . 
Occiduum ad solem post horrea surgit opaca Quae dominis hiberna domus : strepit hic bona flamma Appositas depasta trabes ; sinuata camino Ardentis perit unda globi fractoque flagello Spargit lentatum per culmina tota uaporem . 
Continuata dehinc uideas quae conditor ausus Aemula Palladiis textrina educere templis . 
Hac celsi quondam coniunx reuerenda Leonti , Qua non ulla magis nurus umquam Pontia gaudet Illustris pro sorte uiri , celebrabitur aede Vel Syrias uacuasse colus uel serica fila Per cannas torsisse leues uel stamine fuluo Praegnantis fusi mollitum nesse metallum . 
Parietibus posthinc rutilat quae machina iunctis Fert recutitorum primordia Iudaeorum . 
Perpetuum pictura micat ; nec tempore longo Depretiata suas turpant pigmenta figuras . 
Flecteris ad laeuam : te porticus accipit ampla Directis curuata uiis , ubi margine summo Pendet et artatis stat saxea silua columnis . 
Alta uolubilibus patet hic cenatio ualuis ; Fusilis euripus propter ; cadit unda superne Ante fores pendente lacu , uenamque secuti Vndosa inueniunt nantes cenacula pisces . 
Comminus erigitur uel prima uel extima turris ; Mos erit hic dominis hibernum sigma locare . 
Huius conspicuo residens in culmine saepe Dilectum nostris Musis simul atque capellis Aspiciam montem ; lauri spatiabor in istis Frondibus , hic trepidam credam mihi credere Daphnen . 
Iam si forte gradus geminam conuertis ad Arcton Vt uenias in templa dei qui maximus ille est , Deliciis redolent iunctis apotheca penusque ; Hic multus tu , frater , eris . 
" Iam diuide sedem , Cessurus mihi fonte meo , quem monte fluentem Vmbrat multicauus spatioso circite fornix . 
Non eget hic cultu , dedit huic natura decorem . 
Nil fictum placuisse placet , non pompa per artem Vlla , resultanti non comet malleus ictu Saxa , nec exesum supplebunt marmora tofum . 
Hic fons Castaliae nobis uice sufficit undae . 
Cetera diues habe ; colles tua iura tremiscant ; Captiuos hic solue tuos , et per iuga Burgi Laeta relaxatae fiant uineta catenae . 
" Confirmat uocem iamiam prope sobrius istam Silenus , pariterque chori cecinere fauentes : " Nysa , uale Bromio , Phoebo , Parnase biuertex . 
Non istum Naxus , non istum Cirrha requirat , Sed mage perpetuo Burgus placitura petatur " . 
Cum iam pro meritis tuis pararem , Consenti , columen decusque morum , Vestrae laudibus hospitalitatis Cantum impendere pauperis cicutae , Vltro in carmina tu tubam recludens Conuerso ordine uersibus citasti Suetum ludere sic magis sodalem . 
Paret Musa tibi , sed impudentem Multo cautius hinc stilum mouebit ; Nam cum carmina postules diserte , Suades scribere , sed facis tacere . 
Nuper quadrupedante cum citato Ires Phocida Sestiasque Baias , Illustres titulisque proeliisque Vrbes per duo consulum trophaea , ( Nam Martem tulit ista Iulianum Et Bruto duce nauticum furorem , Ast haec Teutonicas cruenta pugnas , Erectum et Marium cadente Cimbro ) , Misisti mihi multiplex poema , Doctum , nobile , forte , delicatum . 
Ibant hexametri superbientes Et uestigia iuncta , sed minora , Per quinos elegi pedes ferebant ; Misisti et triplicis metrum trochaei Spondeo comitante dactyloque , Dulces hendecasyllabos , tuumque Blando faenore Sollium ligasti . 
Vsuram petimurque reddimusque ; Nam quod carmine pro tuo rependo , Hoc centesima laudium tuarum est . 
Quid primum uenerer colamque pro te ? 
Ni fallor , patriam patremque iuxta ; Qui quamquam sibi uindicare summum Possit iure locum , tamen necesse est Illam uincere quae parit parentes . 
Salue , Narbo potens salubritate , Vrbe et rure simul bonus uideri , Muris , ciuibus , ambitu , tabernis , Portis , porticibus , foro , theatro , Delubris , capitoliis , monetis , Thermis , arcubus , horreis , macellis , Pratis , fontibus , insulis , salinis , Stagnis , flumine , merce , ponte , ponto ; Vnus qui uenerere iure diuos Lenaeum , Cererem , Palem , Mineruam Spicis , palmite , pascuis , trapetis . 
Solis fise uiris nec expetito Naturae auxilio procul relictis Promens montibus altius cacumen , Non te fossa patens nec hispidarum Obiectu sudium coronat agger ; Non tu marmora bratteam uitrumque , Non testudinis Indicae nitorem , Non si quas eboris trabes refractis Rostris Marmarici dedere barri Figis moenibus aureasque portas Exornas asaroticis lapillis ; Sed per semirutas superbus arces , Ostendens ueteris decus duelli , Quassatos geris ictibus molares , Laudandis pretiosior ruinis . 
Sint urbes aliae situ minaces , Quas uires humiles per alta condunt , Et per praecipites locata cristas Numquam moenia caesa glorientur : Tu pulsate places fidemque fortem Oppugnatio passa publicauit . 
Hinc te Martius ille rector atque Magno patre prior , decus Getarum , Romanae columen salusque gentis , Theudoricus amat sibique fidum Aduersos probat ante per tumultus . 
Sed non hinc uideare forte turpis , Quod te machina crebra perforauit ; Namque in corpore fortium uirorum Laus est amplior amplior cicatrix . 
In castris Marathoniis merentem Vulnus non habuisse grande probrum est ; Inter Publicolas manu feroces Trunco Mutius eminet lacerto ; Vallum Caesaris opprimente Magno Inter tot facies ab hoste tutas Luscus Scaeua fuit magis decorus . 
Laus est ardua dura sustinere ; Ignauis , timidis et improbatis Multum fingitur otiosa uirtus . 
Quid quod Caesaribus ferax creandis , Felix prole uirum , simul dedisti Natos cum genitore principantes ? 
Nam quis Persidis expeditionem Aut uictricia castra praeteribit Cari principis et perambulatum Romanis legionibus Niphaten , Tum cum fulmine captus imperator Vitam fulminibus parem peregit ? 
His tu ciuibus , urbe , rure pollens , Consenti mihi gignis , alme , patrem , Illum cui nitidi sales rigorque Romanus fuit Attico in lepore . 
Hunc Milesius et Thales stupere Auditum potuit simulque Lindi est Notus qui Cleobulus inter arces , Et tu qui , Periandre , de Corintho es , Et tu quem dederat , Bias , Priene , Et tu , Pittace , Lesbius sophistes , Et tu qui tetricis potens Athenis Vincis Socraticas , Solon , palaestras , Et tu , Tyndareis satus Therapnis , Chilon , legifero prior Lycurgo . 
Non hic , si uoluit uacante cura Quis sit sideribus notare cursus , Diuersas Arato uias cucurrit ; Non hunc , cum geometricas ad artes Mentem composuit , sequi ualebat Euclides spatium sciens Olympi ; Non hunc , si uoluit rotare rhythmos , Quicquam proposito uirum morari Chrysippus potuisset ex aceruo . 
Hic cum Amphioniae studebat arti Plectro , pollice , uoce tibiaque , Thrax uates , deus Arcas atque Phoebus Omni carmine post erant et ipsas Musas non ita musicas putares . 
Hic si syrmate cultus et cothurno Intrasset semel Atticum theatrum , Cessissent Sophocles et Euripides ; Aut si pulpita personare socco Comoedus uoluisset , huic leuato Palmam tu digito dares , Menander . 
Hic cum senipedem stilum polibat Zmyrnaeae uice doctus officinae Aut cum se historiae dabat seuerae , Primos uix poterant locos tueri Torrens Herodotus , tonans Homerus . 
Non isto potior fuisset , olim Qui Pandioniam mouebat arte Orator caueam tumultuosus , Seu luscum raperetur in Philippum , Causam seu Ctesiphontis actitaret , Vir semper popularitate crescens Et iuste residens in arce fandi , Qui fabro genitore procreatus Oris maluit expolire limam . 
Quid uos eloquii canam Latini , Arpinas , Patauine , Mantuane , Et te , comica qui doces , Terenti , Et te , tempore qui satus seuero Graios , Plaute , sales lepore transis , Et te multimoda satis uerendum Scriptorum numerositate , Varro , Et te , qui breuitate , Crispe , polles , Et qui pro ingenio fluente nulli , Corneli Tacite , es tacendus ori , Et te Massiliensium per hortos Sacri stipitis , Arbiter , colonum Hellespontiaco parem Priapo , Et te carmina per libidinosa Notum , Naso tener , Tomosque missum , Quondam Caesareae nimis puellae Ficto nomine subditum Corinnae ? 
Quid celsos Senecas loquar uel illum Quem dat Bilbilis alta Martialem , Terrarum indigenas Hibericarum ? 
Quid quos duplicibus iugata taedis Argentaria Polla dat poetas ? 
Quid multos uarii stili retexam ? 
Arguti , teneri , graues , dicaces , Si Consentius adfuit , latebant . 
Huic summi ingenii uiro simulque Summae nobilitatis atque formae Iuncta est femina quae domum ad mariti Prisci insignia transferens Iouini Impleuit trabeis larem sophistae . 
Sic intra proprios tibi penates , Consenti , patriae decus superbum , Fastis uiuit auus paterque libris . 
Haec per stemmata te satis potentem , Morum culmine sed potentiorem , Non possim merita sonare laude , Nec si me Odrysio canens in antro , Qua late trepidantibus fluentis Cautes per Ciconum resultat Hebrus , Princeps instituisset ille uatum , Cum dulces animata saxa chordae Ferrent per Rhodopen trahente cantu Et uersa uice fontibus ligatis Terras currere cogerent anhelas , Nec non Hismara solibus paterent Aurita chelyn expetente silua Et nulli resolubiles calori Curuata ruerent niues ab Ossa , Stantem aut Strymona Bistones uiderent , Cum carmen rapidus latex sitiret ; Nec si Peliaco datus bimembri Ad Centaurica plectra constitissem , Hinnitum duplicis timens magistri ; Nec si me docuisset ille fari , Iussus pascere qui gregem est clientis Amphrysi ad fluuium deus bubulcus , Quod ferrugineos Cyclopas arcu Strauit sub Liparensibus caminis Vibrans plus graue fulmen in sagitta . 
Iam primo tenero calentem ab ortu Excepere sinu nouem sorores , Et te de genetrice uagientem Tinxerunt uitrei uado Hippocrenes : Tunc , hac mersus aqua , loquacis undae Pro fluctu mage litteras bibisti . 
Hinc tu iam puer aptior magistro Quidquid rhetoricae institutionis , Quidquid grammaticalis aut palaestrae est , Sicut iam tener hauseras , uorasti . 
Et iam te aula tulit piusque princeps Inter conspicuos statim locauit , Consistoria quos habent , tribunos ; Iamque et purpureus in arce regni Praeesse officiis tuis solebat , Mores nobilitate quod merebant : Tantum culminis et decus stupendum Scripti annalibus indicant honores . 
Hinc tu militiam secutus amplam , Castrensem licet ampliare censum Per suffragia iusta debuisses , Sollemnis tamen abstinens lucelli Fama plus locuples domum redisti Solum quod dederas tuum putando . 
Tum si forte fuit quod imperator Eoas soceri uenire in aures Fido interprete uellet et perito , Te commercia duplicis loquelae Doctum soluere protinus legebat . 
O , sodes , quotiens tibi loquenti Byzantina sophos dedere regna , Et te seu Latialiter sonantem Tamquam Romulea satum Subura , Seu linguae Argolicae rotunditate Vndantem Marathone ceu creatum Plaudentes stupuere Bosphorani , Mirati minus Atticos alumnos ! 
Hinc si foedera soluerentur orbis , Pacem te medio darent feroces Chunus , Sauromates , Getes , Gelonus ; Tu Tuncrum et Vachalim , Visurgin , Albin , Francorum et penitissimas paludes Intrares uenerantibus Sygambris Solis moribus inter arma tutus , Tu Maeotida Caspiasque portas , Tu fluxis equitata Bactra Parthis Constans intrepidusque sic adires , Vt fastu posito tumentis aulae Qui supra satrapas sedet tyrannus Ructans semideum propinquitates Lunatum tibi flecteret tiaram . 
Tu si publica fata non uetarent , Vt Byrsam peteres uel Africanae Telluris Tanaiticum rebellem , Confestim posito furore Martis Post piratica damna destinaret Plenas mercibus institor carinas , Et per te bene pace restituta Non ultra mihi bella nauigarent . 
Iam si seria forte terminantem Te spectacula ceperant theatri , Pallebat chorus omnis histrionum Tamquam si Arcitenens nouemque Musae Propter pulpita iudices sederent . 
Coram te Caramallus aut Phabaton Clausis faucibus et loquente gestu , Nutu , crure , genu , manu , rotatu Toto in schemate uel semel latebit , Siue Aeetias et suus Iason Inducuntur ibi ferusque Phasis , Qui iactos super arua Colcha dentes Expauit , fruticante cum duello Spicis spicula mixta fluctuarent ; Siue prandia quis refert Thyestae Seu uestros , Philomela torua , planctus , Discerptum aut puerum cibumque factum Iamiam coniugis innocentioris ; Seu raptus Tyrios Iouemque taurum Spreto fulmine fronte plus timendum ; Seu turris Danaae refertur illic , Cum multum pluuio rigata censu est , Dans plus aurea furta quam metalla ; Seu Ledam quis agit Phrygemque ephebum Aptans ad cyathos facit Tonanti Suco nectaris esse dulciorem ; Seu Martem simulat modo in catenas Missum Lemniacas , modo aut repulso Formam imponit apri caputque saetis Et tergum asperat hispidisque malis Leue incuruat ebur , uel ille fingit Hirtam dorsa feram repanda tela Attritu adsiduo cacuminantem ; Seu Perseia uirgo uindicata Illic luditur harpe coniugali , Seu quod carminis atque fabularum Clausa ad Pergama dat bilustre bellum . 
Quid dicam citharistrias , choraulas , Mimos , schoenobatas , gelasianos Cannas , plectra , iocos , palen , rudentem Coram te trepidanter explicare ? 
Nam circensibus ipse quanta ludis Victor gesseris intonante Roma Laetam par fuit exarare Musam . 
Ianus forte suas bifrons Kalendas Anni tempora circinante Phoebo Sumendas referebat ad curules . 
Mos est Caesaris hic die bis uno ( Priuatos uocitant ) parare ludos . 
Tunc coetus iuuenum , sed aulicorum , Elei simulacra torua campi Exercet spatiantibus quadrigis . 
Et iam te urna petit cietque raucae Acclamatio sibilans coronae ; Tum qua est ianua consulumque sedes , Ambit quam paries utrimque senis Cryptis carceribusque fornicatus , Vno e quattuor axe sorte lecto Curuas ingrederis premens habenas . 
Id collega tuus simulque uobis Pars aduersa facit ; micant colores , Albus uel uenetus , uirens rubensque , Vestra insignia . 
Continent ministri Ora et lora manus iubasque tortas Cogunt flexilibus latere nodis Hortanturque obiter iuuantque blandis Vltro plausibus et uoluptuosum Dictant quadrupedantibus furorem . 
Illi ad claustra fremunt repagulisque Incumbunt simul ac per obseratas Transfumant tabulas et ante cursum Campus flatibus occupatur absens . 
Impellunt , trepidant , trahunt , repugnant , Ardescunt , saliunt , timent , timentur , Nec gressum cohibent , sed inquieto Duratum pede stipitem flagellant . 
Tandem murmure bucinae strepentis Suspensas tubicen uocans quadrigas Effundit celeres in arua currus . 
Non sic fulminis impetus trisulci , Non pulsa Scythico sagitta neruo , Non sulcus rapide cadentis astri , Non fundis Balearibus rotata Vmquam sic liquidos poli meatus Rupit plumbea glandium procella . 
Cedit terra rotis et orbitarum Moto puluere sordidatur aer ; Instant uerberibus simul regentes , Iamque et pectora prona de couinno Extensi rapiuntur et iugales Trans armos feriunt uacante tergo , Nec cernas cito , cernuos magistros Temones mage sufferant an axes . 
Iam uos ex oculis uelut uolantes Consumpto spatio patentiore Campus clauserat artus arte factus , Per quem longam , humilem duplamque muro Euripus sibi machinam tetendit . 
Vt meta ulterior remisit omnes , Fit collega tuus prior duobus , Qui te transierant ; ita ipse quartus Gyri condicione tum fuisti . 
Curae est id mediis , ut ille primus , Pressus dexteriore concitatu Partem si patefecerit sinistram Totas ad podium ferens habenas , Curru praetereatur intus acto . 
Tu conamine duplicatus ipso Stringis quadriiugos et arte summa In gyrum bene septimum reseruas ; Instabant alii manu atque uoce , Passim et deciduis in arua guttis Rectorum alipedumque sudor ibat . 
Raucus corda ferit fragor fauentum Atque ipsis pariter uiris equisque Fit cursu calor et timore frigus . 
Itur sic semel , itur et secundo , Est sic tertius atque quartus orbis ; Quinto circite non ualens sequentum Pondus ferre prior retorquet axem , Quod uelocibus imperans quadrigis Exhaustos sibi senserat iugales ; Iam sexto reditu perexplicato Iamque et praemia flagitante uulgo Pars contraria nil timens tuam uim Securas prior orbitas terebat , Tensis cum subito simul lupatis , Tensis pectoribus , pede ante fixo , Quantum auriga suos solebat ille Raptans Oenomaum tremente Pisa , Tantum tu rapidos teris iugales . 
Hic compendia flexuosa metae Vnus dum premit , incitatus a te Elatas semel impetu quadrigas Iuncto non ualuit plicare gyro ; Quem tu , quod sine lege praeteriret , Transisti remanens , ab arte restans . 
Alter dum popularitate gaudet , Dexter sub cuneis nimis cucurrit . 
Hunc , dum obliquat iter diuque lentus Sero cornipedes citat flagello , Tortum tramite transis ipse recto . 
Hic te incautius assecutus hostis Sperans anticipasse iam priorem Transuersum uenit impudens in axem ; Incuruantur equi , proterua crurum Intrat turba rotas quaterque terni Artantur radii , repleta donec Interualla crepent uolubilisque Frangat margo pedes ; ibi ipse quintus Curru praecipitatus obruente Montem multiplici facit ruina , Turpans prociduam cruore frontem . 
Miscet cuncta fragor resuscitatus , Quantum non cyparissifer Lycaeus , Quantum non nemorosa tollit Ossa Crebras inrequieta per procellas , Quantum nec reboant uolutae ab Austro Doris Trinacris aut uoraginoso Quae uallat sale Bosphorum Propontis . 
Hic mox praecipit aequus imperator Palmis serica , torquibus coronas Coniungi et meritum remunerari , Victis ire iubens satis pudendis Villis uersicoloribus tapetas . 
Iam uero iuuenalibus peractis Quem te praebueris sequente in aeuo , Intra aulam soceri mei expetitus Curam cum moderatus es Palati , Chartis posterioribus loquemur , Si plus temporibus uacat futuris ; Nunc quam diximus hospitalitatem Paucis personet obsequens Thalia . 
O dulcis domus , o pii penates , Quos ( res difficilis sibique discors ) Libertas simul excolit pudorque ! 
O conuiuia , fabulae , libelli , Risus , serietas , dicacitates , Occursus , comitatus unus idem , Seu delubra dei colenda nobis Tecta illustria seu uidenda Liui , Siue ad pontificem gradus ferendi , Siue ad culmina Marcii Myronis , Siue ad doctiloqui Leonis aedes ( Quo bis sex tabulas docente iuris Vltro Claudius Appius lateret Claro obscurior in decemuiratu ; At si dicat epos metrumque rhythmis Flectat commaticis tonante plectro , Mordacem faciat silere Flaccum , Quamuis post satiras lyramque tendat Ille ad Pindaricum uolare cygnum ) ; Seu nos , Magne , tuus fauor tenebat , Multis praedite dotibus uirorum , Forma , nobilitate , mente , censu ( Cuius si uarios eam per actus , Centum et ferrea lasset ora laude , Constans , ingeniosus efficaxque , Prudens arbiter , optimus propinquus , Nil fraudans genii sibi uel ulli Personas , loca , tempus intuendo ) ; Seu nos atria uestra continebant , Marcelline meus , perite legum ( Qui , uerax nimis et nimis seuerus , Asper crederis esse nescienti ; At si te bene quispiam probauit , Noscit quod uelit ipse iudicare ; Nam numquam metuis loqui quod aequum est , Si te Sylla premat ferusque Carbo , Si tristes Marii trucesque Cinnae , Et si forte tuum caput latusque Circumstent gladii triumuirales ) ; Seu nos Limpidii lares habebant , Ciuis magnifici uirique summi , Fraternam bene regulam sequentis ; Seu nos eximii simul tenebat Nectens officiositas Marini , Cuius sedulitas sodalitasque Aeterna mihi laude sunt colendae ; Seu quoscumque alios uidere fratres Cordi utrique fuit , quibus uacasse Laudandam reor occupationem ; Horum nomina cum referre uersu Adfectus cupiat , metrum recusat . 
Hinc nos ad propriam domum uocabas , Cum mane exierat nouum et calescens Horam sol dabat alteram secundam . 
Hic promens teretes pilas trochosque , Hic talos crepitantibus fritillis Nos ad uerbera iactuum struentes , Tamquam Naupliades , repertor artis , Gaudebas hilarem ciere rixam . 
Hinc ad balnea , non Neroniana Nec quae Agrippa dedit uel ille cuius Bustum Dalmaticae uident Salonae , Ad thermas tamen ire sed libebat Priuato bene praebitas pudori . 
Post quas nos tua pocula et tuarum Musarum medius torus tenebat , Quales nec statuas imaginesque Aere aut marmoribus coloribusque Mentor , Praxiteles , Scopas dederunt , Quantas nec Polycletus ipse finxit Nec fit Phidiaco figura caelo . 
Sed iam te ueniam loquacitati Quingenti hendecasyllabi precantur . 
Tantum , etsi placeat , poema longum est . 
Iamiam sufficit , ipse et impediris Multum in carmine perlegens amicum , Dormitantibus otiosiorem . 
Egressus foribus meis , libelle , Hanc seruare uiam , precor , memento , Quae nostros bene ducit ad sodales , Quorum nomina sedulus notaui ; Antiquus tibi nec teratur agger , Cuius per spatium satis uetustis Nomen Caesareum uiret columnis ; Sed sensim gradere , ut moras habendo Affectum celerem noues amicis . 
Ac primum Domiti larem seueri Intrabis trepidantibus Camenis : Tam censorius haud fuit uel ille Quem risisse semel ferunt in aeuo ; Sed gaudere potes rigore docto : Hic si te probat , omnibus placebis . 
Hinc te suscipiet benigna Briuas , Sancti quae fouet ossa Iuliani , Quae dum mortua mortuis putantur , Viuens e tumulo micat potestas . 
Hinc iam dexteriora carpis arua Emensusque iugum die sub uno Flauum crastinus aspicis Triobrem ; Tum terram Gabalum satis niuosam Et , quantum indigenae uolunt putari , Sublimem in puteo uidebis urbem . 
Hinc te temporis ad mei Laconas Iustinum rapies suumque fratrem , Quorum notus amor per orbis ora Calcat Pirithoumque Theseumque Et fidum rabidi sodalem Orestae . 
Horum cum fueris sinu receptus , Ibis Treuidon et calumniosis Vicinum nimis , heu , iugum Rutenis . 
Hic docti inuenies patrem Tonanti , Rectorem columenque Galliarum , Prisci Ferreolum parem Syagri , Coniunx Papianilla quem pudico Curas participans iuuat labore , Qualis nec Tanaquil fuit nec illa Quam tu , Tricipitine , procreasti , Qualis nec Phrygiae dicata Vestae Quae contra satis Albulam tumentem Duxit uirgineo ratem capillo . 
Hinc te Laesora , Caucason Scytharum Vincens , aspiciet citusque Tarnis , Limosum et solido sapore pressum Piscem perspicua gerens in unda . 
Hic Zeti et Calais tibi adde pennas Nimbosumque iugum fugax caueto ; Namque est assiduae ferax procellae ; Sed quamuis rapido ferare cursu , Lassum te Vorocingus obtinebit . 
Nostrum hic inuenies Apollinarem , Seu contra rabidi Leonis aestus Vestit frigore marmorum penates , Siue hortis spatiatur in repostis , Quales mellifera uirent in Hybla , Quales Corycium senem beantes Fuscabat picei latex Galaesi ; Siue inter uiolas , thymum , ligustrum , Serpyllum , casiam , crocum atque caltam , Narcissos hyacinthinosque flores Spernit quam pretii petitor ampli Glebam turifer aduehit Sabaeus ; Seu ficto potius specu quiescit Collis margine , qua nemus reflexum Natiuam dare porticum laborans Non lucum arboribus facit , sed antrum . 
Quis pomaria prisca regis Indi Hic nunc comparet aureasque uites Electro uiridante pampinatas , Cum Porus posuit crepante gaza Fuluo ex palmite uineam metalli Gemmarum fluitantibus racemis ? 
Hinc tu Cottion ibis atque Auito Nostro dicis " aue " , dehinc " ualeto " . 
Debes obsequium uiro perenne ; Nam , dent hinc ueniam mei propinqui , Non nobis prior est parens amico . 
Hinc te iam Fidulus , decus bonorum Et nec Tetradio satis secundus Morum dotibus aut tenore recti , Sancta suscipit hospitalitate . 
Exin tende gradum Tribusque Villis Thaumastum expete , quemlibet duorum : Quorum iunior est mihi sodalis Et collega simul graduque frater ; Quod si fors senior tibi inuenitur , Hunc pronus prope patruum saluta . 
Hinc ad consulis ampla tecta Magni Felicemque tuum ueni , libelle ; Et te bybliotheca qua paterna est , Qualis nec tetrici fuit Philagri , Admitti faciet Probus probatum ; Hic saepe Eulaliae meae legeris , Cuius Cecropiae pares Mineruae Mores et rigidi senes et ipse Quondam purpureus socer timebant . 
Sed iam sufficit : ecce linque portum ; Ne te pondere plus premam saburrae , His in uersibus ancoram leuato . 
Pallados armisonae festum dum cantibus ortum personat Hismario Thracia uate chelys , et dum Mopsopium stipantur per Marathonem qui steterant fluuii quaeque cucurrit humus , dulcisonum quatitur fidibus dum pectine murmur , has perhibent laudes laude probasse deam : " Diua , Gigantei fudit quam tempore belli armatus partus uertice diuiduo , quam neque Deliacis peperit Latona sub antris , fixura errantem Cyclada pignoribus , nec quae Cadmeis pariens Alciden in oris suspendit triplici nocte puerperium , nec cuius pluuio turris madefacta metallo est , cum matrem impleret filius aurigena . 
Sed te , cum trepidum spectaret Phlegra Tonantem , impulit excussam uertice ruptus apex ; cumque deos solae traherent in proelia uires , confusum ualde te sine robur erat ; protulit ut mox te patrius , Sapientia , uertex , tum mage uicerunt , te cum habuere dei . 
Te propter cessit , manibus constructa tremendis , iam prope per rutilum machina tensa polum . 
Pindus , Othrys , Pholoe dextris cecidere Gigantum , decidit et Rhoeti iam grauis Ossa manu . 
Sternitur Aegaeon , Briareus , Ephialta Mimasque , Arctoas sueti lambere calce rotas . 
Enceladus patri iacuit fratrique Typhoeus ; Euboicam hic rupem sustinet , hic Siculam . 
" Hinc sese ad totam genetricem transtulit Orpheus et docuit chordas dicere Calliopam . 
Assurrexerunt Musae sub laude sororis et placuit diuae carmine plus pietas . 
Quod si maternas laudes cantasse fauori est , nec ualeo priscas aequiperare fides ; publicus hic pater est , uoui cui carmen , Auitus ; materia est maior , si mihi Musa minor . 
Phoebe , peragrato tandem uisurus in orbe quem possis perferre parem , da lumina caelo : sufficit hic terris . 
Nec se iam signifer astris iactet , Marmaricus quem uertice conterit Atlans : sidera sunt isti , quae sicut mersa nitescunt , aduersis sic Roma micat , cui fixus ab ortu ordo fuit creuisse malis . 
Modo principe surgit consule ; nempe , patres , collatos cernere fasces uos iuuat et sociam sceptris mandasse curulem : credite , plus dabitis : currus . 
Iam necte bifrontes , anceps Iane , comas duplicique accingere lauro . 
Principis anterior , iam consulis iste coruscat annus , et emerita trabeis diademata crescunt . 
Incassum iam , Musa , paues , quod perculit Auster uela ratis nostrae ; pelago quia currere famae coepimus , en sidus , quod nos per caerula seruet . 
Forte pater superum prospexit ab aethere terras : ecce uiget quodcumque uidet ; mundum reparasse aspexisse fuit ; solus fouet omnia nutus . 
Iamque ut conueniant superi , Tegeaticus Arcas nunc plantis , nunc fronte uolat ; uix contigit arua et toto descendit auo , mare , terra uel aer indigenas misere deos . 
Germane Tonantis , prime uenis , uiridi qui Dorida findere curru suetus in attonita spargis cito terga serenum ; umentes Nymphas Phorcus comitatur ibique glaucus , Glauce , uenis , uatum et certissime Proteu , certus eras . 
Longo ueniunt post ordine diui : pampineus Liber , Mars trux , Tirynthius hirtus , nuda Uenus , fecunda Ceres , pharetrata Diana , Iuno grauis , prudens Pallas , turrita Cybele , Saturnus profugus , uaga Cynthia , Phoebus ephebus , Pan pauidus , Fauni rigidi , Satyri petulantes . 
Conuenere etiam caelum uirtute tenentes : Castor equo , Pollux caestu , Perseius harpe , fulmine Uulcanus , Tiphys rate , gente Quirinus . 
Quis canat hic aulam caeli , rutilantia cuius ipsa pauimentum sunt sidera ? 
Iam pater aureo tranquillus sese solio locat ; inde priores consedere dei ( fluuiis quoque contigit illo , sed senibus , residere loco , tibi , maxime fluctu Eridane et flauis in pocula fracte Sygambris , Rhene tumens , Scythiaeque uagis equitate cateruis Hister et ignotum plus notus , Nile , per ortum ) , cum procul erecta caeli de parte trahebat pigros Roma gradus , curuato cernua collo ora ferens ; pendent crines de uertice , tecti puluere non galea , clipeusque impingitur aegris gressibus , et pondus non terror fertur in hasta . 
Utque pii genibus primum est adfusa Tonantis , " Testor , sancte parens , inquit , te , numen et illud quicquid Roma fui , summo satis obruta fato inuideo abiectis : pondus non sustinet ampli culminis arta domus nec fulmen uallibus instat . 
Quid , rogo , bis seno mihi uulture Tuscus haruspex portendit ? 
iaciens primae cur moenia genti ominibus iam celsa fui , dum collis Etrusci fundamenta iugis aperis mihi , Romule pauper ? 
Plus gladio secura fui , cum turbine iuncto me Rutulus , Ueiens , pariterque Auruncus et Aequus , Hernicus et Uolscus premerent . 
Sat magna uidebar et tibi , dum rumpit uitiatum femina ferro corpus et ad castum remeas , pudor erute , uulnus ; iam cum uallatam socio me clausit Etrusco Tarquinius : pro Muci ignes ! 
pro Coclitis undae ! 
Pro dolor ! 
hic quonam est qui sub mea iura redegit Samnitem Gurges ? 
Uolsci qui terga cecidit Marcius , et Senones fundens dictator et exul ? 
Fabricii uitam uellem , mortes Deciorum , uel sic uincentem uel sic uictos : mea redde principia . 
Heu ! 
quo nunc pompae ditesque triumphi et pauper consul ? 
Libycum mea terruit axem cuspis et infido posui iuga tertia Poeno . 
Indorum Ganges , Colchorum Phasis , Araxes Armeniae , Ger Aethiopum Tanaisque Getarum Thybrinum tremuere meum . 
Me Teutone iuncto quondam fracte subis Cimber , gladiisque grauatas ante manus solas iussi portare catenas . 
Uae mihi ! 
qualis eram , cum per mea iussa iuberent Sylla , Asiagenes , Curius , Paulus , Pompeius Tigrani , Antiocho , Pyrrho , Persae , Mithridati pacem , regna , fugam , uectigal , uincla , uenenum . 
Sauromatem taceo ac Moschum solitosque cruentum lac potare Getas ac pocula tingere uenis uel , cum diffugiunt , fugiendos tum mage Persas . 
Nec terras dixisse sat est : fulgentibus armis tot maria intraui duce te longeque remotas sole sub occiduo gentes . 
Uictricia Caesar signa Caledonios transuexit ad usque Britannos ; fuderit et quamquam Scotum et cum Saxone Pictum , hostes quaesiuit , quem iam natura uetabat quaerere plus homines . 
Uidit te frangere Leucas , trux Auguste , Pharon , dum classicus Actia miles stagna quatit profugisque bibax Antonius armis incestam uacuat patrio Ptolomaida regno . 
Cumque prius stricto quererer de cardine mundi , nec limes nunc ipsa mihi . 
Plus , summe deorum , sum iusto tibi uisa potens , quod Parthicus ultro restituit mea signa Sapor positoque tiara funera Crassorum fleuit , dum purgat . 
Et hinc iam ( pro dolor ! 
) excusso populi iure atque senatus , quod timui , incurri : sum tota in principe , tota principis , et fio lacerum de Caesare regnum , quae quondam regina fui ; Capreasque Tiberi et caligas Gai Claudi censura secuta est et uir morte Nero ; tristi Pisone uerendum Galbam sternis , Otho , speculo qui pulcher haberi dum captas , ego turpis eram ; mihi foeda Uitelli intulit ingluuies uentrem , qui tempore paruo regnans sero perit ; lassam post inclitus armis Uespasianus habet , Titus hinc , post hunc quoque frater ; post quem tranquillus uix me mihi reddere Nerua coepit , adoptiuo factus de Caesare maior ; Ulpius inde uenit , quo formidata Sygambris Agrippina fuit , fortis , pius , integer , acer . 
Talem capta precor . 
Traianum nescio si quis aequiperet , ni fors iterum tu , Gallia , mittas qui uincat . 
" Lacrimae uocem clausere precantis , et quicquid superest , luctus rogat . 
Undique caeli assurgunt proceres , Mars , Cypris , Romulus et qui auctores tibi , Roma , dei ; iam mitior ipsa flectitur atque iras ueteres Saturnia donat . 
Iuppiter ista refert : " Fatum , quo cuncta reguntur quoque ego , non licuit frangi ; sat celsa laborant semper , et elatas nostro de munere uires inuidit Fortuna sibi ; sed concipe magnos , quamquam fracta , animos . 
Si te Porsenna soluto plus timuit de ponte fremens , si moenia capta mox Brenni uidere fugam , si denique dirum Hannibalem iuncto terrae caelique tumultu reppulimus ( cum castra tuis iam proxima muris starent , Collina fulmen pro turre cucurrit , atque illic iterum timuit natura pauentem post Phlegram pugnare Iouem ) , torpentia tolle lumina , detersam mentem caligo relinquat . 
Te mirum est uinci ; incipies cum uincere , mirum non erit ; utque tibi pateat quo surgere tandem fessa modo possis , paucis , cognosce , docebo . 
Est mihi , quae Latio se sanguine tollit alumnam , tellus clara uiris , cui non dedit optima quondam rerum opifex natura parem ; fecundus ab urbe polIet ager , primo qui uix proscissus aratro semina tarda sitit uel luxuriante iuuenco arcana exponit piceam pinguedine glebam . 
Assurrexit huic , coxit quod torridus Auster , Niliacum Libycumque solum , collataque semper arida Mygdoniae damnarunt Gargara falces ; Apulus et Calaber cessit . 
Spes unica rerum , hanc , Aruerne , colens nulli pede cedis in armis , quosuis uincis equo . 
Testis mihi Caesaris esto hic nimium Fortuna pauens , cum colle repulsus Gergouiae castris miles uix restitit ipsis . 
Hos ego tam fortes uolui , sed cedere Auitum dum tibi , Roma , paro , rutilat cui maxima dudum stemmata complexum germen , palmata cucurrit per proauos , gentisque suae , te teste , Philagri , patricius resplendet apex . 
Sed portio quanta est haec laudum , laudare patres , quos quippe curules , et praefecturas constat debere nepoti ? 
Sint alii , per quos se postuma iactet origo , et priscum titulis numeret genus alter ; Auite , nobilitas tu solus auos . 
Libet edere tanti gesta uiri et primam paucis percurrere uitam . 
Soluerat in partum generosa puerpera casti uentris onus ; manifesta dedi mox signa futuri principis ac totam fausto trepidi patris aulam impleui augurio ; licet idem grandia gnati culparet fata et pueri iam regna uideret , sed sibi commissum tanto sub pignore cernens mundi depositum , ne quid tibi , Roma , periret , iuuit fortunam studio . 
Lactantia primum membra dedit niuibus , glaciemque irrumpere plantis iussit et attritas paruum ridere pruinas . 
Surgentes animi Musis formantur et illo quo Cicerone tonas ; didicit quoque facta tuorum ante ducum ; didicit pugnas libroque relegit quae gereret campo . 
Primus uix coeperat esse ex infante puer , rabidam cum forte cruentis rictibus atque escas ieiuna fauce parantem plus catulis strauit ( fuerant nam fragmina propter ) arrepta de caute lupam , fractusque molari dissiluit uertex et saxum uulnere sedit . 
Sic meus Alcides , Nemeae dum saltibus errat , occurrit monstro uacuus , non robora portans , non pharetras ; stetit ira tremens atque hoste propinquo consuluit solos uirtus decepta lacertos . 
Parua quidem , dicenda tamen : quis promptior isto tensa catenati summittere colla molossi et lustris recubare feras interprete nare discere , non uisas et in aere quaerere plantas ? 
Iam si forte suem latratibus improbus Umber terruit , albentes nigro sub gutture lunas frangere ludus erat colluctantique lacerto uasta per aduersas uenabula cogere praedas . 
Quam pulchrum , cum forte domum post lustra reuertens horrore splenderet apri uirtusque repugnans proderet inuitum per fortia facta pudorem ! 
Sic Pandioniis castae Tritonidos aruis Hippolytus roseo sudum radiabat ab ore , sed simul a gemino flagrans cum Cressa furore transiit affectu matres et fraude nouercas . 
Quid uolucrum studium , dat quas natura rapaces in uulgus prope cognatum ? 
quis doctior isto instituit uarias per nubila iungere lites ? 
Alite uincit aues , celerique per aethera plausu hoc nulli melius pugnator militat unguis . 
Nec minus haec inter ciuilia iura secutus eligitur primus , iuuenis , solus , mala fractae alliget ut patriae poscatque informe recidi uectigal . 
Procerum tum forte potentior illic , post etiam princeps , Constantius omnia praestat , indole defixus tanta et miratus in annis paruis grande bonum uel in ore precantis ephebi uerba senis . 
Ducis hinc pugnas et foedera regum pandere , Roma , libet . 
Uariis incussa procellis bellorum regi Getico tua Gallia pacis pignora iussa dare est , inter quae nobilis obses tu , Theodore , uenis ; quem pro pietate propinqui expetis in media pelliti principis aula tutus , Auite , fide . 
Probat hoc iam Theudoris altum exemplum officii . 
Res mira et digna relatu , quod fueris blandus , regi placuisse feroci . 
Hinc te paulatim praelibat sensibus imis atque animis uult esse suum ; sed spernis amicum plus quam Romanum gerere . 
Stupet ille repulsam et plus inde places . 
Rigidum sic , Pyrrhe , uidebas Fabricium , ingestas animo cum diuite fugit pauper opes , regem temnens , dum supplice censu pignus amicitiae uili mendicat ab auro . 
Aetium interea , Scythico quia saepe duello est edoctus , sequeris ; qui , quamquam celsus in armis , nil sine te gessit , cum plurima tu sine illo . 
Nam post Iuthungos et Norica bella subacto uictor Uindelico Belgam , Burgundio quem trux presserat , absoluit iunctus tibi . 
Uincitur illic cursu Herulus , Chunus iaculis Francusque natatu , Sauromata clipeo , Salius pede , falce Gelonus , uulnere uel si quis plangit cui flesse feriri est ac ferro perarasse genas uultuque minaci rubra cicatricum uestigia defodisse . 
Illustri iam tum donatur celsus honore . 
Squameus et rutilis etiamnunc liuida cristis ora gerens , uix arma domum sordentia castris rettulerat , noua bella iterum pugnamque sub ipsis iam patriae muris periturus commouet hostis . 
Litorius Scythicos equites tum forte subacto celsus Aremorico Geticum rapiebat in agmen per terras , Aruerne , tuas ; qui proxima quaeque discursu , flammis , ferro , feritate , rapinis delebant , pacis fallentes nomen inane . 
Huius tum famulum quidam truculentior horum , mox feriende , feris ; ruit ille et tristia fata commendat domino absenti partemque futuram uindictae moriens Stygium spe portat ad amnem . 
Et iam fama uiro turres portasque tuenti intuitu pauidae plebis perfert scelus actum . 
Excutitur , restat , pallet , rubet , alget et ardet , ac sibimet multas uultum uariata per unum ira facit facies uel ( qui mos saepe dolenti ) plus amat extinctum . 
Tandem prorumpit et " arma , arma " fremit , pinguisque etiamnum sanguine fertur lorica , obtusus per barbara uulnera contus atque sub assiduis dentatus caedibus ensis . 
Includit suras ocreis capitique micantem imponit galeam , fuluus cui crescit in altum conus et iratam iaculatur uertice lucem . 
Et iam scandit equum uulsisque a cardine portis emicat ; adsistunt socio Uirtusque Dolorque et Pudor ; armatas pilo petit impiger alas pugnando pugnam quaerens , pauidumque per agmen multorum interitu compensat quod latet unus . 
Sic Phrygium Emathia uictorem cuspide poscens Aeacides caeso luctum frenauit amico per mortes tot , Troia , tuas , iam uilia prae se agmina contentus ruere strictumque per amplos exserere gladium populos ; natat obruta tellus sanguine , dumque hebetat turba graue caedua telum , absens in cuncto sibi uulnere iam cadit Hector . 
Proditus ut tandem tanti qui causa tumultus , inquit Auitus : " Age , Scythica nutrite sub Arcto , qui furis et caeso tantum qui fidis inermi , congredere armato . 
Multum tibi praestitit ira iam mea : concessi pugnam iubeoque resistas ; certantem mactasse iuuat . 
" Sic fatur et aequor prosilit in medium , nec non ferus aduenit hostis . 
Ut primum pectus uel comminus ora tulere , hic ira tremit , ille metu . 
Iam cetera turba diuersis trepidat uotis uariosque per ictus pendet ab euentu . 
Sed postquam prima , secunda tertiaque acta rota est , uenit ecce et celsa cruentum perforat hasta uirum , post et confinia dorsi cedit transfosso ruptus bis pectore thorax . 
Et dum per duplicem sanguis singultat hiatum , diuidua ancipitem carpserunt uulnera uitam . 
" Haec post gesta uiri ( temet , Styx liuida , testor ) intemerata mihi praefectus iura regebat , et caput hoc sibimet solitis defessa ruinis Gallia suscipiens Getica pallebat ab ira . 
Nil prece , nil pretio , nil milite fractus agebat Aetius ; capto terrarum damna patebant Litorio ; in Rhodanum proprios producere fines Theudoridae fixum , nec erat pugnare necesse sed migrare Getis . 
Rabidam trux asperat iram uictor ; quod sensit Scythicum pro moenibus hostem imputat , et nil est grauius , si forsitan umquam uincere contingat , trepido . 
Postquam undique nullum praesidium ducibusque tuis nil , Roma , relictum est , foedus , Auite , nouas ; saeuum tua pagina regem lecta domat ; iussisse sat est te quod rogat orbis . 
Credent hoc umquam gentes populique futuri ? 
Littera Romani cassat quod , barbare , uincis . 
Iura igitur rexit ; namque hoc quoque par fuit , ut tum assertor fieret legum qui nunc erit auctor , ne dandus populis princeps , caput , induperator , Caesar et Augustus solum fera proelia nosset . 
Iam praefecturae perfunctus culmine tandem se dederat ruri ( numquam tamen otia , numquam desidia imbellis ; studiumque et cura quieto armorum semper ) , subito cum rupta tumultu barbaries totas in te transfuderat Arctos , Gallia . 
Pugnacem Rugum comitante Gelono Gepida trux sequitur ; Scirum Burgundio cogit ; Chunus , Bellonotus , Neurus , Bastarna , Toringus , Bructerus , uluosa uel quem Nicer alluit unda prorumpit Francus ; cecidit cito secta bipenni Hercynia in lintres et Rhenum texuit alno ; et iam terrificis diffuderat Attila turmis in campos se , Belga , tuos . 
Uix liquerat Alpes Aetius , tenue et rarum sine milite ducens robur in auxiliis , Geticum male credulus agmen incassum propriis praesumens adfore castris . 
Nuntius at postquam ductorem perculit , Hunos iam prope contemptum propriis in sedibus hostem expectare Getas , uersat uagus omnia se cum consilia et mentem curarum fluctibus urget . 
Tandem nutanti sedit sententia celsum exorare uirum , collectisque omnibus una principibus coram supplex sic talibus infit : " Orbis , Auite , salus , cui non noua gloria nunc est quod rogat Aetius ; uoluisti , et non nocet hostis ; uis ? 
prodest . 
Inclusa tenes tot milia nutu , et populis Geticis sola est tua gratia limes ; infensi semper nobis pacem tibi praestant . 
Uictrices , i , prome aquilas ; fac , optime , Chunos , quorum forte prior fuga nos concusserat olim , bis uictos prodesse mihi " . 
Sic fatur , et ille pollicitus uotum fecit spem . 
Protinus inde auolat et famulas in proelia concitat iras . 
Ibant pellitae post classica Romula turmae , ad nomen currente Geta ; timet aere uocari dirutus , opprobrium , non damnum barbarus horrens . 
Hos ad bella trahit iam tum spes orbis Auitus , uel iam priuatus uel adhuc . 
Sic cinnama busto collis Erythraei portans Phoebeius ales concitat omne auium uulgus ; famulantia currunt agmina , et angustus pennas non explicat aer . 
Iam prope fata tui bis senas uulturis alas complebant ( scis namque tuos , scis , Roma , labores ) : Aetium Placidus mactauit semiuir amens , uixque tuo impositum capiti diadema , Petroni : ilico barbaries , nec non sibi capta uideri Roma Getis tellusque suo cessura furori . 
Raptores ceu forte lupi , quis nare sagaci monstrat odor pinguem clausis ab ouilibus auram , irritant acuuntque famem portantque rapinae in uultu speciem , patulo ieiunia rictu fallentes ; iam iamque tener spe frangitur agnus atque absens auido crepitat iam praeda palato . 
Quin et Aremoricus piratam Saxona tractus sperabat , cui pelle salum sulcare Britannum ludus et assuto glaucum mare findere lembo . 
Francus Germanum primum Belgamque secundum sternebat , Rhenumque , ferox Alamanne , bibebas Romani ripis et utroque superbus in agro uel ciuis uel uictor eras . 
Sed perdita cernens terrarum spatia princeps iam Maximus , unum quod fuit in rebus , peditumque equitumque magistrum te sibi , Auite , legit . 
Collati rumor honoris inuenit agricolam , flexi dum forte ligonis exercet dentes uel pando pronus aratro uertit inexcoctam per pinguia iugera glebam . 
Sic quondam ad patriae res fractas pauper arator , Cincinnate , uenis , ueterem cum te induit uxor ante boues trabeam dictatoremque salignae excepere fores atque ad sua tecta ferentem quod non perseuit , turpique e fasce grauata uile triumphalis portauit purpura semen . 
Ut primum ingesti pondus suscepit honoris , legas qui ueniam poscant , Alamanne , furori , Saxonis incursus cessat , Chattumque palustri alligat Albis aqua ; uixque hoc ter menstrua totum luna uidet , iamque ad populos et rura feroci tenta Getae pertendit iter , qua pulsus ab aestu Oceanus refluum spargit per culta Garumnam ; in flumen currente mari transcendit amarus blanda fluenta latex , fluuiique impacta per alueum salsa peregrinum sibi nauigat unda profundum . 
Hic iam disposito laxantes frena duello Uesorum proceres raptim suspendit ab ira rumor , succincto referens diplomate Auitum iam Geticas intrare domus positaque parumper mole magisterii legati iura subisse . 
Obstupuere duces pariter Scythicusque senatus et timuere suam pacem ne forte negaret . 
Sic rutilus Phaethonta leuem cum carperet axis , iam pallente die flagrantique excita mundo pax elementorum fureret uel sicca propinquus saeuiret per stagna uapor limusque sitiret puluereo ponti fundo , tunc unica Phoebi insuetum clemens extinxit flamma calorem . 
Hic aliquis tum forte Getes , dum falce recocta ictibus informat saxoque cacuminat ensem , iam promptus caluisse tubis , iam iamque frequenti caede sepulturus terram non hoste sepulto , claruit ut primum nomen uenientis Auiti , exclamat : " Periit bellum , date rursus aratra . 
Otia si replico priscae bene nota quietis , non semel iste mihi ferrum tulit . 
O pudor ! 
o di ! 
tantum posse fidem ! 
Quid foedera lenta minaris , in damnum mihi fide meum ? 
Compendia pacis et praestare iubes nos et debere . 
Quis umquam crederet ? 
En Getici reges , parere uolentes , inferius regnasse putant . 
Nec dicere saltim desidiae obtentu possum te proelia nolle : pacem fortis amas . 
Iam partes sternit Auitus ; insuper et Geticas praemissus continet iras Messianus ; adhuc mandasti , et ponimus arma . 
Quid restat quod posse uelis ? 
quod non sumus hostes , parua reor ; prisco tu si mihi notus in actu es , auxiliaris ero uel sic pugnare licebit . 
" Haec se cum rigido Uesus dum corde uolutat , uentum in conspectum fuerat . 
Rex atque magister propter constiterant ; hic uultu erectus , at ille laetitia erubuit ueniamque rubore poposcit . 
Post hinc germano regis , hinc rege retento Palladiam implicitis manibus subiere Tolosam . 
Haud secus insertis ad puluinaria palmis Romulus et Tatius foedus iecere , parentum cum ferro et rabidis cognato in Marte maritis Hersilia inseruit Pallantis colle Sabinas . 
Interea incautam furtiuis Uandalus armis te capit , infidoque tibi Burgundio ductu extorquet trepidas mactandi principis iras . 
Heu facinus ! 
in bella iterum quartosque labores perfida Elisseae crudescunt classica Byrsae . 
Nutristis quod , fata , malum ? 
conscenderat arces Euandri Massyla phalanx montesque Quirini Marmarici pressere pedes rursusque reuexit quae captiua dedit quondam stipendia Barce . 
Exilium patrum , plebis mala , principe caeso captiuum imperium ad Geticas rumor tulit aures . 
Luce noua ueterum coetus de more Getarum contrahitur ; stat prisca annis uiridisque senectus consiliis ; squalent uestes ac sordida macro lintea pinguescunt tergo , nec tangere possunt altatae suram pelles , ac poplite nudo peronem pauper nodus suspendit equinum . 
Postquam in consilium seniorum uenit honora pauperies pacisque simul rex uerba poposcit , dux ait : " Optassem patriis securus in aruis emeritam , fateor , semper fouisse quietem , ex quo militiae post munia trina superbum praefecturae apicem quarto iam culmine rexi . 
Sed dum me nostri princeps modo Maximus orbis ignarum , absentem , procerum per mille repulsas ad lituos post iura uocat uoluitque sonoris praeconem mutare tubis , promptissimus istud arripui officium , uos quo legatus adirem . 
Foedera prisca precor , quae nunc meus ille teneret , iussissem si forte , senex cui semper Auitum sectari creuisse fuit . 
Tractare solebam res Geticas olim ; scis te nescisse frequenter quae suasi nisi facta . 
Tamen fortuna priorem abripuit genium ; periit quodcumque merebar cum genitore tuo . 
Narbonem tabe solutum ambierat ( tu paruus eras ) , trepidantia cingens milia in infames iam iamque coegerat escas . 
Iam tristis propriae credebat defore praedae , si clausus fortasse perit , cum nostra probauit consilia et refugo laxauit moenia bello . 
Teque ipsum ( sunt ecce senes ) hoc pectore fultum hae flentem tenuere manus , si forsitan altrix te mihi , cum nolles , lactandum tolleret . 
Ecce aduenio et prisci repeto modo pignus amoris . 
Si tibi nulla fides , nulla est reuerentia patris , i durus pacemque nega . 
" Prorumpit ab omni murmur concilio fremitusque , et proelia damnans seditiosa ciet concordem turba tumultum . 
Tum rex effatur : " Dudum , dux inclite , culpo poscere te pacem nostram , cum cogere possis seruitium , trahere ac populos in bella sequaces . 
Ne , quaeso , inuidiam patrio mihi nomine inuras : quid mereor , si nulla iubes ? 
suadere sub illo quod poteras , modo uelle sat est , solumque moratur , quod cupias , nescisse Getas . 
Mihi Romula dudum per te iura placent , paruumque ediscere iussit ad tua uerba pater , docili quo prisca Maronis carmine molliret Scythicos mihi pagina mores ; iam pacem tum uelle doces . 
Sed percipe quae sit condicio obsequii : forsan rata pacta probabis . 
Testor , Roma , tuum nobis uenerabile nomen et socium de Marte genus ( uel quicquid ab aeuo , nil te mundus habet melius , nil ipsa senatu ) , me pacem seruare tibi uel uelle abolere , quae noster peccauit auus , quem fuscat id unum , quod te , Roma , capit ; sed di si uota secundant , excidii ueteris crimen purgare ualebit ultio praesentis , si tu , dux inclite , solum Augusti subeas nomen . 
Quid lumina flectis ? 
inuitum plus esse decet . 
Non cogimus istud , sed contestamur : Romae sum te duce amicus , principe te miles . 
Regnum non praeripis ulli , nec quisquam Latias Augustus possidet arces ; qua uacat , aula tua est . 
Testor , non sufficit istud , ne noceam , atque tuo hoc utinam diademate fiat ut prosim ! 
Suadere meum est ; nam Gallia si te compulerit , quae iure potest , tibi pareat orbis ne pereat . 
" Dixit pariterque in uerba petita dat sanctam cum fratre fidem . 
Discedis , Auite , maestus , qui Gallos scires non posse latere quid possint seruire Getae te principe . 
Namque ciuibus ut patuit trepidis te foedera ferre , occurrunt alacres ignaroque ante tribunal sternunt ; utque satis sibimet numerosa coisse nobilitas uisa est , quam saxa niualia Cotti despectant , uariis nec non quam partibus ambit Tyrrheni Rhenique liquor , uel longa Pyrenei quam iuga ab Hispano seclusam iure cohercent , aggreditur nimio curarum pondere tristem gaudens turba uirum . 
Procerum tum maximus unus , dignus qui patriae personam sumeret , infit : " Quam nos per uarios dudum fortuna labores principe sub puero laceris terat aspera rebus , fors longum , dux magne , queri , cum quippe dolentum maxima pars fueris , patriae dum uulnera lugens sollicitudinibus uehementibus exagitaris . 
Has nobis inter clades ac funera mundi mors uixisse fuit . 
Sed dum per uerba parentum ignauas colimus leges sanctumque putamus rem ueterem per damna sequi , portauimus umbram imperii , generis contenti ferre uetusti et uitia ac solitam uestiri murice gentem more magis quam iure pati . 
Promptissima nuper fulsit condicio , proprias qua Gallia uires exsereret , trepidam dum Maximus occupat urbem ; orbem sat potuit , si te sibi tota magistro regna reformasset . 
Quis nostrum Belgica rura , litus Aremorici , Geticas quis mouerit iras , non latet : his tantis tibi cessimus , inclite , bellis . 
Nunc iam summa uocant ; dubio sub tempore regnum non regit ignauus . 
Postponitur ambitus omnis , ultima cum claros quaerunt : post damna Ticini ac Trebiae trepidans raptim respublica uenit ad Fabium ; Cannas celebres Uarrone fugato Scipiadumque etiam turgentem funere Poenum Liuius electus fregit . 
Captiuus , ut aiunt , orbis in urbe iacet ; princeps perit , hic caput omne nunc habet imperium . 
Petimus , conscende tribunal , erige collapsos ; non hoc modo tempora poscunt , ut Romam plus alter amet . 
Nec forte reare te regno non esse parem : cum Brennica signa Tarpeium premerent , scis , tum respublica nostra tota Camillus erat , patriae qui debitus ultor texit fumantes hostili strage fauillas . 
Non tibi centurias aurum populare parauit , nec modo uenales numerosoque asse redemptae concurrunt ad puncta tribus ; suffragia mundi nullus emit . 
Pauper legeris ; quod sufficit unum , es meritis diues . 
Patriae cur uota moraris , quae iubet ut iubeas ? 
haec est sententia cunctis : si dominus fis , liber ero . 
" Fragor atria complet Ugerni , quo forte loco pia turba senatus detulerat uim , uota , preces . 
Locus , hora diesque dicitur imperio felix , ac protinus illic nobilium excubias gaudens sollertia mandat . 
Tertia lux refugis Hyperiona fuderat astris : concurrunt proceres ac milite circumfuso aggere composito statuunt ac torque coronant castrensi maestum donantque insignia regni ; nam prius induerat solas de principe curas . 
Haud alio quondam uultu Tirynthius heros pondera suscepit caeli simul atque nouercae , cum Libyca se rupe Gigas subduceret et cum tutior Herculeo sedisset machina dorso . 
Hunc tibi , Roma , dedi , patulis dum Gallia campis intonat Augustum plausu faustumque fragorem portat in exsanguem Boreas iam fortior Austrum . 
Hic tibi restituet Libyen per uincula quarta , et cuius solum amissas post saecula multa Pannonias reuocauit iter , iam credere promptum est quid faciat bellis . 
O quas tibi saepe iugabit inflictis gentes aquilis , qui maxima regni omina priuatus fugit , cum forte uianti excuteret praepes plebeium motus amictum ! 
Laetior at tanto modo principe , prisca deorum , Roma , parens , attolle genas ac turpe ueternum depone ; en princeps faciet iuuenescere maior , quam pueri fecere senem . 
" Finem pater ore uix dederat , plausere dei fremitusque cucurrit concilio . 
Felix tempus neuere sorores imperiis , Auguste , tuis et consulis anno fulua uolubilibus duxerunt saecula pensis . 
Prisce , decus semper nostrum , cui principe Auito cognatum sociat purpura celsa genus , ad tua cum nostrae currant examina nugae , dico : " state , uagae ; quo properatis ? 
amat ; destrictus semper censor , qui diligit , exstat ; dura fronte legit mollis amicitia . 
Nil totum prodest adiectum laudibus illud Ulpia quod rutilat porticus aere meo Uel quod adhuc populo simul et plaudente senatu ad nostrum reboat concaua Roma sophos . 
" Respondent illae : " properabimus , ibimus , et nos non retines ; tanto iudice culpa placet . 
Cognitor hoc nullus melior ; bene carmina pensat contemptu tardo , iudicio celeri . 
" Et quia non potui temeraria sistere uerba , hoc rogo , ne dubites lecta dicare rogo . 
