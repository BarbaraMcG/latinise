Audi Christe triste fletum amarumque canticum , Quod perculsus et contritus modulatur spiritus . 
Cerne lacrimarum fluctus et ausculta gemitus . 
Ad te multum uulneratus uocem fletus eleuans Alta de profundo cordis emitto suspiria , Precibus si forte uelis placatus ignoscere . 
Alleua calamitatis inportunae pondera , Quae me diutius premit et elidit impie Nec discedit ? 
ut resumam uitae respiraculum . 
Ablato consolatore quadro clausus lapide Gemo lugens et suspiro " miserere ! 
" clamitans ; Pulso rogans tota die , sed tu semper dilatas . 
Ad iuuentutis delictum et ad ignorantiae Non me teneas , exoro , sed misericorditer Praetermissum hoc dispone iam indigno parcere . 
Ab antiqua pietate ne declines , obsecro , Nam iustitiae rigorem si me sequi iubeas , Mille sum debitor poenis , mille dignus mortibus . 
Aspice iam , deus clemens , aerumnas , quas tolero , Remoue contritiones et flagella prohibe , Ne me , precor , indignatus opprimas et conteras . 
Annos meos in dolore , uitam in gemitibus Vilis factus consummaui ; parce mihi , deprecor ; Iam non possum sustinere , da dextram et eripe . 
Adgrauasti manum plagae super me ualidius , Carnem dira flagellorum ultione conterens , Caede , ferro , sorde , peste , tenebrarum carcere . 
Auges tempora pressurae , luctus addis onera , Differens afflicto ualde dare mihi requiem ; Contra quod grates rependo , non resultans murmuro . 
Abes , dico ueritatem , ut occidas impium , Sed , rogo , post disciplinam da placatus ueniam , Quia non mortem iniquo , sed uitam desideras . 
Accuso me , non excuso , laudans te , quod mitis es ; Iuxta modum delictorum parua datur ultio ; Haec et ampliora , clamo , dignus sum excipere . 
Ad remedium malorum aeterni iudicii Satius est nunc flagello temporali percuti , Quam perennibus futuro dari cruciatibus . 
Adhibe , si placet , adhuc tormentorum stimulos , Quibus defluant ueterna putridaque crimina : Salus tantum uitae demum subsequatur morbidum . 
Adhibe , sed non iratus , ut sit tolerabile , Quod me propter mea iubes perpeti facinora , Quatenus correpto rursum sis mitis post uerbera . 
Amarum est hoc , sed leue , quia pertransibile , Sed amarius et graue , quod inreuocabile , Quod poenarum non est finis nec doloris requies . 
Ardens illic urit flamma dampnatorum corpora Ultra reditum non sperat , quem illa susceperit ; Cuius pauore tabesco , liquesco formidine . 
Arbiter et testis aequus ipse dum adueneris Iustam reddere mercedem singulorum meritis , Quo me saluare decernas , opus non inuenies . 
Adeo districtum cernens examen iudicii Duco uitam in merore iugiter et gemitu : Iustum iudicem uisurus iam pauesco territus . 
Amarus et pauidus tunc uultus tuus impiis , Per quem nullus inpunitus erit habens crimina , Nisi qui lacrimis illa nunc uiuens absterserit . 
A tranquillitate tua tu numquam mutaberis , Sed mitis parebis iustis , terribilis impiis , Quos habuerit de culpa reos conscientia . 
Ab iniquis iustos omnes segregans uelociter Pones haedos ad sinistram et agnos ad dexteram ; Hos aeternae luci dabis , illos autem tenebris . 
Ab ira furoris tui quis non conturbabitur ? 
Quae a nulla creatura cohiberi poterit , Cum peremeris iniquos oris tui gladio . 
Amputans uerbo , non ferro ceruices peccantium Perdebis in tempestate festinanter impios , Vitae sempiternae iustis conlaturus praemia . 
" Accipite " dicens illis " regnum , quod paratum est Vobis pro fructibus iustis et misericordiae . 
" His et illis " quae fecistis " cuncta tu testificans . 
Adstabunt ante tribunal tuum omnes animae , Quicquid in carne gesserunt narrantes ad singula . 
Quid pro tam nefanda miser crimina respondeam ? 
Assertio falerata iustum nullum faciet , Actus boni tantum facta , non uerba recipies , Data singulis talenta cum usuris expetens . 
Abactis et refutatis excusationibus En homo tantum dicetur et opera illius ; Quae praecernens ut meretur confestim recipiet . 
Archana tunc secretorum omnis conscientiae Sic lustrabis , uelut uultum cernitur in speculo . 
Heu mihi , qui parebo peior omni pessimo ! 
Ad personam non conuertes uisum , sed ad merita , Nec natalibus insignem , sublimem prudentia Facies tibi consortem , sed insontem opere . 
Abominabilis erit coram te iniquitas , Nullus enim inmundorum tibi sociabitur ; Quomodo tunc fetens hircus mundis iungar ouibus ? 
Ante te iusti nec erit secura iustitia , Quam si districte perquiras , et ipsa peccatum est ; Quin et ipsi nisi parcas , uae , periclitabitur . 
Arguens in ueritate decernens iudicium , Et in aequitate tua iustus uix saluabitur . 
Ubi tunc ego parebo , peccator et impius ? 
Annalibus reseratis nudabuntur publice Omnium hominum facta et cogitationes ; Ac iustitiae statera tu librabis omnia . 
Adpenso bono uel malo pars haec operarium Vindicabit , quam momenti lances declinauerit . 
Quid agam , si pondus mali me laeua iactauerit ? 
A iustitia diuerti nullo modo poteris Nec personam acceptabis nec ulla munuscula , Sed reddes unicuique iuxta sua opera . 
Aspicient mali bonos , cum beatitudinem Gloriae promeruerunt , et dolebunt acriter , Quod non uixerint tam iuste , ut sic essent liberi . 
A dolore in dolorem nequiorem transient , Cum " abite maledicti " illis ipse dixeris " In ignem , qui est paratus uobis et diabolo . 
" A requie beatorum uitae uel consortio Se sublatos intuentes iunctosque diabolo , Ut aeternis cum eodem dentur cruciatibus , Adleuabunt ululatum et rugitum inmane Planctum magnum facientes , amarum et ualidum , Quale numquam fuit factum nec dictum uel uisum est . 
Ad gentem gens , uir ad uirum pectora percutient , Tribus ad tribum et regnum contra regnum ferient , Viri denique seorsum et seorsum feminae . 
Angeli tunc copulabunt scelere consimiles , Quos cursim praecipitantes dabunt flammis inferi , Ut par poena semper urat , quos par culpa sociat . 
Abibunt uitae praecisi sublatique gaudio , Quo perennis erit luctus dolorque perseuerans Et consolatio nulla nec umquam reuersio . 
A te quisquam non reuoluet prolatum iudicium , Nec ab ullo requiretur , quem ipse perdideris , Ultione sempiterna prauos omnes puniens . 
Adeo praerogatiua mitto precum commoda Fundens lacrimas , dum uiuo , rogans , dum intellego , Ne me iuxta mala mea condempnandum censeas . 
Aspera sunt , quae peregi , acerba et grauia , Propter quae si persequi me iustius decreueris , Morti debitor et poenae noui quod repperiar . 
Ad iniquitatem meam si conuertas oculos , Facto poenaque condignum neminem repperies , Cum quo me cremandum putes , conburendum censeas . 
Ad escelerum mensuram criminumque copiam Ipsae poenae tartarorum uix , credo , sufficient , Dum nec talia nec tanta quis iniquus fecerit . 
Anxius ob hoc suspiro , quod impie gesserim , Pessimorum peccatorum saucius sum uulnere ; Difficile tantis malis esse saluus arbitror . 
Arctor undique pressuris , conprimor angustiis , Fluctuat mens in merore , cor natat in lacrimis ; Nec ulla timore multo requies est animo . 
Arue polique marisque non tutabor sinibus , Quin et haec ignis ardore resoluta defluent . 
Ubi me miser abscondam ? 
quo ante te fugiam ? 
Ab inmensitate tua mundi girum clauditur , Caelum terramque tu reples , et sine te nihil est . 
Qui placatum te non habet , iratum quo fugiet ? 
Agitur mens aegra passim diuersa considerans Nec elucet euadendi uspiam effugium , Sed abs te , domine , fuga et ad te reuersio . 
Arma sumens poenitentis , saccum et cilicium , Pulso pietatis aures , uiscera clementiae , Verba fletus et doloris ingerens cum lacrimis . 
Audi preces , et placare , mens quas aegra parturit , Consideransque dolores inpende malagmata , Quia tua sum factura tuaque plasmatio . 
Adhibe , precor , medelam pessimis uulneribus , Profluentia praestringens uitiorum ulcera , Corrupta redintegrando sanitate perpeti . 
Aufer me de luto fecis peccatorum omnium ; Emundare non contempnas , antequam discutias , Et non ero tunc inmundus , si me nunc piaueris . 
Accipis et peccatores , sed quos nunc iustificas ; Respicis multos ut Petrum , si deflentes poenitent , Sicque lapsos ab inferna reuehis ad aethere . 
Apud te redemptio est et misericordia , Qua nisi propitiatus parcere decreueris , Vae mihi , quod malos omnes praecedam ad uictimam . 
Ac per hoc opto misellus , nec fuissem genitus , Quia et lux ipsa praesens iam mihi tenebrae sunt , Aeternae dampnationis pauendo pernitiem . 
Boni nihil habiturus , quod malis obiciam , Poenarum metu quassata tremet conscientia , Dum formidat infinita subire discrimina . 
Bone deus , perituro nunc , exoro , subueni , Nunc et ab ira perenni et a morte libera , Ut quem iustitia punit , tu salues clementia . 
Benigne pater , ignosce , quod agnoscens fateor . 
Pronuntio malum meum , non , uindex , operio ; Excipe professionem et da indulgentiam . 
Bonitatis pietate multis non merentibus Gratis peccata dimittens indulsisti ueniam : Mihi non defraudes uni , quod dedisti plurimis . 
Blanditus confessione placaris humilium Et ad ignoscendum cito flentis uoce flecteris , Poenitentis adsuetus consulere lacrimis . 
Breuis non est manus tua , ut praestare nequeat ; Multus es ad ignoscendum , hinc " indulge ! 
" clamito . 
Miserere , ne disperdas , parce , ne interimas . 
Biplici , quaeso , flagello noli me percutere , Suspende paululum iram , habe patientiam , Quia multum ego miser , sed tu plus misericors . 
Conuersus ad pietatem restitue gratiam ; Vitam cum peccato simul ne uelis extinguere ; Serua benedictionem receptandae ueniae . 
Carnem pro peccato suo , quantum placet , adtere , Plagas enim temporales libenter excipiam , Precor tantum , ne perennes indignatus inferas . 
Doloribus hic afflige , meroribus affice , Per flagella modo purga , ne futuro punias ; Carnis poena , quae deliquit , redimatur anima . 
Decerne clementer pie perditum requirere , Mira qui benignitate abiectos recolligis Et auersos reconuertis , oberrantes corrigis . 
Errasse me dudum plango profanus et prodigus , Meretricio amore bona perdens patria , Hinc ad te uilis , egenus et percussus remeo . 
Ecce me indignum loco filiorum clamito , Quod paternitatis tuae renuens admonita Vagus perquaquam defluxi , cucurri per auia . 
Feci malum miser ego in insipientia , Prouocaui te ad iram diris facinoribus , Quibus rite consternatus magno luctu conteror . 
Fletibus tamen reuertor confitendo poenitens : Aufer indignationem culpae factus inmemor Et paterna pietate sume , precor , errulum . 
Grassari si tamen adhuc plagis me diiudicas , Feri me , sicut quos amas , castiga et argue , Sed clementer , ut emendes , non ut interficias . 
Graues ut culpae merentur , non ita desaeuias ; Tempera seueritatem , desine percutere , Iugi ne plaga contritus desperem et peream . 
Hoc interdum te deposco , ne temptationibus , Quibus subinde peruertor , uiolenter obruar ; Victus ne miser succumbam , da , precor , auxilium . 
Herudiri me tantundem , non permittas decipi , Nam sufferre temptamenta daemonum non potero , Si desieris eorum frenare malitiam . 
Inde te , benigne deus , adclinis efflagito , Quantulumcumque placare , ut et hic indulgeas ; Nam longa poena subactus miser ualde factus sum . 
In dolore sempiterno carnem ne constituas , Ut crudeliter exire conpellatur anima ; Da cruciatibus finem , requiescat spiritus . 
Karpe moras , uisita me , immo ueni , libera , " Surge ! 
" dicito captiuo , " prodi foras ! 
" misero , Releua carcere trusum , pande iam absconditum . 
Kallidus hostis me uicit , quod modo considero , Magnum malum feci miser carnis in arbitrio . 
Porrige nunc manum tuam et succurre misero . 
Kaput et reliquos artus aqua munda dilue Et internos esqualores gratia purifica , Cunctis ut abire sinas defecatum fecibus . 
Lugeo confusus mala , quae gessisse memoro , Fundo preces et lamenta contristatus animo , Precor , optatam ne neges poenitenti ueniam . 
Lacrimae contra peccatum non quidem sufficiunt , Sed quod non ualeo paruis expiare fletibus , Oro , pietate demas , abluas clementia . 
Miseratione tua fac iustum ex impio , Fulgidum de tenebroso , nitentem ex horrido , Innocentem ex iniquo , uiuentem ex mortuo . 
Miseratus iam omitte noxas mihi criminis , Eripiens plasma tuum de manu diaboli , Memento figmenti tui et esto placabilis . 
Manus tuae me fecerunt , formauerunt digiti , Corpus in uentre materno per membra deliniens , Tua uirtute creatam quo clausisti animam . 
Ne des in ruinam mortis opus tuum , domine , Propter carnale peccatum , quod lamentis elui Possibile praedixisti atque ueniabile , Nullum perire protestans , quamuis graui crimine Carnaliter polluatur ; si redeat poenitens Et non haesitet in fide , sumi posse ueniam . 
Nuntians per te et tuos missos et discipulos : " Poenitemini , caelorum prope regnum factum est Et omnis peccati datur in Christo remissio . 
" Non in multis iustis ita te gaudere perhibes Ut in unum poenitentem peccatis erroneum , " Veni quaerere [ et ] saluare " dicens " quod perierat . 
" Nulla tam grandis est culpa , cui non sit uenia ; Omne facinus peccati delet poenitentia , Si reiectis malis quisquam sanus hanc peregerit . 
Nullum est malum , quod nequit aboleri lacrimis ; Omne peccatum dixisti dimitti hominibus Espiritus tantum sancti excepta blasphemia . 
Numquid fixum uerbi tui soluetur propositum ? 
Absit hoc , domine deus , ut repellas quempiam , Qui post malum resipiscens te conuersus sequitur . 
Obice benignitatem et uince malitiam , Praebe moram poenitendi , tempus mortis dilata ; Fac , ut salus subsequatur , non tollat interitus . 
Omnino confidens credo , quod nolens perire me Subiecisti me flagellis , quibus resipiscerem , Ut abominando culpam redirem ad gratiam . 
Placeat , Christe , dampnatum reparare naufragum , De interitus errore te quaerente redeam Atque de maligno dignus efficiar famulus . 
Peccaui tibi peccaui et deliqui nequiter , Sed conuersum noli perdas et quae posco tribuas , Ut me mundes ante mortem et , dum uiuo , redimas . 
Quis fuerim ne requiras , sed quis esse cupio , Veteri culpa ne , quaeso , reputes dampnabilem , Cerne corrigendi uotum et relaxa debitum . 
Quamquam de reatu facti sit mihi confusio , Noui , quod de fine quemquam , nam non de principio Aut pro bono tu corones aut pro malo iudices . 
Recipe , domine pater , fuga lapsum seruulum , Tolle mortem poenitenti , te precantem libera Et cum electis ad uitam Agni libro renota . 
Reprobari me ne sinas , quem pro meis meritis Ingenti pressura polis et limas diutius , Sed quem uiuentem fatigas , refice post obitum . 
Solue Christe uincla pedum , ligamenta criminum , Resera limen obstrusum tenebrosi carceris , Redde iam luci sepultum , peregrinum patriae . 
Tolle furorem perennem ab animo principis , Te propitiante fiant mihi iam placabiles , Quos aduersos diuturna miser ira tolero . 
Tu es , deus , lucis auctor , rex aeternae gloriae , Quem nullus sermo concludit nec obscurant tenebrae . 
Miserum ad te clamantem iam exaudi , domine . 
Veni , Iesu , ne tarderis , mors antequam rapiat , Fessum de puluere leua , tibi reconcilia ; Lacrimas iuges absterge , cor triste laetifica . 
Visita iam , Christe deus , quem creasti seruulum : Dimitte me deplorare , quae gessi in saeculo , Aeternum mihi concede lumen , quod desidero . 
Xriste , qui diuersitate gratiarum diues es , Fructum et meritum , precor , ut uiuenti tribuas , Ne me sterilem praecernens succidas in posterum . 
Yacere post mala bonum ut permittas , obsecro , Habeam munere tuo conlata quae offeram , Quibus a laeua sublatus transeam ad dexteram . 
Zabulo me non coniungas ad mortem cum impiis Nec in tartari baratrum patiaris obrui , Qui uenisti te credentes de morte redimere . 
Gloriam iam uigil canam alfabetum finiens Tibi patri filioque inclito paraclito , Cui laus et potestas per aeterna saecula . 
