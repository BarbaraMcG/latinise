Excellentissime regine ac regali dignitate pollenti , Deo dilecte omnibus que sanctis amabili , monachorum matri et sanctarum virginum duci , domine regine Gerberge , frater Adso , suorum omnium servorum ultimus , gloriam et pacem sempiternam . 
Ex quo , domina mater , misericordie vestre gratiam promerui , semper vobis in omnibus fidelis fui , tanquam proprius servus . 
Unde , quamvis indigne sint apud Dominum preces orationis mee , tamen pro vobis et pro seniore vestro , domino rege , necnon et pro filiorum vestrorum incolumitate Dei nostri misericordiam exoro , ut vobis et culmen imperii in hac vita dignetur conservare et vos faciat in celis post hanc vitam se cum feliciter regnare . 
Quoniam si Dominus vobis prosperitatem dederit et filiis vitam longiorem , scimus indubitanter et credimus ecclesiam Dei exaltandam et nostre religionis ordinem magis ac magis multiplicandum . 
Hoc ego , fidelis vester , opto et valde desidero , qui , si potuissem vobis totum regnum adquirere , libentissime fecissem . 
Sed , quia illud facere non valeo , pro salute vestra filiorum que vestrorum Dominum exorabo , ut gratia Eius in operibus vestris semper vos preveniat et gloria Illius pie et misericorditer subsequatur , ut , divinis intenta mandatis , possitis adimplere bona , que desideratis , unde corona vobis detur regni celestis . 
Igitur quia pium studium habetis scripturas audire et frequenter loqui de nostro Redemptore , sive etiam scire de Antichristi impietate et persecutione , necnon et potestate eius et generatione , sicut mihi , servo nostro , dignata estis precipere , volui aliqua vobis scribere et de Antichristo ex parte certam reddere , quamvis non indigeatis a me hoc audire , quia apud vos habetis prudentissimum pastorem , dominum Roriconem , clarissimum speculum totius sapientie atque eloquentie ac valde necessarium nostra etate . 
Ergo , de Antichristo scire volentes , primo notabitis , quare sic vocatus sit . 
Ideo scilicet , quia Christo in cunctis contrarius erit et Christo contraria faciet . 
Christus venit humilis , ille venturus est superbus . 
Christus venit humiles erigere , peccatores iustificare , ille e contra humiles eiciet , peccatores magnificabit , impios exaltabit semper que vicia , que sunt contraria virtutibus , docebit , legem evangelicam dissipabit , demonum culturam in mundo revocabit , gloriam propriam queret et omnipotentem Deum se nominabit . 
Hic itaque Antichristus multos habet sue malignitatis ministros , ex quibus iam multi in mundo precesserunt , qualis fuit Antiochus , Nero , Domicianus . 
Nunc quoque , nostro tempore , Antichristos multos novimus esse . 
Quicumque enim , sive laicus , sive canonicus , sive etiam monachus , contra iusticiam vivit et ordinis sui regulam impugnat et quod bonum est blasphemat , Antichristus est , minister satane est . 
Sed iam de exordio Antichristi videamus . 
Non autem quod dico ex proprio sensu excogito vel fingo , [ at ] in libris diligenter relegendo hec omnia scripta invenio . 
Sicut ergo auctores nostri dicunt , Antichristus ex populo Iudeorum nascetur , de tribu scilicet Dan , secundum prophetiam dicentem : ; Fiat Dan coluber in via , cerastes in semita ; . 
Sicut enim serpens in via sedebit et in semita erit , ut eos , qui per semitas iusticiae ambulant , feriat et veneno sue malicie occidat . 
Nascetur autem ex patris et matris copulatione , sicut et alii homines , non , ut quidam dicunt , de sola virgine . 
Sed tamen totus in peccato concipietur , in peccato generabitur et in peccato nascetur . 
In ipso vero conceptionis sue initio diabolus simul introibit in uterum matris eius et ex virtute diaboli confovebitur et contutabitur in ventre matris et virtus diaboli semper cum illo erit . 
Et sicut in matrem Domini nostri Iesu Christi Spiritus sanctus venit et eam sua virtute obumbravit et divinitate replevit , ut de Spiritu sancto conciperet et quod nasceretur divinum esset ac sanctum , ita quoque diabolus in matrem Antichristi descendet et totam eam replebit , totam circumdabit , totam tenebit , totam interius et exterius possidebit , ut , diabolo cooperante , per hominem concipiet et quod natum fuerit totum sit iniquum , totum malum , totum perditum . 
Unde et ille homo filius perditionis appellatur , quia in quantum poterit genus humanum perdet et ipse in novissimo perdetur . 
Ecce audistis , qualiter nascatur . 
Audite etiam locum , ubi nasci debeat . 
Nam , sicut Dominus ac Redemptor noster Bethleem sibi previdit , ut ibi pro nobis humanitatem assumere et nasci dignaretur , sic diabolus illi homini perdito , qui Antichristus dicitur , locum novit aptum , unde radix omnium malorum oriri debeat , scilicet civitatem Babilonie . 
In hac enim civitate , que quondam fuit inclita et gloriosa urbs gentilium et caput regni Persarum , Antichristus nascetur . 
Et in civitatibus Bethsaida et Corozaim nutriri et conservari dicitur , quibus civitatibus Dominus in evangelio improperat , dicens : Ve tibi , Bethsaida , ve tibi , Corozaim . 
Habebit autem Antichristus magos , maleficos , divinos et incantatores , qui eum , diabolo inspirante , nutrient et docebunt in omni iniquitate , falsitate et nefaria arte et maligni spiritus erunt duces eius , socii semper et comites indivisi . 
Deinde Hierosolimam veniens , omnes christianos , quos ad se convertere non poterit , per varia tormenta iugulabit et suam sedem in templo sancto parabit . 
Templum etiam destructum , quod Salomon Deo edificavit , in statum suum restaurabit et circumcidet se et filium Dei omnipotentis se esse mentietur . 
Reges autem et principes primum ad se convertet , deinde per illos ceteros populos . 
Loca vero , per que Christus Dominus ambulavit , ibit et prius destruet quod Dominus illustravit . 
Deinde per universum orbem nuncios mittet et praedicatores suos . 
Predicatio autem eius et potestas tenebit a mari usque ad mare , ab oriente usque ad occidentem , ab aquilone usque ad septentrionem . 
Faciet quoque signa multa , miracula magna et inaudita . 
Faciet ignem de celo terribiliter venire , arbores subito florere et arescere , mare turbari et subito tranquillari , naturas in diversis figuris mutari , aquarum cursus et ordinem converti , area ventis et commotionibus multimodis agitari et cetera innumerabilia et stupenda , mortuos etiam in conspectu hominum suscitari , ita ut in errorem inducantur , si fieri potest , etiam electi . 
Nam quando tanta ac talia signa viderint etiam illi , qui perfecti et electi Dei sunt , dubitabunt , utrum sit ipse Christus , qui in fine mundi secundum Scripturas venturus est , annon . 
Excitabit autem persecutionem sub omni celo supra christianos et omnes electos . 
Eriget itaque se contra fideles tribus modis , id est , terrore , muneribus et miraculis . 
Dabit in se credentibus auri atque argenti copias . 
Quos vero non poterit muneribus corrumpere , superabit terrore . 
Quos autem terrore non poterit , signis et miraculis seducere temptabit . 
Quos nec signis poterit , in conspectu omnium miserabili morte cruciatos crudeliter necabit . 
Tunc erit talis tribulatio , qualis non fuit super terram ex tempore , quo gentes esse ceperunt usque ad tempus illud . 
Tunc qui in agro sunt , fugient ad montes et qui supra tectum , non descendet in domum suam , ut tollat aliquid de ea . 
Tunc omnis fidelis christianus , qui inventus fuerit , aut Deum negabit , aut , sive per ferrum , sive per ignem fornacis , sive per serpentes , sive per bestias , sive per aliud quodlibet genus tormenti , interibit , si in fide permanserit . 
Haec autem tam terribilis et timenda tribulatio tribus annis manebit in toto mundo et dimidio . 
Tunc breviabuntur dies propter electos . 
Nisi enim Dominus abbreviasset dies , non fuisset salva omnis caro . 
Tempus siquidem , quando idem Antichristus veniat , vel quando dies iudicii apparere incipiat , Paulus apostolus , in epistola ad Thessalonicenses : Rogamus vos per adventum Domini nostri Iesu Christi , manifestat , eo loco , ubi ait : Quoniam , nisi venerit discessio primum et revelatus fuerit homo peccati et filius perditionis . 
Scimus enim quoniam post regnum Grecorum , sive etiam post regnum Persarum , ex quibus unumquodque suo tempore magna gloria viguit et maxima potentia floruit , ad ultimum quoque , post cetera regna , regnum Romanorum cepit , quod fortissimum omnium superiorum regnorum fuit et omnia regna terrarum sub dominacione sua habuit , omnes que populorum nationes Romanis subiacebant et serviebant eius sub tributo . 
Inde ergo dicit Paulus apostolus , Antichristum non antea in mundum esse venturum , nisi venerit discessio primum , id est , nisi prius discesserint omnia regna a Romano imperio , que pridem subdita erant . 
Hoc autem tempus nondum venit , quia , licet videamus Romanum imperium ex maxima parte destructum , tamen , quandiu reges Francorum duraverint , qui Romanum imperium tenere debent , Romani regni dignitas ex toto non peribit , quia in regibus suis stabit . 
Quidam vero doctores nostri dicunt , quod unus ex regibus Francorum Romanum imperium ex integro tenebit , qui in novissimo tempore erit et ipse erit maximus et omnium regum ultimus . 
Qui , postquam regnum suum feliciter gubernaverit , ad ultimum Hierosolimam veniet et in monte Oliveti sceptrum et coronam suam deponet . 
Hic erit finis et consummatio Romanorum christianorum que imperii . 
Statim que , secundum predictam Pauli apostoli sententiam , Antichristum dicunt affuturum . 
Et tunc revelabitur quidem homo peccati , Antichristus videlicet , qui , licet homo sit , fons tamen erit omnium peccatorum et filius perditionis , id est , filius diaboli , non per naturam , sed per imitationem , quia per omnia adimplebit diaboli voluntatem , quia plenitudo diabolice potestatis et totius mali ingenii corporaliter habitabit in illo , in quo erunt omnes thesauri malicie et iniquitatis absconditi . 
Qui adversatur , id est , contrarius est Christo omnibus que membris eius , et extollitur , id est , in superbiam erigitur , supra omne quod dicitur Deus , id est , supra omnes deos gentium , Herculem videlicet , Apollinem , Iovem , Mercurium , quos pagani deos esse estimant . 
Supra omnes istos deos extolletur Antichristus , quia maiorem et fortiorem se his omnibus faciet , et non solum supra hos , sed etiam supra omne quod colitur , id est , supra sanctam Trinitatem , que solummodo colenda et adoranda est ab omni creatura . 
Ita se extollet , ut in templo Dei sedeat , ostendens se tamquam sit Deus . 
Nam , sicut supra diximus , in civitate Babilonie natus , Hierosolimam veniens , circumcidet se , dicens Iudeis : Ego sum Christus vobis repromissus , qui ad salutem vestram veni , ut vos , qui dispersi estis , congregem et defendam . 
Tunc confluent ad eum omnes Iudei , estimantes Deum suscipere , sed suscipient diabolum . 
Sive etiam in templo Dei sedebit Antichristus , id est , in sancta ecclesia , omnes christianos faciens martyres et elevabitur et magnificabitur , quia in ipso erit caput omnium malorum diabolus , qui est rex super omnes filios superbie . 
Sed ne subito et improvise Antichristus veniat et totum humanum genus suo errore decipiat et perdat , ante eius exordium duo magni prophete mittentur in mundum , Enoch scilicet et Helias , qui contra impetum Antichristi fideles Dei divinis armis premunient et instruent eos et confortabunt et preparabunt electos ad bellum , docentes et predicantes tribus annis et dimidio . 
Filios autem Israel , quicumque eo tempore fuerint inventi , hi duo maximi prophete et doctores ad fidei gratiam convertent et a pressura tanti turbinis in parte electorum insuperabilem reddent . 
Tunc implebitur , quod Scriptura dicit : Si fuerit numerus filiorum Israel sicut arena maris , reliquie salve fient . 
Postquam ergo per tres annos et dimidium predicationem suam compleverint , mox incipiet excandescere Antichristi persecutio et contra eos primum Antichristus sua arma corripiet eos que interficiet , sicut in Apocalypsi dicitur : Et cum finierint , inquit , testimonium suum , bestia , que ascendet de abysso , faciet adversus eos bellum et vincet eos et occidet illos . 
Postquam ergo isti duo interfecti fuerint , inde ceteros fideles persequens , aut martyres gloriosos faciet , aut apostatas reddet . 
Et quicumque in eum crediderint , signum caracteris eius in fronte accipient . 
Sed quia de principio eius diximus , quem finem habeat dicamus . 
Hic itaque Antichristus diaboli filius et totius malicie artifex pessimus , cum per tres annos et dimidium , sicut predictum est , magna persecutione totum mundum vexabit et omnem populum Dei variis poenis cruciabit . 
Postquam Heliam et Enoch interfecerit et ceteros in fide permanentes martyrio coronaverit , ad ultimum veniet iudicium Dei super eum , sicut beatus Paulus scribit , dicens : Quem Dominus Iesus interficiet spiritu oris sui . 
Sive Dominus Iesus interfecerit illum potentia virtutis sue , sive archangelus Michael interfecerit illum , per virtutem Domini nostri Iesu Christi occidetur , non per virtutem cuiuslibet angeli vel archangeli . 
Tradunt autem doctores , quod in monte Oliveti Antichristus occidetur in papilione et in solio suo , in illo loco , contra quem ascendit Dominus ad celum . 
Debetis autem scire , quia , postquam fuerit Antichristus occisus , non statim veniet dies iudicii , nec statim veniet Dominus ad iudicium , sed , sicut ex libro Danielis intelligimus , quadraginta dies Dominus concedet electis , ut agant poenitentiam , propterea quia seducti sunt ab Antichristo . 
Postea vero quam hanc poenitentiam expleverint , quantum temporis spatium fiat , quousque Dominus ad iudicium veniat , nullus est qui sciat , sed in dispositione Dei manet , qui ea hora seculum iudicabit , qua ante secula iudicandum esse prefixit . 
Adso Dervensis - De ortu et tempore Antichristi epilogus , linea : Ecce , domna regina , ego , fidelis vester , quod precepistis , fideliter implevi , paratus de ceteris oboedire que fueritis dignata imperare . 
