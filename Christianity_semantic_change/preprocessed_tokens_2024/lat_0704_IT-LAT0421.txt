D ilectissimo ac reverentissimo antistiti EcgberctoBaeda famulus Christi salutem . 
Memini te hesterno dixisse anno , cum tecum aliquot diebus legendi gratia in monasterio tuo demorarer , quod hoc etiam anno velles , cum in eundem devenires locum , me quoque , ob commune legendi studium , ad tuum accipere colloquium . 
Quod si ita , Deo volente , posset impleri , non opus esset tibi haec per litteras scripta dirigere ; cum possem liberius ore ad os loquens , quaeque vellem , sive necessaria ducerem , secreta tibi allocutione suggerere . 
Verum quia hoc ne fieret , superveniens , ut nosti , corporis mei valitudo prohibuit ; agere tamen quod potui , erga dilectionem tuam fraternae devotionis intuitu , curavi , mittendo videlicet per litteras quod corporaliter veniendo per collocutionem nequiveram . 
Precorque te per Dominum , ne harum apices litterarum arrogantiae supercilium esse suspiceris , sed obsequium potius humilitatis ac pietatis veraciter esse cognoscas . 
Exhortor itaque tuam , dilectissime in Christo antistes , sanctitatem , ut gradum sacrosanctum quem tibi Auctor graduum et spiritualium largitor charismatum committere dignatus est , sacrosancta et operatione et doctrina confirmare memineris . 
Neutra enim haec virtus sine altera rite potest impleri : si aut is qui bene vivit docendi officium negligit , aut recte docens antistes rectam exercere operationem contemnit . 
Qui autem utrumque veraciter agit , profecto talis servus adventum Domini sui gratulabundus expectat , sperans se citius auditurum : ; Euge serve bone et fidelis , quia super pauca fuisti fidelis , supra multa te constituam : intra in gaudium Domini tui . 
; Si quis vero , quod absit , gradu episcopatus accepto , nec seipsum a malis actibus bene vivendo , nec subditam sibi plebem castigando , vel admonendo corrigere curat : quid huic veniente Domino , hora qua non sperat , eventurum sit , evangelica manifeste sententia declarat , qua dicitur ad inutilem servum : ; Eiicite in tenebras exteriores , ibi erit fletus et stridor dentium . 
Ante omnia sane tuae sanctae paternitati suadeo , ut ab otiosis te confabulationibus , obtrectationibus , ceterisque linguae indomitae contagiis pontificali dignitate coerceas : divinis autem eloquiis ac meditationibus scripturarum linguam simul et mentem occupes , et maxime legendis beati Pauli apostoli epistolis ad Timotheum et Titum , sed et verbis sanctissimi papae Gregorii , quibus de vita simul et vitiis rectorum sive in libro Regulae Pastoralis , seu in homeliis Evangelii multum curiose disseruit , ut sit sermo tuus semper sapientiae sale conditus , eminentior vulgari locutione , ac divino auditui dignior elucescat . 
Sicut enim indecens est , si vasa altaris sacrosancta vulgaribus unquam usibus ac vilibus profanentur officiis , ita perversum omni modo ac miserum est , si is qui ad consecranda in altari dominica sacramenta ordinatus est , nunc quidem eisdem conficiendis sacramentis Domino famulaturus assistat , nunc egressus ecclesiam ipso ore eisdemque manibus quibus paulo ante sacra tractaverat , repente frivola loqui vel agere Dominum offensurus incipiat . 
Ad custodiendam linguae vel operis munditiam , cum lectione divina , etiam societas eorum qui Christo fideli devotione famulantur , plurimum iuvat . 
Ut si quando vel lingua lascivire , vel operatio prava mihi subrepere coeperit , mox sociorum fidelium manu ne cadere valeam sustenter . 
Quod cum omnibus Dei famulis sibimet ita prospicere utillimum sit , quanto magis illi gradui , qui non suimet tantummodo curam agere , sed etiam erga commissam sibi ecclesiam necesse habet studium salutis impendere ; iuxta illum qui dicit , ; praeter ea quae extrinsecus sunt , instantia mea cotidiana , sollicitudo omnium ecclesiarum . 
Quis infirmatur , et ego non infirmor ? 
Quis scandalizatur , et ego non uror ? 
; Quod non ita loquor , quasi te aliter facere sciam , sed quia de quibusdam episcopis fama vulgatum est , quod ita ipsi Christo serviant , ut nullos se cum alicuius religionis aut continentiae viros habeant ; sed potius illos , qui risui , iocis , fabulis , commessationibus et ebrietatibus , ceterisque vitae remissioris illecebris subigantur , et qui magis quotidie ventrem dapibus , quam mentem sacrificiis caelestibus parent . 
Quos tua sancta auctoritate , si alicubi repereris velim corrigas , moneasque illos tales suae conversationis diurnae sive nocturnae testes habere , qui et actione Deo digna et exhortatione congrua prodesse populis , ac spirituale ipsorum antistitum opus iuvare sufficiant . 
Lege enim Actus Apostolorum , et videbis , referente beato Luca , quales se cum comites apostoli Paulus et Barnabas habuerint , quid etiam ipsi , ubicunque devenissent , operis egerint . 
Statim namque ut civitates vel synagogas ingressi sunt , verbum Dei praedicare , et per omnia disseminare curabant . 
Quod etiam te , dilectissimum mihi caput , sagaciter cupiam , ubicunque potes implere . 
In hoc namque officium a Domino electus , in hoc consecratus es , ut verbum evangelizes virtute magna , praebente tibi auxilium ipso Rege virtutum Domino nostro Iesu Christo . 
Quod ita rite perficies si , ubicunque perveneris , mox collectis ad te eiusdem loci incolis , verbum illis exhortationis exhibueris , simul et exemplum vivendi una cum omnibus qui tecum venerint quasi caelestis militiae ductor ostenderis . 
Et quia latiora sunt spatia locorum , quae ad gubernacula tuae dioecesis pertinent , quam ut solus per omnia discurrere , et in singulis viculis atque agellis verbum Dei praedicare , etiam anni totius emenso curriculo , sufficias , necessarium satis est , ut plures tibi sacri operis adiutores adsciscas , presbyteros videlicet ordinando , atque instituendo doctores , qui in singulis viculis praedicando Dei verbo , et consecrandis mysteriis caelestibus , ac maxime peragendis sacri baptismatis officiis , ubi oportunitas ingruerit , insistant . 
In qua videlicet praedicatione populis exhibenda , hoc prae ceteris omni instantia procurandum arbitror , ut fidem catholicam quae apostolorum symbolo continetur , et Dominicam orationem , quam sancti Evangelii nos Scriptura edocet , omnium qui ad tuum regimen pertinent , memoriae radicitus infigere cures . 
Et quidem omnes qui Latinam linguam lectionis usu didicerunt , etiam haec optime didicisse certissimum est : sed idiotas , hoc est , eos qui propriae tantum linguae notitiam habent , haec ipsa sua lingua discere , ac sedulo decantare facito . 
Quod non solum de laicis , id est , in populari adhuc vita constitutis , verum etiam de clericis sive monachis , qui Latinae sunt linguae expertes fieri oportet . 
Sic enim fit , ut coetus omnis fidelium , quomodo fidelis esse , qua se firmitate credendi contra immundorum spirituum certamina munire atque armare debeat , discat ; fit , ut chorus omnis Deo supplicantium , quid maxime a divina clementia quaeri oporteat , agnoscat . 
Propter quod et ipse multis saepe sacerdotibus idiotis haec utraque , et symbolum videlicet , et Dominicam orationem in linguam Anglorum translatam obtuli . 
Nam et sanctus antistes Ambrosius hoc de fide loquens admonet , ut verba symboli matutinis semper horis fideles quique decantent , et hoc se quasi antidoto spirituali contra diaboli venena quae illis interdiu vel noctu astu maligno obicere posset , praemuniant . 
Orationem vero Dominicam saepius decantari ipsa etiam nos consuetudo sedulae deprecationis ac genuum flexionis docuit . 
Quod si haec ut suggerimus in regendis pascendisque Christi ovibus tua pastoralis auctoritas perfecerit , dici non potest quantum tibi supernae mercedis apud Pastorem pastorum in futuro praeparaveris . 
Quanto enim rariora huius sacratissimi operis in episcopis nostrae gentis exempla reperis , tanto altiora singularis meriti praemia recipies ; utpote qui populum Dei per crebram symboli vel orationis sacrae decantationem ad intellectum , amorem , spem , fidem , et inquisitionem eorundem , quae decantantur , caelestium donorum , paterna pietate ac sollicitudine provocatum accenderis . 
Sicut e contrario , si commissum tibi a Domino negotium minus diligenter compleveris , pro retentione talenti cum servo nequam et pigro partem es recepturus in futuro : maxime si temporalia ab illis commoda requirere atque accipere praesumpseris , quibus nulla caelestis beneficii dona rependere probaveris . 
Cum enim Dominus mittens ad evangelizandum discipulos dixisset : ; Euntes autem praedicate dicentes quia appropinquat regnum caelorum ; : paulo post adiunxit , dicens : ; Gratis accepistis , gratis date ; nolite possidere aurum , neque argentum . 
; Si ergo illos gratis Evangelium praedicare iussit , neque aurum vel argentum , vel aliquid pecuniae temporalis ab eis quibus praedicabant accipere permisit : quid rogo illis qui his contraria gerunt periculi immineat ? 
Attende quid gravissimi sceleris illi commiserint , qui et terrena ab auditoribus suis lucra diligentissime requirere , et pro eorum salute aeterna nihil omnino praedicando , vel exhortando , vel increpando , laboris impendere contendunt . 
Sollicite atque intentione curiosa , antistes dilectissime , perpende . 
Audivimus enim , et fama est , quia multae villae ac viculi nostrae gentis in montibus sint inaccessis ac saltibus dumosis positi , ubi nunquam multis transeuntibus annis sit visus antistes , qui ibidem aliquid ministerii aut gratiae caelestis exhibuerit ; quorum tamen ne unus quidem a tributis antistiti reddendis esse possit immunis : nec solum talibus locis desit antistes qui manus impositione baptizatos confirmet , verum etiam omnis doctor qui eos vel fidei veritatem vel discretionem bonae ac malae actionis edoceat , absit . 
Sicque fit , ut episcoporum quidam non solum gratis non evangelizent , vel manus fidelibus imponant ; verum etiam , quod gravius est , accepta ab auditoribus suis pecunia , quam Dominus prohibuit , opus verbi quod Dominus iussit exercere contemnant : cum Deo dilectus pontifex Samuel , longe aliter fecisse omni populo teste legatur : ; Itaque conversatus , ; inquit , ; coram vobis ab adolescentia mea usque ad diem hanc , ecce praesto sum , loquimini de me coram Domino , et coram Christo eius , utrum bovem alicuius tulerim , an asinum , si quempiam calumniatus sum , si oppressi aliquem , si de manu cuiusquam munus accepi : et contemnam illud hodie , restituamque vobis . 
; Et dixerunt : ; Non es calumniatus nos , neque oppressisti , neque tulisti de manu alicuius quippiam . 
; Cuius innocentiae ac iustitiae merito inter primos populi Dei duces et sacerdotes annumerari , atque in precibus suis superno auditu atque alloquio dignus existere meruit , dicente Psalmographo : ; Moyses et Aaron in sacerdotibus eius , et Samuel inter eos qui invocant nomen eius , invocabant Dominum et ipse exaudiebat eos , in columna nubis loquebatur ad eos . 
Si autem aliquid utilitatis fidelibus conferre manus impositione , qua Spiritus Sanctus accipitur , credimus et confitemur : constat e contrario , quod haec ipsa utilitas eis quibus manus impositio defuerit , abest . 
Cuius nimirum privatio boni ad quos amplius quam ad ipsos respicit antistites , qui illorum se promittunt esse praesules , quibus spiritualis officium praesulatus exhibere aut negligunt , aut nequeunt ? 
Cuius totius facinoris nulla magis quam avaritia causa est . 
Contra quam disputans apostolus , in quo Christus loquebatur , aiebat : ; Radix omnium malorum cupiditas est . 
; Et rursum : ; Neque avari , ; inquit , ; regnum Dei possidebunt . 
; Cum enim antistes dictante amore pecuniae maiorem populi partem , quam ulla ratione per totum anni spatium peragrare praedicando aut circuire valuerit , in nomen sui praesulatus assumpserit , satis exitiale et sibimet ipsi , et illis quibus falso praesulis nomine praelatus est , comprobatur concinnare periculum . 
Haec tuae sanctitati , dilectissime antistes , paucis de calamitate qua nostra gens miserrime laborat insinuans , obsecro sedulus , ut haec quae perversissime agi conspicis , quantum vales ad rectam vitae normam revocare contendas . 
Habes enim , ut credo , promptissimum tam iusti laboris adiutorem , regem videlicet Ceoluulfum , qui et pro insita sibi dilectione religionis , quicquid ad regulam pietatis pertinet , firma protinus intentione adiuvare curabit , et maxime illa , quae tu , cum sis propinquus illius amantissimus , bona coeperis , ipse ut perficiantur opitulabitur . 
Quapropter velim sollerter illum admoneas , ut in diebus vestris statum nostrae gentis ecclesiasticum in melius quam hactenus fuerat instaurare curet . 
Quod non alio magis ut mihi videtur potest ordine perfici , quam si plures nostrae genti consecrentur antistites , exemplumque sequamini legislatoris , qui cum solus iurgia ac pondus Israeliticae plebis sustinere non posset , elegit sibi divino adiutus consilio , et consecravit septuaginta seniores , quorum ope atque consilio impositum sibi onus ferre levius posset . 
Quis enim non videat , quanto sit melius tam enorme pondus ecclesiastici regiminis in plures , qui hoc dispertitum facilius ferant , dividi , quam unum sub fasce quem portare non possit opprimi . 
Nam et sanctus papa Gregorius , cum de fide nostrae gentis quae adhuc futura et conservata erat in Christo ad beatissimum archiepiscopum Augustinum missis litteris disputaret , duodecim in ea episcopos , postquam ad fidem venirent , ordinandos esse decrevit ; in quibus Eboracensis antistes , accepto a sede apostolica pallio , metropolitanus esse deberet . 
Quem profecto numerum episcoporum velim modo tua sancta paternitas , patrocinante praesidio piissimi ac Deo dilecti regis praefati , sollerter implere contendat , quatinus abundante numero magistrorum perfectius ecclesia Christi in his quae ad cultum sacrae religionis pertinent , instituatur . 
Et quidem novimus quia per incuriam regum praecedentium , donationesque stultissimas factum est , ut non facile locus vacans ubi sedes episcopalis nova fieri debeat , inveniri valeat . 
Quapropter commodum duxerim , habito maiori concilio et consensu , pontificali simul et regali edicto , prospiciatur locus aliquis monasteriorum , ubi sedes episcopalis fiat . 
Et ne forte abbas vel monachi huic decreto contraire ac resistere tentaverint , detur illis licentia , ut de suis ipsi eligant eum , qui episcopus ordinetur , et adiacentium locorum quotquot ad eandem dioecesim pertineant , una cum ipso monasterio curam gerat episcopalem ; aut si forte in ipso monasterio qui episcopus ordinari debeat inveniri nequeat , in ipsorum tamen iuxta statuta canonum pendeat examine , qui de sua dioecesi ordinetur antistes . 
Quod si hoc , ita ut suggerimus , Domino adiuvante , perfeceris , facillime etiam , ut arbitramur , hoc obtinebis , ut iuxta decreta sedis apostolicae , Eboracensis ecclesia metropolitanum possit habere pontificem . 
Ac si opus esse visum fuerit , ut tali monasterio , causa episcopatus suscipiendi , amplius aliquid locorum ac possessionum augeri debeat , sunt loca innumera , ut novimus omnes , in monasteriorum ascripta vocabulum , sed nihil prorsus monasticae conversationis habentia : e quibus velim aliqua de luxuria ad castitatem , de vanitate ad veritatem , de intemperantia ventris et gulae ad continentiam et pietatem cordis synodica auctoritate transferantur , atque in adiutorium sedis episcopalis quae nuper ordinari debeat assumantur . 
Et quia huiusmodi maxima et plurima sunt loca , quae , ut vulgo dici solet , neque Deo neque hominibus utilia sunt , quia videlicet neque regularis secundum Deum ibidem vita servatur , neque illa milites sive comites secularium potestatum qui gentem nostram a barbaris defendant possident : si quis in eisdem ipsis locis pro necessitate temporum sedem episcopatus constituat , non culpam praevaricationis incurrere , sed opus virtutis magis agere probabitur . 
Quomodo enim in peccatum reputari potest , si iniusta principum iudicia recto meliorum principum examine corrigantur ; ac mendax stilus scribarum iniquorum discreta prudentium sacerdotum sententia deleatur ac redigatur in nihilum , iuxta exemplum sacrae historiae , quae tempora regum Iudae a David et Salomone usque ad ultimum Zedechiam describens , nonnullos quidem in eis religiosos , sed plures reprobos extitisse designat , vicibusque alternantibus nunc impios bonorum qui ante se fuerant facta reprobare , nunc e contrario iustos impiorum qui se praecesserant gesta nociva , prout iustum erat , iuvante se Dei spiritu , per prophetas sanctos ac sacerdotes omni instantia correxisse ; iuxta illud beati Esaiae praecipientis atque dicentis : ; Dissolve obligationes violentarum commutationum . 
Dimitte confractos in remissionem , et omnem conscriptionem iniquam disrumpe . 
; Quo exemplo , tuam quoque sanctitatem decet cum religioso rege nostrae gentis , irreligiosa , et iniqua priorum gesta atque scripta convellere , et ea quae provinciae nostrae , sive secundum Deum , sive secundum seculum sint utilia , prospicere : ne nostris temporibus vel religione cessante , amor timorque interni deseratur inspectoris , vel rarescente copia militiae secularis , absint qui fines nostros a barbarica incursione tueantur . 
Quod enim turpe est dicere , tot sub nomine monasteriorum loca hi qui monasticae vitae prorsus sunt expertes , in suam ditionem acceperunt , sicut ipsi melius nostis , ut omnino desit locus , ubi filii nobilium aut emeritorum militum possessionem accipere possint : ideoque vacantes ac sine coniugio , exacto tempore pubertatis , nullo continentiae proposito perdurent , atque hanc ob rem vel patriam suam pro qua militare debuerant trans mare abeuntes relinquant ; vel maiore scelere atque impudentia , qui propositum castitatis non habent , luxuriae ac fornicationi deserviant , neque ab ipsis sacratis Deo virginibus abstineant . 
At alii graviore adhuc flagitio , cum sint ipsi laici et nullo vitae regularis vel usu exerciti , vel amore praediti , data regibus pecunia , emunt sibi sub praetextu monasteriorum construendorum territoria in quibus suae liberius vacent libidini , et haec insuper in ius sibi haereditarium edictis regalibus faciunt ascribi , ipsas quoque litteras privilegiorum suorum quasi veraciter Deo dignas , pontificum , abbatum , et potestatum seculi obtinent subscriptione confirmari . 
Sicque usurpatis sibi agellulis sive vicis , liberi exinde a divino simul et humano servitio , suis tantum inibi desideriis laici monachis imperantes deserviunt : immo non monachos ibi congregant , sed quoscunque ob culpam inobedientiae veris expulsos monasteriis alicubi forte oberrantes invenerint , aut evocare monasteriis ipsi valuerint ; vel certe quos ipsi de suis satellitibus ad suscipiendam tonsuram promissa sibi obedientia monachica invitare quiverint . 
Horum distortis cohortibus , suas quas instruxere , cellas implent , multumque informi atque inaudito spectaculo , iidem ipsi viri modo coniugis ac liberorum procreandorum curam gerunt , modo exsurgentes de cubilibus , quid intra septa monasteriorum geri debeat , sedula intentione pertractant . 
Quin etiam suis coniugibus simili impudentia construendis , ut ipsi aiunt , monasteriis loca conquirunt , quae pari stultitia , cum sint laicae , famularum se Christi permittunt esse rectrices . 
Quibus apte convenit illud vulgi proverbium : quia vespae favos quidem facere cum possint , non tamen in his mella , sed potius venena thesaurizent . 
Sic per annos circiter triginta , hoc est , ex quo Aldfrid rex humanis rebus ablatus est , provincia nostra vesano illo errore dementata est , ut nullus pene exinde praefectorum extiterit qui non huiusmodi sibi monasterium in diebus suae praefecturae comparaverit , suamque simul coniugem pari reatu nocivi mercatus astrinxerit : ac praevalente pessima consuetudine ministri quoque regis ac famuli idem facere sategerint . 
Atque ita ordine perverso innumeri sint inventi , qui se abbates pariter et praefectos sive ministros aut famulos regis appellant , qui etsi aliquid vitae monasterialis ediscere laici non experiendo sed audiendo potuerint , a persona tamen illa ac professione , quae hanc docere debeat , sunt funditus exsortes . 
Et quidem tales repente , ut nosti , tonsuram pro suo libitu accipiunt , suo examine de laicis non monachi , sed abbates efficiuntur . 
Sed quia praefatae virtutis nec notitiam probantur habere nec studium , quid his aliud quam evangelica convenit maledictio illa , qua dicitur : ; Caecus si caeco ducatum praestet , ambo in foveam cadunt ? 
; Quae nimirum caecitas posset aliquando terminari , ac regulari disciplina cohiberi , et de finibus sanctae ecclesiae cunctis pontificali ac synodica auctoritate procul expelli , si non ipsi pontifices magis huiusmodi sceleribus opem ferre atque astipulari probarentur : qui non solummodo huiusmodi decreta iniusta iustis infringere decretis non curant , verum suis potius subscriptionibus , ut praefati sumus , confirmare satagunt : eadem ipsi philargyria dictante , ad confirmandum male scripta , qua emptores ad comparandum huiusmodi monasteria coacti . 
Multa quidem adhuc tibi possem de his et huiusmodi praevaricationibus quibus nostra provincia miserrime vexatur , his intimare litteris , si non teipsum nossem haec eadem certissime cognovisse . 
Nam neque haec ita scripsi , quasi certissime te ea quae antea nescires essem docturus , sed ut te amica exhortatione commonerem , ea quae optime noveras errata diligenti prout vales instantia corrigere . 
Et iam iamque te multum deprecor atque obtestor in Domino , ut commissum tibi gregem sedulus ab irruentium luporum improbitate tuearis : teque non mercenarium , sed pastorem constitutum esse memineris , qui amorem summi Pastoris sollerti ovium ipsius pastione demonstres , proque eisdem ovibus , si ita res poposcerit , cum beato apostolorum principe animam ponere paratus sis . 
Precor sollicite praecaveas , ne cum idem princeps apostolorum ceterique fidelium gregum duces in die iudicii maximum suae pastoralis curae fructum Christo obtulerint , tuarum aliqua pars ovium inter haedos ad sinistram Iudicis secerni , atque in aeternum cum maledictione mereatur ire supplicium : quin potius ipse tunc eorum numero merearis ascribi , de quibus ait Esaias : ; Minimus erit inter mille , et parvulus inter gentem fortissimam . 
; Tui namque est officii diligentissime prospicere , quid in singulis monasteriis tuae parochiae recti , quid perversi geratur : ne vel abbas regularum inscius aut contemptor , vel abbatissa minus digna famulorum famularumve Christi praeponatur examini , nec rursum provisioni spiritualium magistrorum contemptrix et indisciplinata contumacium auditorum turba resultet ; maxime quia , sicut vulgo fertur , dicere estis soliti , quod non ad regum curam , non ad aliquorum seculi principum causam , sed ad vestram tantummodo antistitum inquisitionem atque examen , quid in singulis monasteriis agatur pertineat , nisi forte in monasteriis quilibet in ipsos principes peccasse comprobetur . 
Tui , inquam , est officii procurare , ne in locis Deo consecratis diabolus sibi regnum usurpet , ne pro pace discordia , pro pietate iurgia , pro sobrietate ebrietas , pro caritate et castitate fornicationes et homicidia sibi sedem vindicent : ne apud te inveniantur aliqui , de quibus merito quaeratur ac dicatur : ; Vidi impios sepultos , qui cum adviverent , in loco sancto erant , et laudabantur in civitate , quasi iustorum operum . 
Eorum quoque qui in populari adhuc vita continentur sollicitam te necesse est curam gerere , ut sicut in primordio huius epistolae praemonuimus , sufficientes eis doctores vitae salutaris adhibere memineris , et hoc eos inter alia discere facias , quibus operibus maxime Deo placere , a quibus se debeant qui Deo placere desiderant abstinere peccatis , qua cordis sinceritate in Deum credere , qua divinam clementiam supplicantes debeant devotione precari , quam frequenti diligentia signaculo se Dominicae crucis suaque omnia adversum continuas immundorum spirituum insidias necesse habeant munire , quam salutaris sit omni Christianorum generi quotidiana Dominici corporis ac sanguinis perceptio , iuxta quod ecclesiam Christi per Italiam , Galliam , Africam , Graeciam , ac totum Orientem sollerter agere nosti . 
Quod videlicet genus religionis , ac Deo devotae sanctificationis tam longe a cunctis pene nostrae provinciae laicis per incuriam docentium quasi prope peregrinum abest , ut hi qui inter illos religiosiores esse videntur , non nisi in natali Domini , et epiphania et pascha sacrosanctis mysteriis communicare praesumant , cum sint innumeri innocentes et castissimae conversationis pueri ac puellae , iuvenes et virgines , senes et anus , qui absque ullo scrupulo controversiae , omni die Dominico , sive etiam in natalitiis sanctorum apostolorum , sive martyrum , quomodo ipse in sancta Romana et apostolica ecclesia fieri vidisti , mysteriis caelestibus communicare valeant . 
Ipsi etiam coniugati , si quis sibi mensuram continentiae ostendat , et virtutem castitatis insinuet , idem et licenter possint , et libenter facere velint . 
Haec tibi , sanctissime antistes , et tuae dilectionis intuitu et generalis gratia utilitatis breviter adnotare studui , multum desiderans multumque exhortans , ut gentem nostram a vetustis abstrahere cures erroribus , et ad certiorem et directiorem vitae callem reducere satagas : et si sunt aliqui cuiuslibet gradus sive ordinis viri , qui bona tua coepta retinere atque impedire conentur , tu tamen propositum sanctae virtutis , supernae memor retributionis , ad firmum usque finem perducere contendas . 
Scio namque nonnullos huic nostrae exhortationi multum contradicturos , et maxime eos , qui seipsos illis facinoribus a quibus te prohibemus , esse sentiunt irretitos : sed meminisse te decet apostolicae responsionis , quia ; obedire oportet Deo magis quam hominibus . 
; Mandatum quippe est Dei : ; Vendite quae possidetis , et date eleemosynam . 
; Et : ; Nisi quis renuntiaverit omnibus quae possidet , non potest meus esse discipulus . 
; Traditio autem moderna quorundam est , qui se Dei famulos esse profitentur , non solum possessa non vendere , verum etiam comparare non habita . 
Qua ergo fronte audet quisquam ad servitium Domini accessurus , vel ea quae in seculari vita habuerat , retentare , vel sub praetextu vitae sanctioris illas quas non habuerat congregare divitias : cum etiam apostolica sit notissima censura , quae Ananiam et Saphiram hoc facere molientes , non ullo poenitentiae vel satisfactionis remedio corrigere , sed ipsa statim mortis ultricis acceleravit damnatione punire ? 
Et quidem illi non aliena colligere , sed sua incongrue retinere maluerunt . 
Unde manifeste patet , quam longe abstiterit animus apostolorum a suscipiendis pecuniarum adquisitionibus , qui sub illa proprie regula Domino serviebant : ; Beati pauperes , quia vestrum est regnum Dei ; : et e contra , partis sinistrae proposito nihilominus instituebantur exemplo : ; Vae vobis divitibus , quia habetis consolationem vestram . 
; An forte errasse ac mendacium scripsisse putamus apostolum , cum nos admonens dicebat : ; Fratres , nolite errare ; ; statimque subtexuit : ; Neque avari , neque ebriosi , neque rapaces regnum Dei possidebunt . 
; Et iterum : ; Hoc autem scitote , quod omnis fornicator , aut immundus , aut avarus , aut rapax , quod est idolorum servitus , non habet haereditatem in regno Christi et Dei . 
; Cum ergo apostolus avaritiam et rapacitatem idolatriam manifeste cognominet , quomodo putandum est eos errasse , qui vel subscriptioni avari mercatus , rege licet imperante , manum subtraxerint , vel ad eradendas inutiles scripturas ac subscriptiones earum , manum apposuerint ? 
Et quidem miranda est temeritas stultorum , vel potius deflenda miseria caecorum , qui cum sine ullo respectu superni timoris , passim ea quae apostoli et prophetae afflatu sancti spiritus scripserunt , rescindere ac nihili pendere probantur : illud e contra , quod ipsi vel similes ipsorum instinctu avaritiae vel luxuriae scripserunt , quasi sanctum ac divinitus cautum eradere atque emendare formidant , in morem , ni fallor , ethnicorum , qui contempto veri Dei cultu ea quae ipsi sibi de corde suo finxerunt ac fecerunt , numina venerantur , timent , colunt , adorant , et obsecrant , Dominica illa insectatione dignissimi , qua Pharisaeos cum suas deuteroses Legi Dei praeponerent , redarguit , dicens : ; Quare et vos transgredimini mandatum Dei propter traditionem vestram ? 
; Qui si etiam chartas protulerint in defensionem concupiscentiarum suarum adscriptas , ac nobilium personarum subscriptione confirmatas ; tu nunquam precor Dominicae sanctionis obliviscaris , in qua dicitur : ; Omnis plantatio , quam non plantavit Pater meus caelestis eradicabitur . 
; Et certe a te discere vellem , dilectissime antistes , Domino protestante ac dicente , quia ; lata porta et spatiosa via est quae ducit ad perditionem , et multi sunt qui intrant per eam : cum angusta porta et arcta via sit , quae ducit ad vitam , et pauci sint qui inveniant eam ; : quid de eorum vita vel salute aeterna confidas , qui toto vitae suae tempore per latam portam et spatiosam incedere viam noscuntur , et ne in minimis quidem rebus voluptati suae vel corporis vel animi causa supernae retributionis obsistere vel repugnare curabant : nisi forte per eleemosynas , quas inter concupiscentias quotidianas ac delicias pauperibus dare videbantur , criminibus absolvi posse credendi sunt , cum manus ipsa et conscientia quae munus offerat Deo , munda a peccatis esse debeat et absoluta ; aut certe per mysteria sacrosanctae oblationis , quibus ipsi dum viverent indigni extiterant , per alios iam mortui redimi posse sperandi sunt . 
An forte illis permodica culpa videtur esse concupiscentiae ? 
De qua paulo latius disputem . 
Haec Balaam virum prophetiae spiritu plenissimum , a sorte sanctorum fecit extorrem , Achan , communione anathematis polluit ac perdidit , Saul regni infulis nudavit , Giezi prophetiae meritis privavit ac perpetuae leprae peste cum suo semine foedavit , Iudam Iscariotem de apostolatus gloria deposuit Ananiam et Saphiram , de quibus praediximus , monachorum collegio indignos etiam corporis morte mulctavit , et , ut ad superiora veniamus , haec angelos a caelo deiecit , et protoplastos a Paradiso perpetuae voluptatis expulit : et si nosse vis , hic est ille triceps inferorum canis , cui fabulae Cerberi nomen indiderunt , a cuius rabidis dentibus nos prohibens Iohannes apostolus ait : ; Carissimi , nolite diligere mundum , neque ea quae in mundo sunt . 
Si quis diligit mundum , non est caritas Patris in eo . 
Quoniam omne quod in mundo est , concupiscentia carnis est , et concupiscentia oculorum et superbia vitae , quae non est ex Patre , sed ex mundo est . 
; Haec contra virus avaritiae breviter sunt dicta . 
Ceterum si de ebrietate , commessatione , luxuria , et ceteris huiusmodi contagionibus pari ratione tractare voluerimus , epistolae modus in immensum extenderetur . 
Gratia te summi Pastoris ad pastionem ovium suarum salutiferam perpetuo conservet incolumem , dilectissime in Christo antistes . 
Scripta Nonas Novembris , indictione tertia . 
