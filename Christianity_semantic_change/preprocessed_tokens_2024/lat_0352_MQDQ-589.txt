Rex regum Atrides , fraternae coniugis ultor , oppetii manibus coniugis ipse meae . 
quid prodest Helenes raptum punisse dolentem , vindicem adulterii cum Clytemestra necet ? 
Felix o Menelae , deum cui debita sedes decretumque piis manibus Elysium , Tyndareo dilecte gener , dilecte Tonanti , coniugii vindex , ultor adulterii , aeterno pollens aevo aeternaque iuventa , nec leti passus tempora nec senii . 
Aiacis tumulo pariter tegor obruta Virtus , illacrimans bustis funeris ipsa mei , incomptas lacerata comas , quod pravus Atrides cedere me instructis compulit insidiis . 
iam dabo purpureum claro de sanguine florem , testantem gemitu crimina iudicii . 
Non una Aeaciden tellus habet : ossa teguntur litore Sigeo , crinem Larissa cremavit . 
Conditur hoc tumulo Laerta natus Vlixes : perlege Odyssian omnia nosse volens . 
Conditur hic genitore bono melior Diomedes , crimen ob uxoris pulsus dotalibus Argis Argyripam clarosque viris qui condidit Arpos , clarior urbe nova patriae quam sede vetusta . 
Consiliis belloque bonus , quae copula rara est , carus et Atridis , carus et Aeacidis , praemia virtutis simul et pietatis adeptus , servato Antilochus Nestore patre obii . 
non hic ordo fuit ; sed iustius ille superstes , Troia capi sine quo perfida non poterat . 
Hoc tegor in tumulo , quarti iam prodigus aevi , Nestor , consilio clarus et eloquio ; obiecit sese cuius pro morte peremptus filius et nati vulnere vivo pater . 
eheu cur fatis disponere sic placet aevum , tam longum ut nobis , tam breve ut Antilocho ? 
Orbe tegor medio , maior virtute paterna , quod puer et regis Pyrrhus opima tuli , impius ante aras quem fraude peremit Orestes ( quid mirum ? 
) caesa iam genetrice furens . 
Nec me non dignum titulo Pleuronia credit , cui communis erat cum Diomede domus et Sthenelo , Euryalum ; nam tertius hoc ego regnum possedi , de quo nunc satis est tumulus . 
Gunea pontus habet , tumulus sine corpore nomen ; fama homines inter , caelum animus repetit . 
cuncta elementa duci tanto commune sepulchrum . 
quae ? 
caelum et tellus et mare et ora virum . 
Fatale ascriptum nomen mihi Protesilao . 
nam primus Danaum bello obii Phrygio , audaci ingressus Sigeia litora saltu , captus pellacis Laertiadae insidiis ; qui ne Troianae premeret pede litora terrae ipse super proprium desiluit clipeum . 
quid queror ? 
hoc letum iam tum mea fata canebant , tale mihi nomen cum pater imposuit . 
Proditus ad poenam sceleratae fraude Lacaenae et deformato corpore Deiphobus non habeo tumulum , nisi quem mihi voce vocantis et pius Aeneas et Maro composuit . 
Hectoris hic tumulus , cum quo sua Troia sepulta est : conduntur pariter , qui periere simul . 
Flos Asiae tantaque unus de gente superstes , parvulus , Argivis sed iam de patre timendus , hic iaceo Astyanax , Scaeis deiectus ab altis . 
pro dolor ! 
Iliaci , Neptunia moenia , muri viderunt aliquid crudelius Hectore tracto . 
Sarpedon Lycius , genitus Iove , numine patris sperabam caelum , sed tegor hoc tumulo , sanguineis fletus lacrimis . 
pro ferrea fata ! 
et patitur luctum qui prohibere potest . 
Nastes Amphimachusque , Nomionis inclita proles , ductores quondam , pulvis et umbra sumus . 
Hectore prostrato nec dis nec viribus aequis congressus saevo Troilus Aeacidae , raptatus bigis fratris coniungor honori , cuius ob exemplum nec mihi poena gravis . 
Cede procul myrtumque istam fuge , nescius hospes ; telorum seges est sanguine adulta meo . 
confixus iaculis et ab ipsa caede sepultus condor in hoc tumulo bis Polydorus ego . 
scit pius Aeneas et tu , rex impie , quod me Thracia poena premit , Troia cura tegit . 
Euphemum Ciconum ductorem Troia tellus condidit hastati Martis ad effigiem . 
nec satis est titulum saxo incidisse sepulchri ; insuper et frontem mole onerant statuae . 
ocius ista ruunt , quae sic cumulata locantur ; maior ubi est cultus , magna ruina subest . 
Hippothoum Pyleumque tenet gremio infima tellus ; caulibus et malvis terga superna virent , nec vexat cineres horti cultura quietos , dum parcente manu molle holus excolitur . 
Ennomus hic Chromiusque iacent , quis Mysia regnum , quis pater Alcinous Oceanusque atavus . 
nobilitas quid tanta iuvat ? 
quo clarius istis est genus , hoc mortis condicio gravior . 
Hic Priami non est tumulus nec condor in ista sede ; caput Danai deripuere meum . 
ast ego cum lacerum sine nomine funus haberem , confugi ad cineres Hectoreos genitor . 
illic et natos Troiamque Asiamque sepultam inveni et nostrum quicquid ubique iacet . 
Qui tumulum Priami quaerit , legat Hectoris ante ; ille meus , nato quem prius ipse dedi . 
Hectoris et patris simul est commune sepulchrum , amborum quoniam iuncta ruina fuit . 
Quae regina fui , quae claro nata Dymante , quae Priami coniunx , Hectora quae genui , hic Hecuba iniectis perii super obruta saxis , sed rabie linguae me tamen ulta prius . 
fidite ne regnis et prole et stirpe parentum , quicumque hoc nostrum legitis . 
Troas Achilleo coniuncta Polyxena busto malueram nullo caespite functa tegi . 
non bene discordes tumulos miscetis , Achivi : hoc violare magis quam sepelire fuit . 
