Omnipotens genitor rerum , cui summa potestas , exaudi si iusta precor : ne sit mihi tristis ulla dies , placidam nox rumpat nulla quietem . 
nec placeant aliena mihi , quin et mea prosint supplicibus nullusque habeat mihi uota nocendi aut habeat nocitura nihil . 
male uelle facultas nulla sit ac bene posse adsit tranquilla potestas . 
mens contenta suo nec turpi dedita lucro uincat corporeas casto bene conscia lecto illecebras , turpesque iocos obscenaque dicta oderit illa nocens et multum grata malignis auribus effuso semper rea lingua ueneno . 
non obitu affligar cuiusquam aut funere crescam . 
inuideam numquam cuiquam nec mentiar umquam . 
adsit laeta domus epulisque alludat inemptis uerna satur fidusque comes nitidusque minister , morigera et coniunx caraque ex coniuge nati . 
moribus haec castis tribuit deus , hi sibi mores perpetuam spondent uentura in saecula uitam . 
