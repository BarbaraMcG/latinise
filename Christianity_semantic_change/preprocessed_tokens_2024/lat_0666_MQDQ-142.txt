Latius imperii maiestas praeterit orbem , si pietas adsit , peruolat astra super . 
Caesaris ensis enim debet defendere sedem immotam Petri , cui Deus ipse preest . 
A quo suscepit uires titulique cacumen , nonne illi , o Caesar , ferre decebit opem ? 
Romani decus imperii iuga regibus infert : illud agit populos , gentibus illud adest . 
Iustiniane , tuae frangatur robore dextrae barbarus omnis iners , perfidus omnis homo . 
Caesare te referat uirides ecclesia lauros , portet ab haeretica conditione decus . 
Et Monothelitae subdant colla impia , papa Pastor sancte , tibi clauigeroque Petro . 
Vincat , et aeterna sedes sacra pace fruatur , Caesare te teneat , Iustiniane , solum . 
Viue diu , Caesar : quae dat Benedictus , adora Iussa libens , felix sic quoque Caesar eris . 
Ad te mitto libens codicem , sanctissime Sergi , qui regis innumeras et moderaris oues . 
Inclyta peruasit nos laudum fama tuarum , quod bonus et clemens sis , pietatis amans . 
Pectore , uoce refers uiuendique ordine Christum , cuius et in terris fungeris officio . 
Viue diu nobis et mundo , candide Sergi , cui Iulianus ouans oscula dat pedibus . 
Accipe clementi , Sergi sanctissime , uultu scripta mea ; excubias corrige , papa , meas . 
Perlege quodcumque est , quod epistula nostra docebit , atque animo exiles curre labente notas . 
Est censura Dei tua , quidquid dixeris ipse , hoc Deus in caelo duxerit esse ratum . 
A Domino Christo summa est concessa potestas , claudere qui coelos , et reserare uales . 
Ergo , pater Sergi , paruo benedicito fratri , ut fluat in nostrum gratia larga caput . 
Regis Egicani , populi memorare fidelis , pontificum benedic plebibus inde tuis . 
Rore tuo uernabit ager Hispanus abunde , catholicamque colet tempus in omne fidem . 
Quam fera tempestas Phlegethontis turbine nulla Auferet ex linguis pectoribusque piis . 
Hei mihi ! 
Quam timeo ne nos malus implicet error , demur et infandis gentibus opprobrio . 
Africa plena uiris bellacibus arma minatur , inque dies uictrix gens Agarena furit . 
Ne meus iste metus sit uerus , uindice Christo , ora pro populis , optime papa , tuis . 
Ut Deus auertat nostra a ceruice securim , datque pius ueniam , te lacrimante , reis . 
