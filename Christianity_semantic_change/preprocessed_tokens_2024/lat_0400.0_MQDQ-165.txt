Arcanum Uarronis iter scrutando profundi mens hebet aduersamque fugit conterrita lucem . 
nec mirum ; iacet omnis enim mea cura legendi te non dante manum et consurgere sola ueretur . 
nam simul ut perplexa uiri compendia tanti uoluere suasit amor sacrosque attingere sensus , quis numerum dedit ille tonos mundumque Tonanti disseruit canere et pariles agitare choreas , implicuit nostrum uaria caligine pectus induxitque animo rerum uiolentia nubem . 
inde figurarum positas sine puluere formas posco amens aliasque graues offendo tenebras ad summam astrorum causam clarosque meatus , obscuros quorum ille situs per nubila monstrat : sic iacui nutans , ut talem omnino ruinam nec qui nos prohibet latebras agnoscere caeli nec persona daret functorum freta cauernis . 
Protea namque ferunt ueterum commenta Pelasgum , qui , dum sollicitis non uult aperire futura , spumat aper , fluit unda , fremit leo , sibilat anguis , captum aliquando tamen in munera parua uolucrum . 
at mihi , qui nimium curis grauioribus angor dulci quique animo subdulcia pabula quaero , Uarronis responsa latent . 
quod supplice cantu praesidium nymphale rogem , quae flumina poscam ? 
an te uoce uocem , clari quem rector Olympi fontibus infantum praefecit et abdita iussit ubertate animi longe ructare fluenta ? 
ferto , magister , opem ac iutum : ne desere uires inualidas mecumque sacras subuertere glebas incipe . 
tempus enim , nisi me mortalia fallunt , labitur in seniumque trahit . 
tibi noster Apollo corda replet patremque suum patremque deorum conciliat legemque bonam pacemque cruenta monstrat et abducto uelamine singula pandit . 
uiginti emensus nam longos forsitan orbes solis eras , cum te ratio pulcherrima mundi , ditior imperiis et nectare dulcior omni , corripuit statuitque uagum medioque locauit , omnibus unde aciem posses intendere rebus . 
o bone , carpe iter annorum , sapientia quantum crescit amore sui , inueniens noua culmina semper perge uiam , qua te soboles praeclara Tonantis perducit , sternens in planos ardua campos ; et cum luciferos praeconia uesper in ortus distulerit sanctumque super benedixeris ignem , sis memor ipse mei . 
bibulam qui porgitis aurem legibus inuictis , contundite pectora palmis , sternite membra solo meritosque ciete dolores et prohibete nefas . 
deus imperat omnibus unum , admonet antistes uenturaque fulmina terrent . 
o mihi transactos reuocet si pristina soles laetificis aurora rotis , quos libera tecum otia sectantes et candida iura bonorum duximus Italiae medio montesque per altos : non me dura gelu prohiberent frigora cano nec fera tempestas Zephyrum fremitusque Borini , quin tua sollicito premerem uestigia passu . 
hoc opus ut iubeas , tantum cruor irriget artus solstitio Meroen , bruma sectabimur Histrum , ignotus Garamas soluet mihi uincula , Gerrhus Xampaeosque lacus fugiens Hypaneius amnis Callipidum Scythicas resonet spumosus ad undas ; ibimus et Leucos , qua Leucia solis in ortus tenditur , et uasti deserta cacumina Cassi quis Epidaphnaeas aequat sibi Cassia rupes , unde quiescentem auroram currusque solutos sopitamque diem media sub nocte uiderem , te suadente petam ; nec enim labor aut metus ullus terret , ubi insontem precibus deus audit apertis . 
et nunc Romulidum sedes et inania rerum culmina bacchatasque domos uanosque tumultus desererem et totus semel in tua corda uenirem , ni mens coniugio incumbens retineret euntem . 
crede meis , o docte , malis ueroque dolori , quod sine te nullos promittunt carbasa portus erramusque procul turbata per aequora uitae , praecipites densa ueluti caligine nautae , quos furor australis , stridens et flatus ab euro perculit et raptis priuauit turbo magistris ( protinus abruptis miseri uoluuntur in undis : non forus aut prorae , non lintea deinde procellas ferre ualent ratioque iacet stupefacta regendi ) : sic me uentus agit uoluuntque cupidinis aestus in mare letiferum nec terrae protinus adsunt . 
sed mecum reputans tua candida uerba , magister , haec magis esse reor tibi credere . 
callida res est : decipit atque animis molitur retia nostris . 
praeteritos oblitus enim praesentia prenso . 
nunc tibi , care , tuo nos nos de pectore lapsi ? 
ei mihi ! 
quo ferar , unde uelim tibi pandere mentem ? 
ante sub Aegaeo optabunt pia tecta palumbes et uersa alcyone componat in arbore nidos , esuriens uitulos alat ante leaena sequaces atque impasta diu teneros lupa nutriat agnos mutantesque suis diuisum partibus orbem aut Barcaeus aret Taurum aut Hyrcania Mauros ; ante Thyesteis iterum male territa mensis interrupta dies refugos uanescat in ortus ante dabunt imbres Nilum , super aequora dammae errabunt montesque tremant et flumina laudent , quam mihi post tergum ueniant tua dona , magister . 
arcet amor copiamque tenet communis honesti . 
hic hic regnat amicitiae decus hoste fugato . 
nam neque propter opes uitreas aurumque rebelle iungunt nos sensus animorum , nam neque uulgi nos fortuna ruens , quae separat ardua , iunxit ; sed labor interiora legens uulgata libellis atque animis iuuenta piis et nobile dogma indictum contraque bonos responsa relatus . 
et mea Calliope quamuis te cominus altum horreat et uultus abscondat inutile tractans , hoc tamen hoc animi uinclum nexusque fideles non qui montosis firmatas rupibus Alpes fregit et Italicas pressit cum moenibus urbes rumperet aut nostro tereret de robore quicquam . 
ite procul latices tumidis anfractibus orti aut ab Arimphaeis Riphaeis oppida Caspi Cimmeriasue domos seiungere flumine largo Maeotumque plagas ; pontus quas obruit Helles Europae atque Asiae longe discrimina tendat ; nonne boum per utrumque latus armenta fatigans finibus abscidit Talari Dodona Molossos cognatosque Arabas ? 
nec pacis foedus amicum Sidonios inter mansit regnumque Pelopum sacrilegosque Phrygas , quamuis pro tempore iunctis hospitium commune fuit . 
quid denique fratrum discidium pugnasque canam ? 
quid honesta parentum uerbera , quid matrum furias natosque superbos ? 
est etiam superum concors discordia rerum , totque fluunt ritus , quot dat sententia leges , sed tenet unus amor . 
non si mihi murmura centum det Boreas totidemque animas centumque per ora lingua rigens adamante fremat , memorare queamus quae sociata prius ueterum natura locorum distulit et tereti limauit gloria mundo . 
sed nos praeterea , quod ab una exsurgimus urbe , quod domus una tulit , quod sanguine tangimur uno saeclorum , christiana fides conexuit ; et quod nos iter immensum disterminat et plaga ponti interfusa coercet : amor contemnit utrumque , gaudia qui spernens oculorum semper amico absenti fruitur , quoniam de corde profundo pendet et internae rimatur pabula fibrae . 
interea uenient quaecumque futura bonorum scripta salutiferi sermonis ( et illa priorum aequiparanda fauis , reputans quae pectore in alto conceptum in lucem uomuisti nectareum mel ) , praesentem ipsa mihi te reddent , si mihi morem gesseris et libros , quibus intellecta recumbit musica , tradideris ; nam ferueo totus in illos . 
annue , sic nobis uerum ratione patescat , sic plus Eridano fluat , et contagia mundi nequaquam uolitent nostri circum arua coloni . 
