Si quis in hoc artem populo non nouit amandi , hoc legat et lecto carmine doctus amet . 
arte citae ueloque rates remoque mouentur , arte leues currus : arte regendus Amor . 
curribus Automedon lentisque erat aptus habenis , Tiphys in Haemonia puppe magister erat : me Uenus artificem tenero praefecit Amori ; Tiphys et Automedon dicar Amoris ego . 
ille quidem ferus est et qui mihi saepe repugnet ; sed puer est , aetas mollis et apta regi . 
Phillyrides puerum cithara perfecit Achillem atque animos placida contudit arte feros . 
qui totiens socios , totiens exterruit hostes , creditur annosum pertimuisse senem ; quas Hector sensurus erat , poscente magistro uerberibus iussas praebuit ille manus . 
Aeacidae Chiron , ego sum praeceptor Amoris ; saeuus uterque puer , natus uterque dea . 
sed tamen et tauri ceruix oneratur aratro , frenaque magnanimi dente teruntur equi : et mihi cedet Amor , quamuis mea uulneret arcu pectora , iactatas excutiatque faces ; quo me fixit Amor , quo me uiolentius ussit , hoc melior facti uulneris ultor ero . 
non ego , Phoebe , datas a te mihi mentiar artes , nec nos aeriae uoce monemur auis , nec mihi sunt uisae Clio Cliusque sorores seruanti pecudes uallibus , Ascra , tuis ; usus opus mouet hoc : uati parete perito ; uera canam . 
coeptis , mater Amoris , ades . 
este procul , uittae tenues , insigne pudoris , quaeque tegis medios instita longa pedes : nos Uenerem tutam concessaque furta canemus inque meo nullum carmine crimen erit . 
Principio , quod amare uelis , reperire labora , qui noua nunc primum miles in arma uenis ; proximus huic labor est placitam exorare puellam ; tertius , ut longo tempore duret amor . 
hic modus ; haec nostro signabitur area curru ; haec erit admissa meta premenda rota . 
Dum licet et loris passim potes ire solutis , elige cui dicas " tu mihi sola places . 
" haec tibi non tenues ueniet delapsa per auras ; quaerenda est oculis apta puella tuis . 
scit bene uenator , ceruis ubi retia tendat ; scit bene , qua frendens ualle moretur aper ; aucupibus noti frutices ; qui sustinet hamos , nouit quae multo pisce natentur aquae : tu quoque , materiam longo qui quaeris amori , ante frequens quo sit disce puella loco . 
non ego quaerentem uento dare uela iubebo , nec tibi ut inuenias longa terenda uia est . 
Andromedan Perseus nigris portarit ab Indis , raptaque sit Phrygio Graia puella uiro ; tot tibi tamque dabit formosas Roma puellas , " haec habet " ut dicas " quicquid in orbe fuit . 
" Gargara quot segetes , quot habet Methymna racemos , aequore quot pisces , fronde teguntur aues , quot caelum stellas , tot habet tua Roma puellas : mater in Aeneae constitit urbe sui . 
seu caperis primis et adhuc crescentibus annis , ante oculos ueniet uera puella tuos ; siue cupis iuuenem , iuuenes tibi mille placebunt : cogeris uoti nescius esse tui . 
seu te forte iuuat sera et sapientior aetas , hoc quoque , crede mihi , plenius agmen erit . 
Tu modo Pompeia lentus spatiare sub umbra cum sol Herculei terga leonis adit , aut ubi muneribus nati sua munera mater addidit , externo marmore diues opus ; nec tibi uitetur quae priscis sparsa tabellis porticus auctoris Liuia nomen habet , quaque parare necem miseris patruelibus ausae Belides et stricto stat ferus ense pater ; nec te praetereat Ueneri ploratus Adonis cultaque Iudaeo septima sacra Syro , nec fuge linigerae Memphitica templa iuuencae ( multas illa facit , quod fuit ipsa Ioui ) ; Et fora conueniunt ( quis credere possit ? 
) amori flammaque in arguto saepe reperta foro . 
subdita qua Ueneris facto de marmore templo Appias expressis aera pulsat aquis , illo saepe loco capitur consultus Amori , quique aliis cauit , non cauet ipse sibi ; illo saepe loco desunt sua uerba diserto , resque nouae ueniunt , causaque agenda sua est . 
hunc Uenus e templis , quae sunt confinia , ridet ; qui modo patronus , nunc cupit esse cliens . 
Sed tu praecipue curuis uenare theatris ; haec loca sunt uoto fertiliora tuo . 
illic inuenies quod ames , quod ludere possis , quodque semel tangas , quodque tenere uelis . 
ut redit itque frequens longum formica per agmen , granifero solitum cum uehit ore cibum , aut ut apes saltusque suos et olentia nactae pascua per flores et thyma summa uolant , sic ruit ad celebres cultissima femina ludos ; copia iudicium saepe morata meum est . 
spectatum ueniunt , ueniunt spectentur ut ipsae ; ille locus casti damna pudoris habet . 
primus sollicitos fecisti , Romule , ludos , cum iuuit uiduos rapta Sabina uiros . 
tunc neque marmoreo pendebant uela theatro , nec fuerant liquido pulpita rubra croco ; illic quas tulerant nemorosa Palatia frondes simpliciter positae scena sine arte fuit ; in gradibus sedit populus de caespite factis , qualibet hirsutas fronde tegente comas . 
respiciunt oculisque notant sibi quisque puellam quam uelit , et tacito pectore multa mouent ; dumque rudem praebente modum tibicine Tusco ludius aequatam ter pede pulsat humum , in medio plausu ( plausus tunc arte carebant ) rex populo praedae signa petenda dedit . 
protinus exsiliunt animum clamore fatentes uirginibus cupidas iniciuntque manus ; ut fugiunt aquilas , timidissima turba , columbae utque fugit uisos agna nouella lupos , sic illae timuere uiros sine lege ruentes ; constitit in nulla qui fuit ante color . 
nam timor unus erat , facies non una timoris : pars laniat crines , pars sine mente sedet ; altera maesta silet , frustra uocat altera matrem ; haec queritur , stupet haec ; haec manet , illa fugit . 
ducuntur raptae , genialis praeda , puellae , et potuit multas ipse decere timor . 
si qua repugnarat nimium comitemque negarat , sublatam cupido uir tulit ipse sinu atque ita " quid teneros lacrimis corrumpis ocellos ? 
quod matri pater est , hoc tibi " dixit " ero . 
" Romule , militibus scisti dare commoda solus : haec mihi si dederis commoda , miles ero . 
scilicet ex illo sollemnia more theatra nunc quoque formosis insidiosa manent . 
nec te nobilium fugiat certamen equorum : multa capax populi commoda Circus habet . 
nil opus est digitis per quos arcana loquaris , nec tibi per nutus accipienda nota est ; proximus a domina nullo prohibente sedeto ; iunge tuum lateri qua potes usque latus . 
et bene , quod cogit , si nolis , linea iungi , quod tibi tangenda est lege puella loci . 
hic tibi quaeratur socii sermonis origo , et moueant primos publica uerba sonos : cuius equi ueniant facito studiose requiras , nec mora , quisquis erit cui fauet illa , faue . 
at cum pompa frequens caelestibus ibit eburnis , tu Ueneri dominae plaude fauente manu ; utque fit , in gremium puluis si forte puellae deciderit , digitis excutiendus erit ; etsi nullus erit puluis , tamen excute nullum : quaelibet officio causa sit apta tuo ; pallia si terra nimium demissa iacebunt , collige et immunda sedulus effer humo : protinus , officii pretium , patiente puella contingent oculis crura uidenda tuis . 
respice praeterea , post uos quicumque sedebit , ne premat opposito mollia terga genu . 
parua leuis capiunt animos : fuit utile multis puluinum facili composuisse manu ; profuit et tenui uentos mouisse tabella et caua sub tenerum scamna dedisse pedem . 
hos aditus Circusque nouo praebebit amori sparsaque sollicito tristis harena foro . 
illa saepe puer Ueneris pugnauit harena et , qui spectauit uulnera , uulnus habet : dum loquitur tangitque manum poscitque libellum et quaerit posito pignore , uincat uter , saucius ingemuit telumque uolatile sensit et pars spectati muneris ipse fuit . 
Quid , modo cum belli naualis imagine Caesar Persidas induxit Cecropiasque rates ? 
nempe ab utroque mari iuuenes , ab utroque puellae uenere , atque ingens orbis in Urbe fuit . 
Quis non inuenit turba , quod amaret , in illa ? 
eheu , quam multos aduena torsit amor ! 
ecce , parat Caesar , domito quod defuit orbi , addere : nunc , Oriens ultime , noster eris . 
Parthe , dabis poenas ; Crassi gaudete sepulti signaque barbaricas non bene passa manus . 
ultor adest primisque ducem profitetur in annis bellaque non puero tractat agenda puer . 
parcite natales timidi numerare deorum : Caesaribus uirtus contigit ante diem . 
ingenium caeleste suis uelocius annis surgit et ignauae fert male damna morae : paruus erat manibusque duos Tirynthius angues pressit et in cunis iam Ioue dignus erat ; nunc quoque qui puer es , quantus tum , Bacche , fuisti , cum timuit thyrsos India uicta tuos ? 
auspiciis annisque patris , puer , arma mouebis et uinces annis auspiciisque patris . 
tale rudimentum tanto sub nomine debes , nunc iuuenum princeps , deinde future senum ; cum tibi sint fratres , fratres ulciscere laesos , cumque pater tibi sit , iura tuere patris . 
induit arma tibi genitor patriaeque tuusque ; hostis ab inuito regna parente rapit . 
tu pia tela feres , sceleratas ille sagittas ; stabit pro signis iusque piumque tuis . 
uincuntur causa Parthi , uincantur et armis : Eoas Latio dux meus addat opes . 
Marsque pater Caesarque pater , date numen eunti : nam deus e uobis alter es , alter eris . 
auguror en , uinces , uotiuaque carmina reddam et magno nobis ore sonandus eris : consistes aciemque meis hortabere uerbis ( o desint animis ne mea uerba tuis ! 
) ; tergaque Parthorum Romanaque pectora dicam telaque , ab auerso quae iacit hostis equo . 
qui fugis ut uincas , quid uicto , Parthe , relinques ? 
Parthe , malum iam nunc Mars tuus omen habet . 
ergo erit illa dies , qua tu , pulcherrime rerum , quattuor in niueis aureus ibis equis ; ibunt ante duces onerati colla catenis , ne possint tuti , qua prius , esse fuga . 
spectabunt laeti iuuenes mixtaeque puellae , diffundetque animos omnibus ista dies ; atque aliqua ex illis cum regum nomina quaeret , quae loca , qui montes quaeue ferantur aquae , omnia responde , nec tantum si qua rogabit ; et quae nescieris , ut bene nota refer : hic est Euphrates , praecinctus harundine frontem ; cui coma dependet caerula , Tigris erit ; hos facito Armenios , haec est Danaeia Persis ; urbs in Achaemeniis uallibus ista fuit ; ille uel ille duces , et erunt quae nomina dicas , si poteris , uere , si minus , apta tamen . 
Dant etiam positis aditum conuiuia mensis ; est aliquid praeter uina , quod inde petas . 
saepe illic positi teneris adducta lacertis purpureus Bacchi cornua pressit Amor , uinaque cum bibulas sparsere Cupidinis alas , permanet et capto stat grauis ille loco . 
ille quidem pennas uelociter excutit udas , sed tamen et spargi pectus Amore nocet . 
uina parant animos faciuntque caloribus aptos ; cura fugit multo diluiturque mero . 
tunc ueniunt risus , tum pauper cornua sumit , tum dolor et curae rugaque frontis abit . 
tunc aperit mentes aeuo rarissima nostro simplicitas , artes excutiente deo . 
Illic saepe animos iuuenum rapuere puellae , et Uenus in uinis ignis in igne fuit . 
hic tu fallaci nimium ne crede lucernae : iudicio formae noxque merumque nocent . 
luce deas caeloque Paris spectauit aperto , cum dixit Ueneri " uincis utramque , Uenus . 
" nocte latent mendae uitioque ignoscitur omni , horaque formosam quamlibet illa facit . 
consule de gemmis , de tincta murice lana , consule de facie corporibusque diem . 
quid tibi femineos coetus uenatibus aptos enumerem ? 
numero cedet harena meo . 
quid referam Baias praetextaque litora Bais et quae de calido sulphure fumat aqua ? 
hinc aliquis uulnus referens in pectore dixit " non haec , ut fama est , unda salubris erat . 
" ecce , suburbanae templum nemorale Dianae partaque per gladios regna nocente manu ; illa , quod est uirgo , quod tela Cupidinis odit , multa dedit populo uulnera , multa dabit . 
Hactenus , unde legas quod ames , ubi retia ponas , praecipit imparibus uecta Thalea rotis . 
nunc tibi quae placuit , quas sit capienda per artes , dicere praecipuae molior artis opus . 
quisquis ubique , uiri , dociles aduertite mentes pollicitisque fauens uulgus adeste meis . 
prima tuae menti ueniat fiducia , cunctas posse capi : capies , tu modo tende plagas . 
uere prius uolucres taceant , aestate cicadae , Maenalius lepori det sua terga canis , femina quam iuueni blande temptata repugnet ; haec quoque , quam poteris credere nolle , uolet . 
utque uiro furtiua Uenus , sic grata puellae ; uir male dissimulat , tectius illa cupit . 
conueniat maribus ne quam nos ante rogemus , femina iam partes uicta rogantis aget . 
mollibus in pratis admugit femina tauro , femina cornipedi semper adhinnit equo : parcior in nobis nec tam furiosa libido ; legitimum finem flamma uirilis habet . 
Byblida quid referam , uetito quae fratris amore arsit et est laqueo fortiter ulta nefas ? 
Myrrha patrem , sed non qua filia debet , amauit , et nunc obducto cortice pressa latet ; illius lacrimis , quas arbore fundit odora , unguimur , et dominae nomina gutta tenet . 
Forte sub umbrosis nemorosae uallibus Idae candidus , armenti gloria , taurus erat signatus tenui media inter cornua nigro ; una fuit labes , cetera lactis erant . 
illum Cnosiadesque Cydoneaeque iuuencae optarunt tergo sustinuisse suo . 
Pasiphae fieri gaudebat adultera tauri ; inuida formosas oderat illa boues . 
nota cano ; non hoc , centum quae sustinet urbes , quamuis sit mendax , Creta negare potest . 
ipsa nouas frondes et prata tenerrima tauro fertur inassueta subsecuisse manu ; it comes armentis , nec ituram cura moratur coniugis , et Minos a boue uictus erat . 
quo tibi , Pasiphae , pretiosas sumere uestes ? 
ille tuus nullas sentit adulter opes . 
quid tibi cum speculo montana armenta petenti ? 
quid totiens positas fingis inepta comas ? 
crede tamen speculo , quod te negat esse iuuencam : quam cuperes fronti cornua nata tuae ! 
siue placet Minos , nullus quaeratur adulter ; siue uirum mauis fallere , falle uiro . 
in nemus et saltus thalamo regina relicto fertur , ut Aonio concita Baccha deo . 
a , quotiens uaccam uultu spectauit iniquo et dixit " domino cur placet ista meo ? 
aspice ut ante ipsum teneris exsultet in herbis ; nec dubito quin se stulta decere putet ! 
" dixit et ingenti iamdudum de grege duci iussit et immeritam sub iuga curua trahi , aut cadere ante aras commentaque sacra coegit et tenuit laeta paelicis exta manu ; paelicibus quotiens placauit numina caesis atque ait exta tenens " ite , placete meo " et modo se Europen fieri , modo postulat Ion , altera quod bos est , altera uecta boue ! 
hanc tamen impleuit uacca deceptus acerna dux gregis , et partu proditus auctor erat . 
Cressa Thyesteo si se abstinuisset amore ( et quantum est uno posse carere uiro ! 
) , non medium rupisset iter curruque retorto Auroram uersis Phoebus adisset equis . 
filia purpureos Niso furata capillos pube premit rabidos inguinibusque canes . 
qui Martem terra , Neptunum effugit in undis , coniugis Atrides uictima dira fuit . 
cui non defleta est Ephyraeae flamma Creusae et nece natorum sanguinolenta parens ? 
fleuit Amyntorides per inania lumina Phoenix ; Hippolytum rabidi diripuistis equi . 
quid fodis immeritis , Phineu , sua lumina natis ? 
poena reuersura est in caput ista tuum . 
omnia feminea sunt ista libidine mota ; acrior est nostra plusque furoris habet . 
Ergo age , ne dubita cunctas sperare puellas : uix erit e multis , quae neget , una , tibi . 
quae dant , quaeque negant , gaudent tamen esse rogatae : ut iam fallaris , tuta repulsa tua est . 
sed cur fallaris , cum sit noua grata uoluptas et capiant animos plus aliena suis ? 
fertilior seges est alienis semper in agris uicinumque pecus grandius uber habet . 
sed prius ancillam captandae nosse puellae cura sit : accessus molliet illa tuos . 
proxima consiliis dominae sit ut illa , uideto , neue parum tacitis conscia fida iocis . 
hanc tu pollicitis , hanc tu corrumpe rogando : quod petis , ex facili , si uolet illa , feres . 
illa leget tempus ( medici quoque tempora seruant ) quo facilis dominae mens sit et apta capi ; mens erit apta capi tum , cum laetissima rerum ut seges in pingui luxuriabit humo . 
pectora , dum gaudent nec sunt astricta dolore , ipsa patent ; blanda tum subit arte Uenus . 
tum , cum tristis erat , defensa est Ilios armis ; militibus grauidum laeta recepit equum . 
tum quoque temptanda est , cum paelice laesa dolebit ; tum facies opera , ne sit inulta , tua . 
hanc matutinos pectens ancilla capillos incitet et uelo remigis addat opem , et se cum tenui suspirans murmure dicat " at , puto , non poteras ipsa referre uicem . 
" tum de te narret , tum persuadentia uerba addat , et insano iuret amore mori . 
sed propera , ne uela cadant auraeque residant : ut fragilis glacies , interit ira mora . 
quaeris an hanc ipsam prosit uiolare ministram ? 
talibus admissis alea grandis inest . 
haec a concubitu fit sedula , tardior illa ; haec dominae munus te parat , illa sibi . 
casus in euentu est : licet hic indulgeat ausis , consilium tamen est abstinuisse meum . 
non ego per praeceps et acuta cacumina uadam , nec iuuenum quisquam me duce captus erit . 
si tamen illa tibi , dum dat recipitque tabellas , corpore , non tantum sedulitate , placet , fac domina potiare prius , comes illa sequatur : non tibi ab ancilla est incipienda Uenus . 
hoc unum moneo , si quid modo creditur arti nec mea dicta rapax per mare uentus agit : aut non temptasses aut perfice : tollitur index , cum semel in partem criminis ipsa uenit . 
non auis utiliter uiscatis effugit alis , non bene de laxis cassibus exit aper . 
saucius arrepto piscis teneatur ab hamo : perprime temptatam nec nisi uictor abi . 
sed bene celetur : bene si celabitur index , notitiae suberit semper amica tuae . 
Tempora qui solis operosa colentibus arua , fallitur , et nautis aspicienda putat . 
nec semper credenda Ceres fallacibus aruis nec semper uiridi concaua puppis aquae , nec teneras semper tutum captare puellas : saepe dato melius tempore fiet idem . 
siue dies suberit natalis siue Kalendae , quas Uenerem Marti continuasse iuuat , siue erit ornatus non , ut fuit ante , sigillis , sed regum positas Circus habebit opes , differ opus : tunc tristis hiems , tunc Pliades instant , tunc tener aequorea mergitur Haedus aqua ; tunc bene desinitur ; tunc si quis creditur alto , uix tenuit lacerae naufraga membra ratis . 
tum licet incipias , qua flebilis Allia luce uulneribus Latiis sanguinolenta fuit , quaque die redeunt rebus minus apta gerendis culta Palaestino septima festa Syro . 
magna superstitio tibi sit natalis amicae , quaque aliquid dandum est , illa sit atra dies . 
cum bene uitaris , tamen auferet ; inuenit artem femina , qua cupidi carpat amantis opes . 
institor ad dominam ueniet discinctus emacem , expediet merces teque sedente suas ; quas illa inspicias , sapere ut uideare , rogabit ; oscula deinde dabit , deinde rogabit emas . 
hoc fore contentam multos iurabit in annos ; nunc opus esse sibi , nunc bene dicet emi . 
si non esse domi , quos des , causabere nummos , littera poscetur , ne didicisse iuuet . 
quid , quasi natali cum poscit munera libo et , quotiens opus est , nascitur illa sibi ? 
quid , cum mendaci damno maestissima plorat elapsusque caua fingitur aure lapis ? 
multa rogant utenda dari , data reddere nolunt ; perdis , et in damno gratia nulla tuo . 
non mihi , sacrilegas meretricum ut persequar artes , cum totidem linguis sint satis ora decem . 
Cera uadum temptet rasis infusa tabellis , cera tuae primum conscia mentis eat ; blanditias ferat illa tuas imitataque amantum uerba , nec exiguas , quisquis es , adde preces . 
Hectora donauit Priamo prece motus Achilles ; flectitur iratus uoce rogante deus . 
promittas facito , quid enim promittere laedit ? 
pollicitis diues quilibet esse potest . 
spes tenet in tempus , semel est si credita , longum ; illa quidem fallax , sed tamen apta , dea est . 
si dederis aliquid , poteris ratione relinqui : praeteritum tulerit perdideritque nihil . 
at quod non dederis , semper uideare daturus : sic dominum sterilis saepe fefellit ager . 
sic , ne perdiderit , non cessat perdere lusor , et reuocat cupidas alea saepe manus . 
hoc opus , hic labor est , primo sine munere iungi : ne dederit gratis quae dedit , usque dabit . 
ergo eat et blandis peraretur littera uerbis exploretque animos primaque temptet iter : littera Cydippen pomo perlata fefellit , insciaque est uerbis capta puella suis . 
disce bonas artes , moneo , Romana iuuentus , non tantum trepidos ut tueare reos : quam populus iudexque grauis lectusque senatus , tam dabit eloquio uicta puella manus . 
sed lateant uires , nec sis in fronte disertus ; effugiant uoces uerba molesta tuae . 
quis , nisi mentis inops , tenerae declamat amicae ? 
saepe ualens odii littera causa fuit . 
sit tibi credibilis sermo consuetaque uerba , blanda tamen , praesens ut uideare loqui . 
si non accipiet scriptum illectumque remittet , lecturam spera propositumque tene . 
tempore difficiles ueniunt ad aratra iuuenci , tempore lenta pati frena docentur equi . 
ferreus assiduo consumitur anulus usu , interit assidua uomer aduncus humo . 
quid magis est saxo durum , quid mollius unda ? 
dura tamen molli saxa cauantur aqua . 
Penelopen ipsam , persta modo , tempore uinces : capta uides sero Pergama , capta tamen . 
legerit et nolit rescribere , cogere noli ; tu modo blanditias fac legat usque tuas . 
quae uoluit legisse , uolet rescribere lectis : per numeros ueniunt ista gradusque suos . 
forsitan et primo ueniet tibi littera tristis quaeque roget ne se sollicitare uelis ; quod rogat illa , timet ; quod non rogat , optat , ut instes : insequere , et uoti postmodo compos eris . 
Interea , siue illa toro resupina feretur , lecticam dominae dissimulanter adi ; neue aliquis uerbis odiosas offerat auris , qua potes , ambiguis callidus abde notis . 
seu pedibus uacuis illi spatiosa teretur porticus , hic socias tu quoque iunge moras , et modo praecedas facito , modo terga sequaris , et modo festines et modo lentus eas . 
nec tibi de mediis aliquot transire columnas sit pudor aut lateri continuasse latus , nec sine te curuo sedeat speciosa theatro : quod spectes , umeris afferet illa suis . 
illam respicias , illam mirere licebit , multa supercilio , multa loquare notis ; et plaudas aliquam mimo saltante puellam , et faueas illi , quisquis agatur amans . 
cum surgit , surges ; donec sedet illa , sedebis : arbitrio dominae tempora perde tuae . 
Sed tibi nec ferro placeat torquere capillos , nec tua mordaci pumice crura teras ; ista iube faciant , quorum Cybeleia mater concinitur Phrygiis exululata modis . 
forma uiros neglecta decet ; Minoida Theseus abstulit , a nulla tempora comptus acu ; Hippolytum Phaedra , nec erat bene cultus , amauit ; cura deae siluis aptus Adonis erat . 
munditie placeant , fuscentur corpora Campo ; sit bene conueniens et sine labe toga . 
Lingua ne rigeat ; careant rubigine dentes ; nec uagus in laxa pes tibi pelle natet ; nec male deformet rigidos tonsura capillos : sit coma , sit trita barba resecta manu . 
et nihil emineant et sint sine sordibus ungues , inque caua nullus stet tibi nare pilus . 
nec male odorati sit tristis anhelitus oris , nec laedat naris uirque paterque gregis . 
cetera lasciuae faciant concede puellae et si quis male uir quaerit habere uirum . 
Ecce , suum uatem Liber uocat : hic quoque amantis adiuuat et flammae , qua calet ipse , fauet . 
Cnosis in ignotis amens errabat harenis , qua breuis aequoreis Dia feritur aquis ; utque erat e somno , tunica uelata recincta , nuda pedem , croceas irreligata comas , Thesea crudelem surdas clamabat ad undas , indigno teneras imbre rigante genas . 
clamabat flebatque simul , sed utrumque decebat ; non facta est lacrimis turpior illa suis . 
iamque iterum tundens mollissima pectora palmis " perfidus ille abiit : quid mihi fiet ? 
" ait ; " quid mihi fiet ? 
" ait ; sonuerunt cymbala toto litore et attonita tympana pulsa manu . 
excidit illa metu rupitque nouissima uerba ; nullus in exanimi corpore sanguis erat . 
ecce , Mimallonides sparsis in terga capillis , ecce , leues Satyri , praeuia turba dei . 
ebrius , ecce , senex pando Silenus asello uix sedet et pressas continet arte iubas . 
dum sequitur Bacchas , Bacchae fugiuntque petuntque , quadrupedem ferula dum malus urget eques , in caput aurito cecidit delapsus asello ; clamarunt Satyri " surge age , surge , pater . 
" iam deus in curru , quem summum texerat uuis , tigribus adiunctis aurea lora dabat ; et color et Theseus et uox abiere puellae , terque fugam petiit terque retenta metu est . 
horruit , ut steriles agitat quas uentus aristas , ut leuis in madida canna palude tremit . 
cui deus " en , adsum tibi cura fidelior " inquit ; " pone metum , Bacchi Cnosias uxor eris . 
munus habe caelum : caelo spectabere sidus ; saepe reges dubiam Cressa Corona ratem . 
" dixit et e curru , ne tigres illa timeret , desilit ( imposito cessit harena pede ) implicitamque sinu , neque enim pugnare ualebat , abstulit : in facili est omnia posse deo . 
pars " Hymenaee " canunt , pars clamant " Euhion , euhoe " ; sic coeunt sacro nupta deusque toro . 
ergo , ubi contigerint positi tibi munera Bacchi atque erit in socii femina parte tori , Nycteliumque patrem nocturnaque sacra precare ne iubeant capiti uina nocere tuo . 
hic tibi multa licet sermone latentia tecto dicere , quae dici sentiat illa sibi , blanditiasque leues tenui perscribere uino , ut dominam in mensa se legat illa tuam , atque oculos oculis spectare fatentibus ignem : saepe tacens uocem uerbaque uultus habet . 
fac primus rapias illius tacta labellis pocula , quaque bibet parte puella , bibas ; et quemcumque cibum digitis libauerit illa , tu pete , dumque petes , sit tibi tacta manus . 
sint etiam tua uota uiro placuisse puellae : utilior uobis factus amicus erit . 
huic , si sorte bibes , sortem concede priorem , huic detur capiti missa corona tuo . 
siue erit inferior seu par , prior omnia sumat , nec dubites illi uerba secunda loqui . 
tuta frequensque uia est , per amici fallere nomen ; tuta frequensque licet sit uia , crimen habet . 
Inde procurator nimium quoque multa procurat et sibi mandatis plura uidenda putat . 
certa tibi a nobis dabitur mensura bibendi : officium praestent mensque pedesque suum . 
iurgia praecipue uino stimulata caueto et nimium faciles ad fera bella manus . 
occidit Eurytion stulte data uina bibendo : aptior est dulci mensa merumque ioco . 
si uox est , canta ; si mollia bracchia , salta ; et , quacumque potes dote placere , place . 
ebrietas ut uera nocet , sic ficta iuuabit : fac titubet blaeso subdola lingua sono , ut , quicquid facias dicasue proteruius aequo , credatur nimium causa fuisse merum . 
et bene dic dominae , bene , cum quo dormiat illa ; sed male sit tacita mente precare uiro . 
At cum discedet mensa conuiua remota , ipsa tibi accessus turba locumque dabit . 
insere te turbae leuiterque admotus eunti uelle latus digitis et pede tange pedem . 
colloquii iam tempus adest ; fuge rustice longe hinc Pudor : audentem Forsque Uenusque iuuat . 
non tua sub nostras ueniat facundia leges ; fac tantum cupias , sponte disertus eris . 
est tibi agendus amans imitandaque uulnera uerbis ; haec tibi quaeratur qualibet arte fides . 
nec credi labor est : sibi quaeque uidetur amanda ; pessima sit , nulli non sua forma placet . 
saepe tamen uere coepit simulator amare ; saepe , quod incipiens finxerat esse , fuit . 
quo magis , o , faciles imitantibus este , puellae : fiet amor uerus , qui modo falsus erat . 
blanditiis animum furtim deprendere nunc sit , ut pendens liquida ripa subitur aqua . 
nec faciem nec te pigeat laudare capillos et teretes digitos exiguumque pedem : delectant etiam castas praeconia formae ; uirginibus curae grataque forma sua est . 
nam cur in Phrygiis Iunonem et Pallada siluis nunc quoque iudicium non tenuisse pudet ? 
laudatas ostendit auis Iunonia pinnas ; si tacitus spectes , illa recondit opes . 
quadrupedes inter rapidi certamina cursus depexaeque iubae plausaque colla iuuant . 
nec timide promitte : trahunt promissa puellas ; pollicito testes quoslibet adde deos . 
Iuppiter ex alto periuria ridet amantum et iubet Aeolios irrita ferre Notos . 
per Styga Iunoni falsum iurare solebat Iuppiter : exemplo nunc fauet ipse suo . 
expedit esse deos et , ut expedit , esse putemus ; dentur in antiquos tura merumque focos . 
nec secura quies illos similisque sopori detinet : innocue uiuite , numen adest . 
reddite depositum ; pietas sua foedera seruet ; fraus absit ; uacuas caedis habete manus . 
ludite , si sapitis , solas impune puellas : hac magis est una fraude pudenda fides . 
fallite fallentes ; ex magna parte profanum sunt genus : in laqueos , quos posuere , cadant . 
Dicitur Aegyptos caruisse iuuantibus arua imbribus atque annos sicca fuisse nouem , cum Thrasius Busirin adit monstratque piari hospitis affuso sanguine posse Iouem . 
Illi Busiris " fies Iouis hostia primus " inquit " et Aegypto tu dabis hospes aquam . 
" et Phalaris tauro uiolenti membra Perilli torruit ; infelix imbuit auctor opus . 
iustus uterque fuit , neque enim lex aequior ulla est , quam necis artifices arte perire sua . 
ergo , ut periuras merito periuria fallant , exemplo doleat femina laesa suo . 
Et lacrimae prosunt ; lacrimis adamanta mouebis : fac madidas uideat , si potes , illa genas . 
si lacrimae , neque enim ueniunt in tempore semper , deficient , uncta lumina tange manu . 
quis sapiens blandis non misceat oscula uerbis ? 
illa licet non det , non data sume tamen . 
pugnabit primo fortassis et " improbe " dicet ; pugnando uinci se tamen illa uolet . 
tantum , ne noceant teneris male rapta labellis neue queri possit dura fuisse , caue . 
oscula qui sumpsit , si non et cetera sumit , haec quoque , quae data sunt , perdere dignus erit . 
quantum defuerat pleno post oscula uoto ? 
ei mihi , rusticitas , non pudor ille fuit . 
uim licet appelles : grata est uis ista puellis ; quod iuuat , inuitae saepe dedisse uolunt . 
quaecumque est Ueneris subita uiolata rapina , gaudet , et improbitas muneris instar habet . 
at quae , cum posset cogi , non tacta recessit , ut simulet uultu gaudia , tristis erit . 
uim passa est Phoebe , uis est allata sorori ; et gratus raptae raptor uterque fuit . 
Fabula nota quidem , sed non indigna referri , Scyrias Haemonio iuncta puella uiro . 
iam dea laudatae dederat mala praemia formae colle sub Idaeo uincere digna duas ; iam nurus ad Priamum diuerso uenerat orbe , Graiaque in Iliacis moenibus uxor erat ; iurabant omnes in laesi uerba mariti , nam dolor unius publica causa fuit . 
turpe , nisi hoc matris precibus tribuisset , Achilles ueste uirum longa dissimulatus erat . 
quid facis , Aeacide ? 
non sunt tua munera lanae ; tu titulos alia Palladis arte petes . 
quid tibi cum calathis ? 
clipeo manus apta ferendo est ; pensa quid in dextra , qua cadet Hector , habes ? 
reice succinctos operoso stamine fusos : quassanda est ista Pelias hasta manu . 
forte erat in thalamo uirgo regalis eodem ; haec illum stupro comperit esse uirum . 
uiribus illa quidem uicta est ( ita credere oportet ) , sed uoluit uinci uiribus illa tamen . 
saepe " mane " dixit , cum iam properaret Achilles : fortia nam posito sumpserat arma colo . 
uis ubi nunc illa est ? 
quid blanda uoce moraris auctorem stupri , Deidamia , tui ? 
Scilicet , ut pudor est quaedam coepisse priorem , sic alio gratum est incipiente pati . 
a , nimia est iuueni propriae fiducia formae , expectat si quis , dum prior illa roget . 
uir prior accedat , uir uerba precantia dicat ; excipiat blandas comiter illa preces . 
ut potiare , roga : tantum cupit illa rogari ; da causam uoti principiumque tui . 
Iuppiter ad ueteres supplex heroidas ibat ; corrupit magnum nulla puella Iouem . 
si tamen a precibus tumidos accedere fastus senseris , incepto parce referque pedem . 
quod refugit , multae cupiunt ; odere , quod instat : lenius instando taedia tolle tui . 
nec semper Ueneris spes est profitenda roganti ; intret amicitiae nomine tectus amor . 
hoc aditu uidi tetricae data uerba puellae ; qui fuerat cultor , factus amator erat . 
Candidus in nauta turpis color : aequoris unda debet et a radiis sideris esse niger ; turpis et agricolae , qui uomere semper adunco et grauibus rastris sub Ioue uersat humum ; et tua , Palladiae petitur cui fama coronae , candida si fuerint corpora , turpis eris . 
palleat omnis amans : hic est color aptus amanti ; hoc decet , hoc multi non ualuisse putant . 
pallidus in Side siluis errabat Orion ; pallidus in lenta Naide Daphnis erat . 
arguat et macies animum , nec turpe putaris palliolum nitidis imposuisse comis . 
attenuant iuuenum uigilatae corpora noctes curaque et in magno qui fit amore dolor . 
ut uoto potiare tuo , miserabilis esto , ut qui te uideat dicere possit " amas . 
" Conquerar an moneam mixtum fas omne nefasque ? 
nomen amicitia est , nomen inane fides . 
ei mihi , non tutum est , quod ames , laudare sodali : cum tibi laudanti credidit , ipse subit . 
" At non Actorides lectum temerauit Achillis ; quantum ad Pirithoum , Phaedra pudica fuit . 
Hermionen Pylades , qua Pallada Phoebus , amabat , quodque tibi geminus , Tyndari , Castor , erat . 
" si quis idem sperat , iacturas poma myricas speret et e medio flumine mella petat . 
nil nisi turpe iuuat ; curae sua cuique uoluptas ; haec quoque ab alterius grata dolore uenit . 
heu facinus , non est hostis metuendus amanti ; quos credis fidos , effuge : tutus eris . 
cognatum fratremque caue carumque sodalem ; praebebit ueros haec tibi turba metus . 
Finiturus eram , sed sunt diuersa puellis pectora ; mille animos excipe mille modis . 
nec tellus eadem parit omnia : uitibus illa conuenit , haec oleis ; hic bene farra uirent . 
pectoribus mores tot sunt , quot in ore figurae : qui sapit , innumeris moribus aptus erit , utque leues Proteus modo se tenuabit in undas , nunc leo , nunc arbor , nunc erit hirtus aper . 
hi iaculo pisces , illi capiuntur ab hamis , hos caua contento retia fune trahunt : nec tibi conueniet cunctos modus unus ad annos ; longius insidias cerua uidebit anus . 
si doctus uideare rudi petulansue pudenti , diffidet miserae protinus illa sibi . 
inde fit ut , quae se timuit committere honesto , uilis ad amplexus inferioris eat . 
pars superat coepti , pars est exhausta , laboris ; hic teneat nostras ancora iacta rates . 
Dicite " io Paean " et " io " bis dicite " Paean " : decidit in casses praeda petita meos . 
Laetus amans donat uiridi mea carmina palma praelata Ascraeo Maeonioque seni . 
Talis ab armiferis Priameius hospes Amyclis candida cum rapta coniuge uela dedit ; talis erat qui te curru uictore ferebat , uecta peregrinis Hippodamia rotis . 
Quid properas , iuuenis ? 
mediis tua pinus in undis nauigat , et longe , quem peto , portus abest . 
Non satis est uenisse tibi me uate puellam ; arte mea capta est , arte tenenda mea est . 
Nec minor est uirtus , quam quaerere , parta tueri : casus inest illic , hoc erit artis opus . 
Nunc mihi , si quando , puer et Cytherea , fauete ; nunc Erato , nam tu nomen Amoris habes . 
Magna paro , quas possit Amor remanere per artes , dicere , tam uasto peruagus orbe puer . 
Et leuis est et habet geminas , quibus auolet , alas ; difficile est illis imposuisse modum . 
Hospitis effugio praestruxerat omnia Minos ; audacem pinnis repperit ille uiam . 
Daedalus , ut clausit conceptum crimine matris semibouemque uirum semiuirumque bouem , " sit modus exilio , " dixit " iustissime Minos ; accipiat cineres terra paterna meos , et , quoniam in patria fatis agitatus iniquis uiuere non potui , da mihi posse mori . 
Da reditum puero , senis est si gratia uilis ; si non uis puero parcere , parce seni . 
" Dixerat haec , sed et haec et multo plura licebat diceret , egressus non dabat ille uiro . 
Quod simul ut sensit , " nunc nunc , o Daedale , " dixit " materiam , qua sis ingeniosus , habes . 
Possidet et terras et possidet aequora Minos : nec tellus nostrae nec patet unda fugae . 
Restat iter caeli : caelo temptabimus ire . 
Da ueniam coepto , Iuppiter alte , meo . 
Non ego sidereas affecto tangere sedes ; qua fugiam dominum , nulla nisi ista uia est . 
Per Styga detur iter , Stygias transnabimus undas ; sunt mihi naturae iura nouanda meae . 
" Ingenium mala saepe mouent : quis crederet umquam aerias hominem carpere posse uias ? 
remigium uolucrum , disponit in ordine pinnas et leue per lini uincula nectit opus ; imaque pars ceris astringitur igne solutis , finitusque nouae iam labor artis erat . 
Tractabat ceramque puer pinnasque renidens nescius haec umeris arma parata suis . 
Cui pater " his " inquit " patria est adeunda carinis ; hac nobis Minos effugiendus ope . 
Aera non potuit Minos , alia omnia clausit : quem licet , inuentis aera rumpe meis . 
Sed tibi non uirgo Tegeaea comesque Bootae , ensiger Orion , aspiciendus erit : me pinnis sectare datis ; ego praeuius ibo : sit tua cura sequi , me duce tutus eris . 
Nam , siue aetherias uicino sole per auras ibimus , impatiens cera caloris erit ; siue humiles propiore freto iactabimus alas , mobilis aequoreis pinna madescet aquis . 
Inter utrumque uola ; uentos quoque , nate , timeto , quaque ferent aurae , uela secunda dato . 
" Dum monet , aptat opus puero monstratque moueri , erudit infirmas ut sua mater aues ; inde sibi factas umeris accommodat alas perque nouum timide corpora librat iter ; iamque uolaturus paruo dedit oscula nato , nec patriae lacrimas continuere genae . 
Monte minor collis , campis erat altior aequis ; hinc data sunt miserae corpora bina fugae . 
Et mouet ipse suas et nati respicit alas Daedalus et cursus sustinet usque suos . 
Iamque nouum delectat iter , positoque timore Icarus audaci fortius arte uolat . 
Hos aliquis , tremula dum captat harundine pisces uidit , et inceptum dextra reliquit opus . 
Iam Samos a laeua ( fuerant Naxosque relictae et Paros et Clario Delos amata deo ) , dextra Lebinthos erat siluisque umbrosa Calymne cinctaque piscosis Astypalaea uadis , cum puer incautis nimium temerarius annis altius egit iter deseruitque patrem . 
uincla labant et cera deo propiore liquescit , nec tenues uentos bracchia mota tenent . 
Territus a summo despexit in aequora caelo ; nox oculis pauido uenit oborta metu . 
Tabuerant cerae ; nudos quatit ille lacertos , et trepidat nec , quo sustineatur , habet . 
Decidit atque cadens " pater o pater , auferor " inquit ; clauserunt uirides ora loquentis aquae . 
At pater infelix , nec iam pater , " Icare " clamat , " Icare , " clamat " ubi es , quoque sub axe uolas ? 
Icare " clamabat ; pinnas aspexit in undis . 
Ossa tegit tellus , aequora nomen habent . 
Non potuit Minos hominis compescere pinnas , ipse deum uolucrem detinuisse paro . 
Fallitur , Haemonias si quis decurrit ad artes datque quod a teneri fronte reuellit equi . 
Non facient , ut uiuat amor , Medeides herbae mixtaque cum magicis nenia Marsa sonis : Phasias Aesoniden , Circe tenuisset Ulixem , si modo seruari carmine posset amor . 
Nec data profuerint pallentia philtra puellis ; philtra nocent animis uimque furoris habent . 
Sit procul omne nefas ! 
ut ameris , amabilis esto ; quod tibi non facies solaue forma dabit . 
Sis licet antiquo Nireus adamatus Homero Naiadumque tener crimine raptus Hylas , ut dominam teneas nec te mirere relictum , ingenii dotes corporis adde bonis . 
Forma bonum fragile est , quantumque accedit ad annos , fit minor et spatio carpitur ipsa suo . 
Nec uiolae semper nec hiantia lilia florent , et riget amissa spina relicta rosa ; et tibi iam uenient cani , formose , capilli , iam uenient rugae , quae tibi corpus arent . 
Iam molire animum , qui duret , et astrue formae : solus ad extremos permanet ille rogos . 
Nec leuis ingenuas pectus coluisse per artes cura sit et linguas edidicisse duas : non formosus erat , sed erat facundus Ulixes , et tamen aequoreas torsit amore deas . 
O quotiens illum doluit properare Calypso remigioque aptas esse negauit aquas ! 
haec Troiae casus iterumque iterumque rogabat ; ille referre aliter saepe solebat idem . 
Litore constiterant ; illic quoque pulchra Calypso exigit Odrysii fata cruenta ducis . 
Ille leui uirga ( uirgam nam forte tenebat ) , quod rogat , in spisso litore pingit opus . 
" Haec " inquit " Troia est " ( muros in litore fecit ) , " hic tibi sit Simois ; haec mea castra puta . 
Campus erat " ( campumque facit ) , " quem caede Dolonis sparsimus , Haemonios dum uigil optat equos . 
Illic Sithonii fuerant tentoria Rhesi ; hac ego sum captis nocte reuectus equis . 
" pluraque pingebat , subitus cum Pergama fluctus abstulit et Rhesi cum duce castra suo ; tum dea " quas " inquit " fidas tibi credis ituro , perdiderint undae nomina quanta , uides ? 
" ergo age , fallaci timide confide figurae , quisquis es , aut aliquid corpore pluris habe . 
Dextera praecipue capit indulgentia mentes ; asperitas odium saeuaque bella mouet . 
Odimus accipitrem , quia uiuit semper in armis , et pauidum solitos in pecus ire lupos ; at caret insidiis hominum , quia mitis , hirundo , quasque colat turres Chaonis ales habet . 
Este procul , lites et amarae proelia linguae ; dulcibus est uerbis mollis alendus amor . 
Lite fugent nuptaeque uiros nuptasque mariti inque uicem credant res sibi semper agi : hoc decet uxores , dos est uxoria lites ; audiat optatos semper amica sonos . 
Non legis iussu lectum uenistis in unum ; fungitur in uobis munere legis Amor . 
Blanditias molles auremque iuuantia uerba affer , ut aduentu laeta sit illa tuo . 
Non ego diuitibus uenio praeceptor amandi ; nil opus est illi , qui dabit , arte mea . 
se cum habet ingenium qui , cum libet , " accipe " dicit ; cedimus , inuentis plus placet ille meis . 
Pauperibus uates ego sum , quia pauper amaui ; cum dare non possem munera , uerba dabam . 
Pauper amet caute , timeat maledicere pauper , multaque diuitibus non patienda ferat . 
Me memini iratum dominae turbasse capillos ; haec mihi quam multos abstulit ira dies ! 
nec puto nec sensi tunicam laniasse , sed ipsa dixerat , et pretio est illa redempta meo . 
At uos , si sapitis , uestri peccata magistri effugite et culpae damna timete meae ; proelia cum Parthis , cum culta pax sit amica et iocus et causas quicquid amoris habet . 
Si nec blanda satis nec erit tibi comis amanti , perfer et obdura : postmodo mitis erit . 
Flectitur obsequio curuatus ab arbore ramus ; frangis , si uires experiare tuas . 
Obsequio tranantur aquae , nec uincere possis flumina , si contra quam rapit unda nates . 
Obsequium tigrisque domat Numidasque leones ; rustica paulatim taurus aratra subit . 
Quid fuit asperius Nonacrina Atalanta ? 
succubuit meritis trux tamen illa uiri . 
Saepe suos casus nec mitia facta puellae flesse sub arboribus Milaniona ferunt ; saepe tulit iusso fallacia retia collo , saepe fera toruos cuspide fixit apros . 
Sensit et Hylaei contentum saucius arcum ; sed tamen hoc arcu notior alter erat . 
Non te Maenalias armatum scandere siluas nec iubeo collo retia ferre tuo , pectora nec missis iubeo praebere sagittis ; artis erunt cautae mollia iussa meae . 
Cede repugnanti : cedendo uictor abibis ; fac modo , quas partes illa iubebit , agas . 
Arguet : arguito ; quicquid probat illa , probato ; quod dicet , dicas ; quod negat illa , neges . 
Riserit : adride ; si flebit , flere memento : imponat leges uultibus illa tuis . 
Seu ludet numerosque manu iactabit eburnos , tu male iactato , tu male iacta dato ; seu iacies talos , uictam ne poena sequatur , damnosi facito stent tibi saepe canes . 
Siue latrocinii sub imagine calculus ibit , fac pereat uitreo miles ab hoste tuus . 
Ipse tene distenta suis umbracula uirgis , ipse fac in turba , qua uenit illa , locum . 
Nec dubita tereti scamnum producere lecto , et tenero soleam deme uel adde pedi . 
Saepe etiam dominae , quamuis horrebis et ipse , algenti manus est calfacienda sinu . 
Nec tibi turpe puta ( quamuis sit turpe , placebit ) ingenua speculum sustinuisse manu . 
Ille , fatigata praebendo monstra nouerca qui meruit caelum , quod prior ipse tulit , inter Ioniacas calathum tenuisse puellas creditur et lanas excoluisse rudes . 
Paruit imperio dominae Tirynthius heros : i nunc et dubita ferre quod ille tulit . 
Iussus adesse foro iussa maturius hora fac semper uenias nec nisi serus abi . 
Occurras aliquo tibi dixerit : omnia differ ; curre , nec inceptum turba moretur iter . 
Nocte domum repetens epulis perfuncta redibit : tunc quoque pro seruo , si uocat illa , ueni . 
Rure erit et dicet uenias ; Amor odit inertes : si rota defuerit , tu pede carpe uiam . 
Nec graue te tempus sitiensque Canicula tardet nec uia per iactas candida facta niues . 
Militiae species amor est : discedite , segnes ; non sunt haec timidis signa tuenda uiris . 
Nox et hiems longaeque uiae saeuique dolores mollibus his castris et labor omnis inest . 
Saepe feres imbrem caelesti nube solutum frigidus et nuda saepe iacebis humo . 
Cynthius Admeti uaccas pauisse Pheraei fertur et in parua delituisse casa : quod Phoebum decuit , quem non decet ? 
exue fastus , curam mansuri quisquis amoris habes . 
Si tibi per tutum planumque negabitur ire atque erit opposita ianua fulta sera , at tu per praeceps tecto delabere aperto , det quoque furtiuas alta fenestra uias . 
Laeta erit et causam tibi se sciet esse pericli ; hoc dominae certi pignus amoris erit . 
Saepe tua poteras , Leandre , carere puella ; transnabas , animum nosset ut illa tuum . 
Nec pudor ancillas , ut quaeque erit ordine prima , nec tibi sit seruos demeruisse pudor : nomine quemque suo ( nulla est iactura ) saluta ; iunge tuis humiles ambitiose manus ; sed tamen et seruo ( leuis est impensa ) roganti porrige Fortunae munera parua die ; porrige et ancillae , qua poenas luce pependit lusa maritali Gallica ueste manus . 
Fac plebem , mihi crede , tuam ; sit semper in illa ianitor et thalami qui iacet ante fores . 
Nec dominam iubeo pretioso munere dones ; parua , sed e paruis callidus apta dato . 
Cum bene diues ager , cum rami pondere nutant , afferat in calatho rustica dona puer rure suburbano poteris tibi dicere missa , illa uel in Sacra sint licet empta uia ; afferat aut uuas aut , quas Amaryllis amabat , at nunc , castaneas , non amat illa , nuces . 
Quin etiam turdoque licet missaque corona te memorem dominae testificere tuae . 
Turpiter his emitur spes mortis et orba senectus ; a , pereant , per quos munera crimen habent ! 
quid tibi praecipiam teneros quoque mittere uersus ? 
ei mihi , non multum carmen honoris habet . 
Carmina laudantur sed munera magna petuntur : dummodo sit diues , barbarus ipse placet . 
Aurea sunt uere nunc saecula : plurimus auro uenit honos , auro conciliatur amor . 
Ipse licet uenias Musis comitatus , Homere , si nihil attuleris , ibis , Homere , foras . 
Sunt tamen et doctae , rarissima turba , puellae ; altera non doctae turba , sed esse uolunt . 
utraque laudetur per carmina ; carmina lector commendet dulci qualiacumque sono . 
His ergo aut illis uigilatum carmen in ipsas forsitan exigui muneris instar erit . 
At quod eris per te facturus et utile credis , id tua te facito semper amica roget : libertas alicui fuerit promissa tuorum ; hanc tamen a domina fac petat ille tua . 
Si poenam seruo , si uincula saeua remittis , quod facturus eras , debeat illa tibi . 
Utilitas tua sit , titulus donetur amicae ; perde nihil , partes illa potentis agat . 
Sed te , cuicumque est retinendae cura puellae , attonitum forma fac putet esse sua . 
Siue erit in Tyriis , Tyrios laudabis amictus ; siue erit in Cois , Coa decere puta . 
Aurata est : ipso tibi sit pretiosior auro ; gausapa si sumit , gausapa sumpta proba . 
Astiterit tunicata : " moues incendia " clama , sed timida , caueat frigora , uoce roga . 
Compositum discrimen erit : discrimina lauda ; torserit igne comam : torte capille , place . 
Bracchia saltantis , uocem mirare canentis , et , quod desierit , uerba querentis habe . 
Ipsos concubitus , ipsum uenerere licebit , quod iuuat , et quaedam gaudia noctis habe . 
ut fuerit torua uiolentior illa Medusa , fiet amatori lenis et aequa suo . 
Tantum , ne pateas uerbis simulator in illis , effice nec uultu destrue dicta tuo . 
Si latet , ars prodest ; affert deprensa pudorem atque adimit merito tempus in omne fidem . 
Saepe sub autumnum , cum formosissimus annus plenaque purpureo surrubet uua mero , cum modo frigoribus premitur , modo soluitur aestu , aere non certo corpora languor habet . 
Illa quidem ualeat , sed si male firma cubabit et uitium caeli senserit aegra sui , tunc amor et pietas tua sit manifesta puellae ; tum sere , quod plena postmodo falce metas . 
Nec tibi morosi ueniant fastidia morbi , perque tuas fiant , quae sinet ipsa , manus , et uideat flentem , nec taedeat oscula ferre , et sicco lacrimas combibat ore tuas . 
Multa uoue , sed cuncta palam , quotiensque libebit , quae referas illi , somnia laeta uide . 
Et ueniat quae lustret anus lectumque locumque , praeferat et tremula sulphur et oua manu . 
Omnibus his inerunt gratae uestigia curae ; in tabulas multis haec uia fecit iter . 
Nec tamen officiis odium quaeratur ab aegra ; sit suus in blanda sedulitate modus : neue cibo prohibe nec amari pocula suci porrige ; riualis misceat illa tuus . 
Sed non , cui dederas a litore carbasa , uento utendum , medio cum potiere freto . 
Dum nouus errat amor , uires sibi colligat usu ; si bene nutrieris , tempore firmus erit : quem taurum metuis , uitulum mulcere solebas ; sub qua nunc recubas arbore , uirga fuit ; nascitur exiguus , sed opes acquirit eundo , quaque uenit , multas accipit amnis aquas . 
Fac tibi consuescat : nil adsuetudine maius , quam , tu , dum capias , taedia nulla fuge : te semper uideat , tibi semper praebeat aures , exhibeat uultus noxque diesque tuos . 
Cum tibi maior erit fiducia , posse requiri , cum procul absenti cura futurus eris , da requiem : requietus ager bene credita reddit , terraque caelestes arida sorbet aquas : Phyllida Demophoon praesens moderatius ussit , exarsit uelis acrius illa datis ; Penelopen absens sollers torquebat Ulixes ; Phylacides aberat , Laodamia , tuus . 
Sed mora tuta breuis : lentescunt tempore curae uanescitque absens et nouus intrat amor : dum Menelaus abest , Helene , ne sola iaceret , hospitis est tepido nocte recepta sinu . 
Quis stupor hic , Menelae , fuit ? 
tu solus abibas , isdem sub tectis hospes et uxor erant ? 
accipitri timidas credis furiose columbas , plenum montano credis ouile lupo . 
Nil Helene peccat , nihil hic committit adulter : quod tu , quod faceret quilibet , ille facit . 
Cogis adulterium dando tempusque locumque ; quid , nisi consilio est usa puella tuo ? 
quid faciat ? 
uir abest , et adest non rusticus hospes , et timet in uacuo sola cubare toro . 
uiderit Atrides ; Helenen ego crimine soluo : usa est humani commoditate uiri . 
Sed neque fuluus aper media tam saeuus in ira est , fulmineo rabidos cum rotat ore canes , nec lea , cum catulis lactantibus ubera praebet , nec breuis ignaro uipera laesa pede femina quam socii deprensa paelice lecti : ardet et in uultu pignora mentis habet ; in ferrum flammasque ruit positoque decore fertur , ut Aonii cornibus icta dei . 
Coniugis admissum uiolataque iura maritae barbara per natos Phasias ulta suos ; altera dira parens haec est , quam cernis , hirundo : aspice , signatum sanguine pectus habet . 
Hoc bene compositos , hoc firmos soluit amores ; crimina sunt cautis ista timenda uiris . 
Nec mea uos uni donat censura puellae ; di melius ! 
uix hoc nupta tenere potest . 
Ludite , sed furto celetur culpa modesto ; gloria peccati nulla petenda sui est . 
Nec dederis munus , cognosse quod altera possit , nec sint nequitiae tempora certa tuae , et , ne te capiat latebris sibi femina notis , non uno est omnis conuenienda loco , et , quotiens scribes , totas prius ipse tabellas inspice : plus multae , quam sibi missa , legunt . 
Laesa Uenus iusta arma mouet telumque remittit et , modo quod questa est , ipse querare facit : dum fuit Atrides una contentus , et illa casta fuit ; uitio est improba facta uiri . 
Audierat laurumque manu uittasque ferentem pro nata Chrysen non ualuisse sua ; audierat , Lyrnesi , tuos , abducta , dolores bellaque per turpis longius isse moras . 
Haec tamen audierat ; Priameida uiderat ipsa : uictor erat praedae praeda pudenda suae . 
Inde Thyestiaden animo thalamoque recepit et male peccantem Tyndaris ulta uirum . 
Quae bene celaris , si qua tamen acta patebunt , illa licet pateant , tu tamen usque nega . 
Tum neque subiectus solito nec blandior esto : haec animi multum signa nocentis habent . 
Sed lateri ne parce tuo : pax omnis in uno est ; concubitu prior est infitianda Uenus . 
Sunt quae praecipiant herbas , satureia , nocentes sumere ; iudiciis ista uenena meis . 
Aut piper urticae mordacis semine miscent tritaque in annoso flaua pyrethra mero . 
Sed dea non patitur sic ad sua gaudia cogi , colle sub umbroso quam tenet altus Eryx . 
Candidus , Alcathoi qui mittitur urbe Pelasga , bulbus et , ex horto quae uenit , herba salax ouaque sumantur , sumantur Hymettia mella quasque tulit folio pinus acuta nuces . 
Docta , quid ad magicas , Erato , deuerteris artes ? 
interior curru meta terenda meo est . 
Qui modo celabas monitu tua crimina nostro , flecte iter et monitu detege furta meo . 
Nec leuitas culpanda mea est : non semper eodem impositos uento panda carina uehit . 
Nam modo Threicio Borea , modo currimus Euro ; saepe tument Zephyro lintea , saepe Noto . 
Aspice , ut in curru modo det fluitantia rector lora , modo admissos arte retentet equos . 
Sunt quibus ingrate timida indulgentia seruit et , si nulla subest aemula , languet amor ; luxuriant animi rebus plerumque secundis , nec facile est aequa commoda mente pati . 
ut leuis absumptis paulatim uiribus ignis ipse latet , summo canet in igne cinis , sed tamen exstinctas admoto sulphure flammas inuenit et lumen , quod fuit ante , redit : sic , ubi pigra situ securaque pectora torpent , acribus est stimulis eliciendus amor . 
Fac timeat de te tepidamque recalface mentem ; palleat indicio criminis illa tui . 
O quater et quotiens numero comprendere non est felicem , de quo laesa puella dolet ! 
quae , simul inuitas crimen peruenit ad aures , excidit , et miserae uoxque colorque fugit . 
Ille ego sim , cuius laniet furiosa capillos ; ille ego sim , teneras cui petat ungue genas , quem uideat lacrimans , quem toruis spectet ocellis , quo sine non possit uiuere , posse uelit . 
Si spatium quaeras , breue sit , quod laesa queratur , ne lenta uires colligat ira mora . 
Candida iamdudum cingantur colla lacertis , inque tuos flens est accipienda sinus ; oscula da flenti , Ueneris da gaudia flenti : pax erit ; hoc uno soluitur ira modo . 
Cum bene saeuierit , cum certa uidebitur hostis , tum pete concubitus foedera : mitis erit . 
Illic depositis habitat Concordia telis , illo , crede mihi , Gratia nata loco est . 
Quae modo pugnarunt , iungunt sua rostra columbae , quarum blanditias uerbaque murmur habet . 
Prima fuit rerum confusa sine ordine moles unaque erat facies sidera , terra , fretum ; mox caelum impositum terris , humus aequore cincta est , inque suas partes cessit inane chaos ; silua feras , uolucres aer accepit habendas ; in liquida , pisces , delituistis aqua . 
Tum genus humanum solis errabat in agris idque merae uires et rude corpus erat ; silua domus fuerat , cibus herba , cubilia frondes , iamque diu nulli cognitus alter erat . 
Blanda truces animos fertur mollisse uoluptas : constiterant uno femina uirque loco . 
Quid facerent , ipsi nullo didicere magistro ; arte Uenus nulla dulce peregit opus . 
Ales habet , quod amet ; cum quo sua gaudia iungat , inuenit in media femina piscis aqua ; cerua parem sequitur , serpens serpente tenetur ; haeret adulterio cum cane nexa canis ; laeta salitur ouis , tauro quoque laeta iuuenca est ; sustinet immundum sima capella marem . 
In furias agitantur equae spatioque remota per loca diuiduos amne sequuntur equos . 
Ergo age et iratae medicamina fortia praebe ; illa feri requiem sola doloris habent , illa Machaonios superant medicamina sucos ; his , ubi peccaris , restituendus eris . 
Haec ego cum canerem , subito manifestus Apollo mouit inauratae pollice fila lyrae . 
In manibus laurus , sacris induta capillis laurus erat : uates ille uidendus adit . 
Is mihi " lasciui " dixit " praeceptor Amoris , duc age discipulos ad mea templa tuos , est ubi diuersum fama celebrata per orbem littera , cognosci quae sibi quemque iubet . 
Qui sibi notus erit , solus sapienter amabit atque opus ad uires exiget omne suas : cui faciem natura dedit , spectetur ab illa ; cui color est , umero saepe patente cubet ; qui sermone placet , taciturna silentia uitet ; qui canit arte , canat ; qui bibit arte , bibat . 
Sed neque declament medio sermone diserti , nec sua non sanus scripta poeta legat . 
" Sic monuit Phoebus : Phoebo parete monenti ; certa dei sacro est huius in ore fides . 
Ad propiora uocor ; quisquis sapienter amabit , uincet et e nostra , quod petet , arte feret . 
Credita non semper sulci cum fenore reddunt , nec semper dubias adiuuat aura rates : quod iuuat , exiguum , plus est , quod laedat amantes : proponant animo multa ferenda suo . 
Quot lepores in Atho , quot apes pascuntur in Hybla , caerula quot bacas Palladis arbor habet , litore quot conchae , tot sunt in amore dolores ; quae patimur , multo spicula felle madent . 
Dicta erit isse foras , quam tu fortasse uidebis : isse foras et te falsa uidere puta . 
Clausa tibi fuerit promissa ianua nocte : perfer et immunda ponere corpus humo . 
Forsitan et uultu mendax ancilla superbo dicet " quid nostras obsidet iste fores ? 
" postibus et durae supplex blandire puellae et capiti demptas in fore pone rosas . 
Cum uolet , accedes ; cum te uitabit , abibis : dedecet ingenuos taedia ferre sui . 
" Effugere hunc non est " quare tibi possit amica dicere ? 
non omni tempore sensus obest . 
Nec maledicta puta nec uerbera ferre puellae turpe nec ad teneros oscula ferre pedes . 
Quid moror in paruis ? 
animus maioribus instat ; magna cano : toto pectore , uulgus , ades . 
Ardua molimur , sed nulla , nisi ardua , uirtus ; difficilis nostra poscitur arte labor . 
Riualem patienter habe : uictoria tecum stabit , eris magni uictor in Arce Iouis . 
Haec tibi non hominem sed quercus crede Pelasgas dicere ; nil istis ars mea maius habet . 
Innuet illa : feras ; scribet : ne tange tabellas ; unde uolet , ueniat , quoque libebit , eat . 
Hoc in legitima praestant uxore mariti , cum , tener , ad partes tu quoque , Somne , uenis . 
Hac ego , confiteor , non sum perfectus in arte ; quid faciam ? 
monitis sum minor ipse meis . 
Mene palam nostrae det quisquam signa puellae et patiar nec me , quo libet , ira ferat ? 
oscula uir dederat , memini , suus ; oscula questus sum data : barbaria noster abundat amor . 
Non semel hoc uitium nocuit mihi ; doctior ille , quo ueniunt alii conciliante uiri . 
Sed melius nescisse fuit : sine furta tegantur , ne fugiat fasso uictus ab ore pudor . 
Quo magis , o iuuenes , deprendere parcite uestras ; peccent , peccantes uerba dedisse putent . 
Crescit amor prensis : ubi par fortuna duorum est , in causa damni perstat uterque sui . 
Fabula narratur toto notissima caelo , Mulciberis capti Marsque Uenusque dolis . 
Mars pater insano Ueneris turbatus amore de duce terribili factus amator erat ; nec Uenus oranti ( neque enim dea mollior ulla est ) rustica Gradiuo difficilisque fuit . 
A , quotiens lasciua pedes risisse mariti dicitur et duras igne uel arte manus ! 
Marte palam simul est Uulcanum imitata , decebat , multaque cum forma gratia mixta fuit . 
Sed bene concubitus primo celare solebant ; plena uerecundi culpa pudoris erat . 
Indicio Solis ( quis Solem fallere possit ? 
) cognita Uulcano coniugis acta suae . 
Quam mala , Sol , exempla moues ! 
pete munus ab ipsa : et tibi , si taceas , quod dare possit , habet . 
Mulciber obscuros lectum circaque superque disponit laqueos ; lumina fallit opus . 
Fingit iter Lemnon ; ueniunt ad foedus amantes ; impliciti laqueis nudus uterque iacent ; conuocat ille deos ; praebent spectacula capti ; uix lacrimas Uenerem continuisse putant ; non uultus texisse suos , non denique possunt partibus obscenis opposuisse manus . 
Hic aliquis ridens " in me , fortissime Mauors , si tibi sunt oneri , uincula transfer " ait . 
Uix precibus , Neptune , tuis captiua resoluit corpora ; Mars Thracen occupat , illa Paphon . 
Hoc tibi perfecto , Uulcane , quod ante tegebant , liberius faciunt , et pudor omnis abest . 
Saepe tamen demens stulte fecisse fateris , teque ferunt artis paenituisse tuae . 
Hoc uetiti uos este : uetat deprensa Dione insidias illas , quas tulit ipsa , dare . 
Nec uos riuali laqueos disponite nec uos excipite arcana uerba notata manu ; ista uiri captent , si iam captanda putabunt , quos faciet iustos ignis et unda uiros . 
En iterum testor : nihil hic nisi lege remissum luditur ; in nostris instita nulla iocis . 
Quis Cereris ritus ausit uulgare profanis magnaque Threicia sacra reperta Samo ? 
exigua est uirtus praestare silentia rebus ; at contra grauis est culpa tacenda loqui . 
O bene , quod frustra captatis arbore pomis garrulus in media Tantalus aret aqua ! 
praecipue Cytherea iubet sua sacra taceri ; admoneo , ueniat ne quis ad illa loquax . 
Condita si non sunt Ueneris mysteria cistis nec caua uesanis ictibus aera sonant , at tamen inter nos medio uersantur in usu , sed sic , inter nos ut latuisse uelint . 
Ipsa Uenus pubem , quotiens uelamina ponit , protegitur laeua semireducta manu . 
In medio passimque coit pecus : hoc quoque uiso auertit uultus nempe puella suos . 
Conueniunt thalami furtis et ianua nostris parsque sub iniecta ueste pudenda latet , et , si non tenebras , at quiddam nubis opacae quaerimus atque aliquid luce patente minus . 
Tunc quoque , cum solem nondum prohibebat et imbrem tegula sed quercus tecta cibumque dabat , in nemore atque antris , non sub Ioue , iuncta uoluptas : tanta rudi populo cura pudoris erat . 
At nunc nocturnis titulos imponimus actis , atque emitur magno nil nisi posse loqui . 
Scilicet excuties omnis , ubi quaeque , puellas , cuilibet ut dicas " haec quoque nostra fuit " ? 
ne desint , quas tu digitis ostendere possis , ut quamque attigeris , fabula turpis erit ? 
parua queror : fingunt quidam , quae uera negarent , et nulli non se concubuisse ferunt . 
Corpora si nequeunt , quae possunt , nomina tangunt , famaque non tacto corpore crimen habet . 
I nunc , claude fores , custos odiose puellae , et centum duris postibus obde seras : quid tuti superest , cum nominis exstat adulter et credi , quod non contigit esse , cupit ? 
nos etiam ueros parce profitemur amores , tectaque sunt solida mystica furta fide . 
Parcite praecipue uitia exprobrare puellis , utile quae multis dissimulasse fuit : nec suus Andromedae color est obiectus ab illo , mobilis in gemino cui pede pinna fuit ; omnibus Andromache uisa est spatiosior aequo , unus , qui modicam diceret , Hector erat . 
Quod male fers , adsuesce : feres bene : multa uetustas leniet ; incipiens omnia sentit amor . 
Dum nouus in uiridi coalescit cortice ramus , concutiat tenerum quaelibet aura , cadet ; mox etiam uentis spatio durata resistet firmaque adoptiuas arbor habebit opes : eximit ipsa dies omnis e corpore mendas , quodque fuit uitium , desinit esse mora : ferre nouae nares taurorum terga recusant ; assiduo domitas tempore fallit odor . 
Nominibus mollire licet mala : " fusca " uocetur , nigrior Illyrica cui pice sanguis erit ; si paeta est , " Ueneri similis " ; si raua , " Mineruae " ; sit " gracilis " , macie quae male uiua sua est ; dic " habilem " , quaecumque breuis , quae turgida , " plenam " ; et lateat uitium proximitate boni . 
Nec quotus annus eat nec quo sit nata require consule , quae rigidus munera censor habet , praecipue si flore caret meliusque peractum tempus et albentes iam legit illa comas . 
utilis , o iuuenes , aut haec aut serior aetas : iste feret segetes , iste serendus ager . 
Dum uires annique sinunt , tolerate labores : iam ueniet tacito curua senecta pede . 
Aut mare remigiis aut uomere findite terras aut fera belligeras addite in arma manus aut latus et uires operamque afferte puellis : hoc quoque militia est , hoc quoque quaerit opes . 
Adde , quod est illis operum prudentia maior , solus , et , artifices qui facit , usus adest . 
Illae munditiis annorum damna rependunt et faciunt cura , ne uideantur anus , utque uelis , Uenerem iungunt per mille figuras : inuenit plures nulla tabella modos . 
Illis sentitur non irritata uoluptas ; quod iuuat , ex aequo femina uirque ferant . 
Odi concubitus , qui non utrumque resoluunt : hoc est , cur pueri tangar amore minus ; odi , quae praebet , quia sit praebere necesse , siccaque de lana cogitat ipsa sua ; quae datur officio , non est mihi grata uoluptas : officium faciat nulla puella mihi . 
Me uoces audire iuuat sua gaudia fassas , utque morer memet sustineamque , roget ; aspiciam dominae uictos amentis ocellos ; langueat et tangi se uetet illa diu . 
Haec bona non primae tribuit natura iuuentae , quae cito post septem lustra uenire solent . 
Qui properent , noua musta bibant ; mihi fundat auitum consulibus priscis condita testa merum . 
Nec platanus , nisi sera , potest obsistere Phoebo et laedunt nudos prata nouella pedes ; scilicet Hermionen Helenae praeponere posses et melior Gorge quam sua mater erat ! 
at Uenerem quicumque uoles attingere seram , si modo duraris , praemia digna feres . 
Conscius , ecce , duos accepit lectus amantes : ad thalami clausas , Musa , resiste fores . 
Sponte sua sine te celeberrima uerba loquentur , nec manus in lecto laeua iacebit iners ; inuenient digiti quod agant in partibus illis , in quibus occulte spicula tingit Amor . 
Fecit in Andromache prius hoc fortissimus Hector nec solum bellis utilis ille fuit ; fecit et in capta Lyrneside magnus Achilles , cum premeret mollem lassus ab hoste torum . 
Illis te manibus tangi , Brisei , sinebas , imbutae Phrygia quae nece semper erant ? 
an fuit hoc ipsum quod te , lasciua , iuuaret , ad tua uictrices membra uenire manus ? 
crede mihi , non est Ueneris properanda uoluptas sed sensim tarda prolicienda mora . 
Cum loca reppereris , quae tangi femina gaudet , non obstet , tangas quominus illa , pudor : aspicies oculos tremulo fulgore micantes , ut sol a liquida saepe refulget aqua ; accedent questus , accedet amabile murmur et dulces gemitus aptaque uerba ioco . 
Sed neque tu dominam uelis maioribus usus defice , nec cursus anteeat illa tuos ; ad metam properate simul : tum plena uoluptas , cum pariter uicti femina uirque iacent . 
Hic tibi seruandus tenor est , cum libera dantur otia , furtiuum nec timor urget opus ; cum mora non tuta est , totis incumbere remis utile et admisso subdere calcar equo . 
Finis adest operi : palmam date , grata iuuentus , sertaque odoratae myrtea ferte comae . 
Quantus apud Danaos Podalirius arte medendi , Aeacides dextra , pectore Nestor erat , quantus erat Calchas extis , Telamonius armis , Automedon curru , tantus amator ego . 
Me uatem celebrate , uiri , mihi dicite laudes ; cantetur toto nomen in orbe meum . 
Arma dedi uobis ; dederat Uulcanus Achilli : uincite muneribus , uicit ut ille , datis . 
Sed , quicumque meo superarit Amazona ferro , inscribat spoliis " Naso magister erat . 
" Ecce , rogant tenerae , sibi dem praecepta , puellae : uos eritis chartae proxima cura meae . 
Arma dedi Danais in Amazonas ; arma supersunt , quae tibi dem et turmae , Penthesilea , tuae . 
Ite in bella pares ; uincant , quibus alma Dione fauerit et , toto qui uolat orbe , puer . 
Non erat armatis aequum concurrere nudas ; sic etiam uobis uincere turpe , uiri . 
Dixerit e multis aliquis " quid uirus in anguis adicis et rabidae tradis ouile lupae ? 
" parcite paucarum diffundere crimen in omnes ; spectetur meritis quaeque puella suis . 
Si minor Atrides Helenen , Helenesque sororem quo premat Atrides crimine maior habet , si scelere Oeclides Talaioniae Eriphylae uiuus et in uiuis ad Styga uenit equis , est pia Penelope lustris errante duobus et totidem lustris bella gerente uiro ; respice Phylaciden , et quae comes isse marito fertur et ante annos occubuisse suos ; fata Pheretiadae coniunx Pagasaea redemit proque uiro est uxor funere lata uiri . 
" Accipe me , Capaneu : cineres miscebimur " inquit Iphias in medios desiluitque rogos . 
Ipsa quoque et cultu est et nomine femina Uirtus : non mirum , populo si placet illa suo . 
Nec tamen hae mentes nostra poscuntur ab arte ; conueniunt cumbae uela minora meae . 
Nil nisi lasciui per me discuntur amores : femina praecipiam quo sit amanda modo . 
Femina nec flammas nec saeuos discutit arcus ; parcius haec uideo tela nocere uiris . 
Saepe uiri fallunt , tenerae non saepe puellae paucaque , si quaeras , crimina fraudis habent : Phasida , iam matrem , fallax dimisit Iaso ; uenit in Aesonios altera nupta sinus . 
Quantum in te , Theseu , uolucres Ariadna marinas pauit in ignoto sola relicta loco . 
Quaere , nouem cur una uiae dicatur , et audi depositis siluas Phyllida flesse comis . 
Et famam pietatis habet , tamen hospes et ensem praebuit et causam mortis , Elissa , tuae . 
Quid uos perdiderit , dicam : nescistis amare ; defuit ars uobis : arte perennat amor . 
Nunc quoque nescirent ! 
sed me Cytherea docere iussit et ante oculos constitit ipsa meos . 
Tum mihi " quid miserae " dixit " meruere puellae ? 
traditur armatis uulgus inerme uiris . 
Illos artifices gemini fecere libelli ; haec quoque pars monitis erudienda tuis . 
Probra Therapnaeae qui dixerat ante maritae , mox cecinit laudes prosperiore lyra . 
Si bene te noui , cultas ne laede puellas : gratia , dum uiues , ista petenda tibi est . 
" Dixit et e myrto ( myrto nam uincta capillos constiterat ) folium granaque pauca dedit ; sensimus acceptis numen quoque : purior aether fulsit , et e toto pectore cessit onus . 
Dum facit ingenium , petite hinc praecepta , puellae , quas pudor et leges et sua iura sinunt . 
Uenturae memores iam nunc estote senectae : sic nullum uobis tempus abibit iners . 
Dum licet et ueros etiam nunc editis annos , ludite : eunt anni more fluentis aquae . 
Nec , quae praeteriit , iterum reuocabitur unda nec , quae praeteriit , hora redire potest . 
Utendum est aetate : cito pede labitur aetas nec bona tam sequitur , quam bona prima fuit . 
Hos ego , qui canent , frutices uiolaria uidi ; hac mihi de spina grata corona data est . 
Tempus erit , quo tu , quae nunc excludis amantes , frigida deserta nocte iacebis anus , nec tua frangetur nocturna ianua rixa , sparsa nec inuenies limina mane rosa . 
Quam cito , me miserum , laxantur corpora rugis et perit , in nitido qui fuit ore , color , quasque fuisse tibi canas a uirgine iures sparguntur subito per caput omne comae ! 
anguibus exuitur tenui cum pelle uetustas , nec faciunt ceruos cornua iacta senes ; nostra sine auxilio fugiunt bona : carpite florem , qui , nisi carptus erit , turpiter ipse cadet . 
Adde , quod et partus faciunt breuiora iuuentae tempora : continua messe senescit ager . 
Latmius Endymion non est tibi , Luna , rubori , nec Cephalus roseae praeda pudenda deae ; ut Ueneri , quem luget adhuc , donetur Adonis , unde habet Aenean Harmoniamque suos ? 
ite per exemplum , genus o mortale , dearum , gaudia nec cupidis uestra negate uiris . 
Ut iam decipiant , quid perditis ? 
omnia constant ; mille licet sumant , deperit inde nihil . 
Conteritur ferrum , silices tenuantur ab usu ; sufficit et damni pars caret illa metu . 
Quis uetet apposito lumen de lumine sumi quisue cauo uastas in mare seruet aquas ? 
et tamen ulla uiro mulier " non expedit " inquit ? 
quid , nisi quam sumes , dic mihi , perdis , aquam ? 
nec uos prostituit mea uox , sed uana timere damna uetat : damnis munera uestra carent . 
Sed me flaminibus uenti maioris iturum , dum sumus in portu , prouehat aura leuis . 
Ordior a cultu : cultis bene Liber ab uuis prouenit , et culto stat seges alta solo . 
Forma dei munus ; forma quota quaeque superbit ? 
pars uestrum tali munere magna caret . 
Cura dabit faciem ; facies neclecta peribit , Idaliae similis sit licet illa deae . 
Corpora si ueteres non sic coluere puellae , nec ueteres cultos sic habuere uiros : si fuit Andromache tunicas induta ualentes , quid mirum ? 
duri militis uxor erat ; scilicet Aiaci coniunx ornata uenires , cui tegimen septem terga fuere boum ! 
simplicitas rudis ante fuit ; nunc aurea Roma est , et domiti magnas possidet orbis opes . 
Aspice , quae nunc sunt , Capitolia , quaeque fuerunt : alterius dices illa fuisse Iouis . 
Curia consilio nunc est dignissima tanto , de stipula Tatio regna tenente fuit ; quae nunc sub Phoebo ducibusque Palatia fulgent , quid nisi araturis pascua bubus erant ? 
prisca iuuent alios , ego me nunc denique natum gratulor : haec aetas moribus apta meis , non quia nunc terrae lentum subducitur aurum lectaque diuerso litore concha uenit , nec quia decrescunt effosso marmore montes , nec quia caeruleae mole fugantur aquae , sed quia cultus adest nec nostros mansit in annos rusticitas priscis illa superstes auis . 
Uos quoque non caris aures onerate lapillis , quos legit in uiridi decolor Indus aqua , nec prodite graues insuto uestibus auro : per quas nos petitis , saepe fugatis , opes . 
munditiis capimur : non sint sine lege capilli ; admotae formam dantque negantque manus . 
Nec genus ornatus unum est : quod quamque decebit , elegat et speculum consulat ante suum . 
Longa probat facies capitis discrimina puri : sic erat ornatis Laodamia comis . 
Exiguum summa nodum sibi fronte relinqui , ut pateant aures , ora rotunda uolunt . 
Alterius crines umero iactentur utroque : talis es adsumpta , Phoebe canore , lyra ; altera succinctae religetur more Dianae , ut solet , attonitas cum petit illa feras ; huic decet inflatos laxe iacuisse capillos , illa sit astrictis impedienda comis ; hanc placet ornari testudine Cyllenaea , sustineat similes fluctibus illa sinus . 
Sed neque ramosa numerabis in ilice glandes , nec quot apes Hybla nec quot in Alpe ferae , nec mihi tot positus numero comprendere fas est : adicit ornatus proxima quaeque dies . 
Et neclecta decet multas coma : saepe iacere hesternam credas , illa repexa modost . 
Ars casu similis : sic capta uidit ut urbe Alcides Iolen , " hanc ego " dixit " amo . 
" Talem te Bacchus Satyris clamantibus " euhoe " sustulit in currus , Cnosi relicta , suos . 
O quantum indulget uestro natura decori , quarum sunt multis damna pianda modis ! 
nos male detegimur , raptique aetate capilli , ut Borea frondes excutiente , cadunt ; femina canitiem Germanis inficit herbis , et melior uero quaeritur arte color , femina procedit densissima crinibus emptis proque suis alios efficit aere suos . 
Nec rubor est emisse : palam uenire uidemus Herculis ante oculos uirgineumque chorum . 
Quid de ueste loquar ? 
nec nunc segmenta requiro nec quae de Tyrio murice , lana , rubes . 
Cum tot prodierint pretio leuiore colores , quis furor est census corpore ferre suos ? 
aeris , ecce , color , tum cum sine nubibus aer nec tepidus pluuias concitat Auster aquas ; ecce tibi similis , quae quondam Phrixon et Hellen diceris Inois eripuisse dolis ; hic undas imitatur , habet quoque nomen ab undis : crediderim Nymphas hac ego ueste tegi ; ille crocum simulat ( croceo uelatur amictu , roscida luciferos cum dea iungit equos ) , hic Paphias myrtos , hic purpureas amethystos albentesue rosas Threiciamue gruem ; nec glandes , Amarylli , tuae nec amygdala desunt , et sua uelleribus nomina cera dedit . 
Quot noua terra parit flores , cum uere tepenti uitis agit gemmas pigraque fugit hiems , lana tot aut plures sucos bibit : elige certos , nam non conueniens omnibus omnis erit . 
Pulla decent niueas : Briseida pulla decebant ; cum rapta est , pulla tum quoque ueste fuit . 
Alba decent fuscas : albis , Cephei , placebas ; sic tibi uestitae pressa Seriphos erat . 
Quam paene admonui , ne trux caper iret in alas neue forent duris aspera crura pilis ! 
sed non Caucasea doceo de rupe puellas quaeque bibant undas , Myse Caice , tuas . 
Quid , si praecipiam ne fuscet inertia dentes oraque suscepta mane lauentur aqua ? 
scitis et inducta candorem quaerere creta ; sanguine quae uero non rubet , arte rubet ; arte supercilii confinia nuda repletis paruaque sinceras uelat aluta genas . 
Nec pudor est oculos tenui signare fauilla uel prope te nato , lucide Cydne , croco . 
Est mihi , quo dixi uestrae medicamina formae , paruus , sed cura grande , libellus , opus : hinc quoque praesidium laesae petitote figurae ; non est pro uestris ars mea rebus iners . 
Non tamen expositas mensa deprendat amator pyxidas : ars faciem dissimulata iuuat . 
Quem non offendat toto faex illita uultu , cum fluit in tepidos pondere lapsa sinus ? 
oesypa quid redolent , quamuis mittatur Athenis demptus ab immundo uellere sucus ouis ? 
nec coram mixtas ceruae sumpsisse medullas nec coram dentes defricuisse probem . 
Ista dabunt formam , sed erunt deformia uisu , multaque , dum fiunt turpia , facta placent : quae nunc nomen habent operosi signa Myronis , pondus iners quondam duraque massa fuit ; anulus ut fiat , primo colliditur aurum ; quas geritis uestis , sordida lana fuit . 
Cum fieret , lapis asper erat ; nunc , nobile signum , nuda Uenus madidas exprimit imbre comas . 
Tu quoque dum coleris , nos te dormire putemus : aptius a summa conspiciere manu . 
Cur mihi nota tuo causa est candoris in ore ? 
claude forem thalami : quid rude prodis opus ? 
multa uiros nescire decet ; pars maxima rerum offendat , si non interiora tegas : aurea quae pendent ornato signa theatro inspice , contemnes : brattea ligna tegit ; sed neque ad illa licet populo , nisi facta , uenire , nec nisi summotis forma paranda uiris . 
At non pectendos coram praebere capillos , ut iaceant fusi per tua terga , ueto . 
Illo praecipue ne sis morosa caueto tempore nec lapsas saepe resolue comas ; tuta sit ornatrix : odi , quae sauciat ora unguibus et rapta bracchia figit acu ; deuouet , et tangit , dominae caput illa simulque plorat in inuisas sanguinolenta comas . 
Quae male crinita est , custodem in limine ponat orneturue Bonae semper in aede Deae . 
Dictus eram subito cuidam uenisse puellae : turbida peruersas induit illa comas . 
Hostibus eueniat tam foedi causa pudoris inque nurus Parthas dedecus illud eat ! 
turpe pecus mutilum , turpis sine gramine campus et sine fronde frutex et sine crine caput . 
Non mihi uenistis , Semele Ledeue , docendae , perque fretum falso Sidoni uecta boue aut Helene , quam non stulte , Menelae , reposcis , tu quoque non stulte , Troice raptor , habes ; turba docenda uenit pulchrae turpesque puellae , pluraque sunt semper deteriora bonis . 
Formosae non artis opem praeceptaque quaerunt ; est illis sua dos , forma sine arte potens : cum mare compositum est , securus nauita cessat ; cum tumet , auxiliis adsidet ille suis . 
Rara tamen menda facies caret : occule mendas , quaque potes , uitium corporis abde tui . 
Si breuis es , sedeas , ne stans uideare sedere , inque tuo iaceas quantulacumque toro hic quoque , ne possit fieri mensura cubantis , iniecta lateant fac tibi ueste pedes ; quae nimium gracilis , pleno uelamina filo sumat , et ex umeris laxus amictus eat ; pallida purpureis tangat sua corpora uirgis , nigrior ad Pharii confuge piscis opem ; pes malus in niuea semper celetur aluta , arida nec uinclis crura resolue suis ; conueniunt tenues scapulis analemptrides altis , angustum circa fascia pectus eat ; exiguo signet gestu , quodcumque loquetur , cui digiti pingues et scaber unguis erit ; cui grauis oris odor , numquam ieiuna loquatur et semper spatio distet ab ore uiri ; si niger aut ingens aut non erit ordine natus dens tibi , ridendo maxima damna feres . 
Quis credat ? 
discunt etiam ridere puellae , quaeritur atque illis hac quoque parte decor : sint modici rictus paruaeque utrimque lacunae , et summos dentes ima labella tegant , nec sua perpetuo contendant ilia risu , sed leue nescioquid femineumque sonet . 
Est , quae peruerso distorqueat ora cachinno ; cum risu laeta est altera , flere putes ; illa sonat raucum quiddam atque inamabile : ridet , ut rudit a scabra turpis asella mola . 
Quo non ars penetrat ? 
discunt lacrimare decenter quoque uolunt plorant tempore quoque modo . 
Quid , cum legitima fraudatur littera uoce blaesaque fit iusso lingua coacta sono ? 
in uitio decor est : quaedam male reddere uerba discunt , posse minus , quam potuere , loqui . 
Omnibus his , quoniam prosunt , impendite curam ; discite femineo corpora ferre gradu : est et in incessu pars non contempta decoris ; allicit ignotos ille fugatque uiros . 
Haec mouet arte latus tunicisque fluentibus auras accipit , extensos fertque superba pedes ; illa , uelut coniunx Umbri rubicunda mariti , ambulat , ingentis uarica fertque gradus . 
Sed sit , ut in multis , modus hic quoque : rusticus alter motus , concesso mollior alter erit . 
Pars umeri tamen ima tui , pars summa lacerti nuda sit , a laeua conspicienda manu : hoc uos praecipue , niueae , decet ; hoc ubi uidi , oscula ferre umero , qua patet , usque libet . 
Monstra maris Sirenes erant , quae uoce canora quamlibet admissas detinuere rates ; his sua Sisyphides auditis paene resoluit corpora ( nam sociis illita cera fuit ) . 
Res est blanda canor : discant cantare puellae ( pro facie multis uox sua lena fuit ) et modo marmoreis referant audita theatris et modo Niliacis carmina lusa modis ; nec plectrum dextra , citharam tenuisse sinistra nesciat arbitrio femina docta meo : saxa ferasque lyra mouit Rhodopeius Orpheus Tartareosque lacus tergeminumque canem ; saxa tuo cantu , uindex iustissime matris , fecerunt muros officiosa nouos ; quamuis mutus erat , uoci fauisse putatur piscis Arioniae , fabula nota , lyrae . 
Disce etiam duplici genialia nablia palma uerrere : conueniunt dulcibus illa iocis . 
Sit tibi Callimachi , sit Coi nota poetae , sit quoque uinosi Teia Musa senis ; nota sit et Sappho ( quid enim lasciuius illa ? 
) cuiue pater uafri luditur arte Getae ; et teneri possis carmen legisse Properti siue aliquid Galli siue , Tibulle , tuum dictaque Uarroni fuluis insignia uillis uellera germanae , Phrixe , querenda tuae et profugum Aenean , altae primordia Romae , quo nullum Latio clarius exstat opus ; forsitan et nostrum nomen miscebitur istis nec mea Lethaeis scripta dabuntur aquis atque aliquis dicet " nostri lege culta magistri carmina , quis partes instruit ille duas , deue tribus libris , titulo quos signat Amorum , elige , quod docili molliter ore legas , uel tibi composita cantetur Epistula uoce ; ignotum hoc aliis ille nouauit opus . 
" O ita , Phoebe , uelis , ita uos , pia numina uatum , insignis cornu Bacche nouemque deae ! 
quis dubitet , quin scire uelim saltare puellam , ut moueat posito bracchia iussa mero ? 
artifices lateris , scaenae spectacula , amantur : tantum mobilitas illa decoris habet . 
Parua monere pudet , talorum dicere iactus ut sciat et uires , tessera missa , tuas ; et modo tres iactet numeros , modo cogitet , apte quam subeat partem callida quamque uocet , cautaque non stulte latronum proelia ludat , unus cum gemino calculus hoste perit bellatorque sua prensus sine compare bellat aemulus et coeptum saepe recurrit iter ; reticuloque pilae leues fundantur aperto nec , nisi quam tolles , ulla mouenda pila est ; est genus in totidem tenui ratione redactum scripula , quot menses lubricus annus habet ; parua tabella capit ternos utrimque lapillos , in qua uicisse est continuasse suos . 
Mille facesse iocos ; turpe est nescire puellam ludere : ludendo saepe paratur amor . 
Sed minimus labor est sapienter iactibus uti ; maius opus mores composuisse suos : tum sumus incauti studioque aperimur in ipso nudaque per lusus pectora nostra patent ; ira subit , deforme malum , lucrique cupido iurgiaque et rixae sollicitusque dolor ; crimina dicuntur , resonat clamoribus aether , inuocat iratos et sibi quisque deos . 
Nulla fides tabulae : quae non per uota petuntur ? 
et lacrimis uidi saepe madere genas . 
Iuppiter a uobis tam turpia crimina pellat , in quibus est ulli cura placere uiro ! 
hos ignaua iocos tribuit natura puellis ; materia ludunt uberiore uiri : sunt illis celeresque pilae iaculumque trochique armaque et in gyros ire coactus equus ; nec uos Campus habet nec uos gelidissima Uirgo nec Tuscus placida deuehit amnis aqua . 
At licet et prodest Pompeias ire per umbras , Uirginis aetheriis cum caput ardet equis ; uisite laurigero sacrata Palatia Phoebo ( ille Paraetonias mersit in alta rates ) quaeque soror coniunxque ducis monimenta pararunt naualique gener cinctus honore caput , uisite turicremas uaccae Memphitidos aras , uisite conspicuis terna theatra locis ; spectentur tepido maculosae sanguine harenae metaque feruenti circumeunda rota . 
Quod latet , ignotum est ; ignoti nulla cupido : fructus abest , facies cum bona teste caret . 
Licet et Thamyran superes et Amoebea cantu , non erit ignotae gratia magna lyrae ; si Uenerem Cous nusquam posuisset Apelles , mersa sub aequoreis illa lateret aquis ; quid petitur sacris , nisi tantum fama , poetis ? 
hoc uotum nostri summa laboris habet . 
Cura deum fuerunt olim regumque poetae , praemiaque antiqui magna tulere chori , sanctaque maiestas et erat uenerabile nomen uatibus , et largae saepe dabantur opes : Ennius emeruit , Calabris in montibus ortus , contiguus poni , Scipio magne , tibi ; nunc hederae sine honore iacent operataque doctis cura uigil Musis nomen inertis habet . 
Sed famae uigilare iuuat : quis nosset Homerum , Ilias aeternum si latuisset opus ? 
quis Danaen nosset , si semper clusa fuisset inque sua turri perlatuisset anus ? 
utilis est uobis , formosae , turba , puellae ; saepe uagos ultra limina ferte pedes . 
Ad multas lupa tendit oues , praedetur ut unam , et Iouis in multas deuolat ales aues : se quoque det populo mulier speciosa uidendam ; quem trahat , e multis forsitan unus erit ; omnibus illa locis maneat studiosa placendi et curam tota mente decoris agat . 
Casus ubique ualet : semper tibi pendeat hamus ; quo minime credis gurgite , piscis erit ; saepe canes frustra nemorosis montibus errant inque plagam nullo ceruus agente uenit . 
Quid minus Andromedae fuerat sperare reuinctae quam lacrimas ulli posse placere suas ? 
funere saepe uiri uir quaeritur : ire solutis crinibus et fletus non tenuisse decet . 
Sed uitate uiros cultum formamque professos quique suas ponunt in statione comas : quae uobis dicunt , dixerunt mille puellis ; errat et in nulla sede moratur Amor . 
Femina quid faciat , cum sit uir leuior ipsa forsitan et plures possit habere uiros ? 
uix mihi credetis , sed credite : Troia maneret , praeceptis Priami si foret usa sui . 
Sunt qui mendaci specie grassentur amoris perque aditus talis lucra pudenda petant . 
Nec coma uos fallat liquido nitidissima nardo nec breuis in rugas lingula pressa suas , nec toga decipiat filo tenuissima , nec si anulus in digitis alter et alter erit : forsitan ex horum numero cultissimus ille fur sit et uratur uestis amore tuae ; " redde meum " clamant spoliatae saepe puellae , " redde meum " toto uoce boante foro . 
Has , Uenus , e templis multo radiantibus auro lenta uides lites Appiadesque tuae . 
Sunt quoque non dubia quaedam mala nomina fama : deceptae , a , multi crimen amantis habent . 
Discite ab alterius uestris timuisse querelis , ianua fallaci ne sit aperta uiro : parcite , Cecropides , iuranti credere Theseo : quos faciet testis , fecit et ante deos : et tibi , Demophoon Thesei criminis heres , Phyllide decepta nulla relicta fides . 
Si bene promittent , totidem promittite uerbis ; si dederint , et uos gaudia pacta date . 
Illa potest uigiles flammas exstinguere Uestae et rapere e templis , Inachi , sacra tuis et dare mixta uiro tritis aconita cicutis , accepto Uenerem munere si qua negat . 
Fert animus propius consistere : supprime habenas , Musa , nec admissis excutiare rotis . 
Uerba uadum temptent abiegnis scripta tabellis : accipiat missas apta ministra notas . 
Inspice , quodque leges , ex ipsis collige uerbis fingat an ex animo sollicitusque roget , postque breuem rescribe moram : mora semper amantes incitat , exiguum si modo tempus habet . 
Sed neque te facilem iuueni promitte roganti nec tamen e duro , quod petit ille , nega : fac timeat speretque simul , quotiensque remittes , spesque magis ueniat certa minorque metus . 
Munda sed e medio consuetaque uerba , puellae , scribite : sermonis publica forma placet . 
A , quotiens dubius scriptis exarsit amator et nocuit formae barbara lingua bonae ! 
sed quoniam , quamuis uittae careatis honore , est uobis uestros fallere cura uiros , ancillae pueriue manu perarate tabellas , pignora nec puero credite uestra nouo : uidi ego fallentis isto terrore puellas seruitium miseras tempus in omne pati . 
perfidus ille quidem , qui talia pignora seruat , sed tamen Aetnaei fulminis instar habent . 
Iudice me fraus est concessa repellere fraudem , armaque in armatos sumere iura sinunt . 
Ducere consuescat multas manus una figuras ( a , pereant , per quos ista monenda mihi ! 
) , nec nisi deletis tutum rescribere ceris , ne teneat geminas una tabella manus ; femina dicatur scribenti semper amator : " illa " sit in uestris , qui fuit " ille " , notis . 
Si licet a paruis animum ad maiora referre plenaque curuato pandere uela sinu , pertinet ad faciem rabidos compescere mores : candida pax homines , trux decet ira feras . 
Ora tument ira , nigrescunt sanguine uenae , lumina Gorgoneo saeuius igne micant . 
" I procul hinc , " dixit " non es mihi , tibia , tanti " , ut uidit uultus Pallas in amne suos : uos quoque si media speculum spectetis in ira , cognoscat faciem uix satis ulla suam . 
Nec minus in uultu damnosa superbia uestro : comibus est oculis alliciendus Amor . 
Odimus immodicos ( experto credite ) fastus : saepe tacens odii semina uultus habet . 
Spectantem specta ; ridenti mollia ride ; innuet : acceptas tu quoque redde notas . 
Sic ubi prolusit , rudibus puer ille relictis spicula de pharetra promit acuta sua . 
Odimus et maestas ; Tecmessam diligat Aiax , nos , hilarem populum , femina laeta capit . 
Numquam ego te , Andromache , nec te , Tecmessa , rogarem , ut mea de uobis altera amica foret ; credere uix uideor , cum cogar credere partu , uos ego cum uestris concubuisse uiris . 
Scilicet Aiaci mulier maestissima dixit " lux mea " quaeque solent uerba iuuare uiros ! 
quis uetat a magnis ad res exempla minores sumere nec nomen pertimuisse ducis ? 
dux bonus huic centum commisit uite regendos , huic equites , illi signa tuenda dedit : uos quoque , de nobis quem quisque erit aptus ad usum , inspicite et certo ponite quemque loco . 
Munera det diues ; ius qui profitebitur , adsit ; facundus causam nempe clientis agat . 
Carmina qui facimus , mittamus carmina tantum : hic chorus ante alios aptus amare sumus . 
Nos facimus placitae late praeconia formae : nomen habet Nemesis , Cynthia nomen habet , Uesper et Eoae nouere Lycorida terrae , et multi , quae sit nostra Corinna , rogant . 
Adde , quod insidiae sacris a natibus absunt et facit ad mores ars quoque nostra suos : nec nos ambitio nec amor nos tangit habendi ; contempto colitur lectus et umbra foro ; sed facile haeremus ualidoque perurimur aestu et nimium certa scimus amare fide . 
Scilicet ingenium placida mollitur ab arte et studio mores conuenienter eunt . 
Uatibus Aoniis faciles estote , puellae : numen inest illis Pieridesque fauent . 
Est deus in nobis et sunt commercia caeli ; sedibus aetheriis spiritus ille uenit . 
A doctis pretium scelus est sperare poetis ; me miserum , scelus hoc nulla puella timet . 
Dissimulate tamen , nec prima fronte rapaces este : nouus uiso casse resistet amans . 
Sed neque uector equum , qui nuper sensit habenas , comparibus frenis artificemque reget , nec , stabilis animos annis uiridemque iuuentam ut capias , idem limes agendus erit : hic rudis et castris nunc primum notus Amoris , qui tetigit thalamos praeda nouella tuos , te solam norit , tibi semper inhaereat uni ; cingenda est altis saepibus ista seges . 
Effuge riualem : uinces , dum sola tenebis ; non bene cum sociis regna Uenusque manent . 
Ille uetus miles sensim et sapienter amabit multaque tironi non patienda feret ; nec franget postes nec saeuis ignibus uret nec dominae teneras appetet ungue genas nec scindet tunicasue suas tunicasue puellae nec raptus flendi causa capillus erit . 
Ista decent pueros aetate et amore calentes ; hic fera composita uulnera mente feret . 
Ignibus heu lentis uretur , ut umida faena , ut modo montanis silua recisa iugis . 
Certior hic amor est , grauis et fecundior ille : quae fugiunt , celeri carpite poma manu . 
Omnia tradantur ( portas reserauimus hosti ) et sit in infida proditione fides . 
Quod datur ex facili , longum male nutrit amorem : miscenda est laetis rara repulsa iocis . 
Ante fores iaceat , " crudelis ianua " dicat multaque summisse , multa minanter agat . 
Dulcia non ferimus ; suco renouemur amaro : saepe perit uentis obruta cumba suis . 
Hoc est , uxores quod non patiatur amari : conueniunt illas , cum uoluere , uiri . 
Adde forem , et duro dicat tibi ianitor ore " non potes " , exclusum te quoque tanget amor . 
Ponite iam gladios hebetes , pugnetur acutis ; nec dubito , telis quin petar ipse meis . 
Dum cadit in laqueos , captus quoque nuper , amator solum se thalamos speret habere tuos ; postmodo riualem partitaque foedera lecti sentiat : has artes tolle , senescit amor . 
Tum bene fortis equus reserato carcere currit , cum , quos praetereat quosque sequatur , habet . 
Quamlibet exstinctos iniuria suscitat ignes : en ego , confiteor , non nisi laesus amo . 
Causa tamen nimium non sit manifesta doloris , pluraque sollicitus , quam sciet , esse putet . 
Incitat et ficti tristis custodia serui et nimium duri cura molesta uiri : quae uenit ex tuto , minus est accepta uoluptas ; ut sis liberior Thaide , finge metus . 
Cum melius foribus possis , admitte fenestra inque tuo uultu signa timentis habe ; callida prosiliat dicatque ancilla " perimus " ; tu iuuenem trepidum quolibet abde loco . 
Admiscenda tamen Uenus est secura timori , ne tanti noctes non putet esse tuas . 
Qua uafer eludi possit ratione maritus quaque uigil custos , praeteriturus eram . 
Nupta uirum timeat , rata sit custodia nuptae : hoc decet , hoc leges duxque pudorque iubent . 
Te quoque seruari , modo quam uindicta redemit , quis ferat ? 
ut fallas , ad mea sacra ueni . 
Tot licet obseruent , adsit modo certa uoluntas , quot fuerant Argo lumina , uerba dabis . 
Scilicet obstabit custos ne scribere possis , sumendae detur cum tibi tempus aquae , conscia cum possit scriptas portare tabellas , quas tegat in tepido fascia lata sinu . 
Cum possit sura chartas celare ligatas et uincto blandas sub pede ferre notas ! 
cauerit haec custos , pro charta conscia tergum praebeat inque suo corpore uerba ferat . 
Tuta quoque est fallitque oculos e lacte recenti littera ( carbonis puluere tange : leges ) , fallet et umiduli quae fiet acumine lini , et feret occultas pura tabella notas . 
affuit Acrisio seruandae cura puellae ; hunc tamen illa suo crimine fecit auum . 
Quid faciat custos , cum sint tot in Urbe theatra , cum spectet iunctos illa libenter equos ; cum sedeat Phariae sistris operata iuuencae , quoque sui comites ire uetantur , eat ; cum fuget a templis oculos Bona Diua uirorum , praeterquam si quos illa uenire iubet ; cum custode foris tunicas seruante puellae celent furtiuos balnea multa iocos ; cum , quotiens opus est , fallax aegrotet amica et cedat lecto quamlibet aegra suo ; nomine cum doceat , quid agamus , adultera clauis , quasque petas , non det ianua sola uias ? 
fallitur et multo custodis cura Lyaeo , illa uel Hispano lecta sit uua iugo ; sunt quoque quae faciant altos medicamina somnos uictaque Lethaea lumina nocte premant . 
Nec male deliciis odiosum conscia tardis detinet et longa iungitur ipsa mora . 
Quid iuuat ambages praeceptaque parua mouere , cum minimo custos munere possit emi ? 
munera , crede mihi , capiunt hominesque deosque : placatur donis Iuppiter ipse datis . 
Quid sapiens faciet ? 
stultus quoque munere gaudet : ipse quoque accepto munere mutus erit . 
Sed semel est custos longum redimendus in aeuum ; saepe dabit , dederit quas semel , ille manus . 
Questus eram , memini , metuendos esse sodales ; non tangit solos ista querela uiros . 
Credula si fueris , aliae tua gaudia carpent et lepus hic aliis exagitatus erit : haec quoque , quae praebet lectum studiosa locumque , crede mihi , mecum non semel illa fuit . 
Nec nimium uobis formosa ancilla ministret : saepe uicem dominae praebuit illa mihi . 
Quo feror insanus ? 
quid aperto pectore in hostem mittor et indicio prodor ab ipse meo ? 
non auis aucupibus monstrat , qua parte petatur , non docet infestos currere cerua canes . 
Uiderit utilitas ; ego coepta fideliter edam : Lemniasin gladios in mea fata dabo . 
Efficite ( et facile est ) ut nos credamus amari : prona uenit cupidis in sua uota fides . 
Spectet amabilius iuuenem et suspiret ab imo femina , tam sero cur ueniatque roget ; accedant lacrimae , dolor et de paelice fictus , et laniet digitis illius ora suis . 
Iamdudum persuasus erit ; miserebitur ultro et dicet " cura carpitur ista mei . 
" Praecipue si cultus erit speculoque placebit , posse suo tangi credet amore deas . 
Sed te , quaecumque est , moderate iniuria turbet , nec sis audita paelice mentis inops , nec cito credideris : quantum cito credere laedat , exemplum uobis non leue Procris erit . 
Est prope purpureos collis florentis Hymetti fons sacer et uiridi caespite mollis humus ; silua nemus non alta facit ; tegit arbutus herbam ; ros maris et lauri nigraque myrtus olent ; nec densum foliis buxum fragilesque myricae nec tenues cytisi cultaque pinus abest . 
Lenibus impulsae Zephyris auraque salubri tot generum frondes herbaque summa tremit . 
Grata quies Cephalo : famulis canibusque relictis lassus in hac iuuenis saepe resedit humo " quae " que " meos releues aestus , " cantare solebat " accipienda sinu , mobilis aura , ueni . 
" coniugis ad timidas aliquis male sedulus aures auditos memori rettulit ore sonos . 
Procris , ut accepit nomen , quasi paelicis , Aurae , excidit et subito muta dolore fuit ; palluit , ut serae lectis de uite racemis pallescunt frondes , quas noua laesit hiems , quaeque suos curuant matura Cydonia ramos cornaque adhuc nostris non satis apta cibis . 
Ut rediit animus , tenues a pectore uestes rumpit et indignas sauciat ungue genas ; nec mora , per medias passis furibunda capillis euolat , ut thyrso concita Baccha , uias . 
Ut prope peruentum , comites in ualle relinquit , ipsa nemus tacito clam pede fortis init . 
quid tibi mentis erat , cum sic , male sana , lateres , Procri ? 
quis attoniti pectoris ardor erat ? 
iamiam uenturam , quaecumque erat Aura , putabas scilicet atque oculis probra uidenda tuis ! 
nunc uenisse piget ( neque enim deprendere uelles ) , nunc iuuat : incertus pectora uersat amor : credere quae iubeant , locus est et nomen et index et quia mens semper , quod timet , esse putat ; uidit ut oppressa uestigia corporis herba , pulsantur trepidi corde micante sinus . 
iamque dies medius tenues contraxerat umbras , inque pari spatio uesper et ortus erant : ecce , redit Cephalus siluis , Cyllenia proles , oraque fontana feruida pulsat aqua . 
Anxia , Procri , lates ; solitas iacet ille per herbas et " Zephyri molles auraque , " dixit " ades . 
" Ut patuit miserae iucundus nominis error , et mens et rediit uerus in ora color ; surgit et oppositas agitato corpore frondes mouit in amplexus uxor itura uiri ; ille feram uidisse ratus iuuenaliter artus corripit : in dextra tela fuere manu . 
quid facis , infelix ? 
non est fera : supprime tela ! 
me miserum , iaculo fixa puella tuo est . 
" Ei mihi , " conclamat " fixisti pectus amicum : hic locus a Cephalo uulnera semper habet . 
Ante diem morior , sed nulla paelice laesa : hoc faciet positae te mihi , terra , leuem . 
nomine suspectas iam spiritus exit in auras ; labor , io : cara lumina conde manu . 
" Ille sinu dominae morientia corpora maesto sustinet et lacrimis uulnera saeua lauat ; exit et incauto paulatim pectore lapsus excipitur miseri spiritus ore uiri . 
Sed repetamus opus : mihi nudis rebus eundum est , ut tangat portus fessa carina suos . 
Sollicite expectas , dum te in conuiuia ducam , et quaeris monitus hac quoque parte meos . 
sera ueni positaque decens incede lucerna : grata mora uenies , maxima lena mora est ; etsi turpis eris , formosa uidebere potis , et latebras uitiis nox dabit ipsa tuis . 
Carpe cibos digitis ( est quiddam gestus edendi ) , ora nec immunda tota perungue manu ; neue domi praesume dapes , sed desine citra quam capis : es paulo , quam potes esse , minus . 
Priamides Helenen auide si spectet edentem , oderit et dicat " stulta rapina mea est . 
" Aptius est deceatque magis potare puellas : cum Ueneris puero non male , Bacche , facis . 
hoc quoque , qua patiens caput est animusque pedesque constant , nec , quae sunt singula , bina uide . 
Turpe iacens mulier multo madefacta Lyaeo : digna est concubitus quoslibet illa pati . 
Nec somnis posita tutum succumbere mensa : per somnos fieri multa pudenda solent . 
Ulteriora pudet docuisse , sed alma Dione " praecipue nostrum est , quod pudet , " inquit " opus . 
" Nota sibi sit quaeque ; modos a corpore certos sumite : non omnes una figura decet . 
quae facie praesignis erit , resupina iaceto ; spectentur tergo , quis sua terga placent . 
Milanion umeris Atalantes crura ferebat : si bona sunt , hoc sunt aspicienda modo . 
Parua uehatur equo : quod erat longissima , numquam Thebais Hectoreo nupta resedit equo . 
Strata premat genibus paulum ceruice reflexa femina per longum conspicienda latus . 
Cui femur est iuuenale , carent quoque pectora menda , stet uir , in obliquo fusa sit ipsa toro . 
Nec tibi turpe puta crinem , ut Phylleia mater , soluere , et effusis colla reflecte comis . 
Tu quoque , cui rugis uterum Lucina notauit , ut celer auersis utere Parthus equis . 
Mille ioci Ueneris ; simplex minimique laboris , cum iacet in dextrum semisupina latus . 
Sed neque Phoebei tripodes nec corniger Ammon uera magis uobis quam mea Musa canet ; si qua fides , arti , quam longo fecimus usu , credite : praestabunt carmina nostra fidem . 
Sentiat ex imis Uenerem resoluta medullis femina , et ex aequo res iuuet illa duos . 
Nec blandae uoces iucundaque murmura cessent nec taceant mediis improba uerba iocis . 
Tu quoque , cui Ueneris sensum natura negauit , dulcia mendaci gaudia finge sono . 
Infelix , cui torpet hebes locus ille , puella , quo pariter debent femina uirque frui . 
Tantum , cum finges , ne sis manifesta , caueto : effice per motum luminaque ipsa fidem . 
Quid iuuet , et uoces et anhelitus arguat oris ; a pudet ! 
arcanas pars habet ista notas . 
Gaudia post Ueneris quae poscet munus amantem , illa suas nolet pondus habere preces . 
Nec lucem in thalamos totis admitte fenestris : aptius in uestro corpore multa latent . 
Lusus habet finem : cycnis descendere tempus , duxerunt collo qui iuga nostra suo . 
ut quondam iuuenes , ita nunc , mea turba , puellae inscribant spoliis " Naso magister erat . 
