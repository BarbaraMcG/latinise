Accipe , quaeso , Nunc bipedali Condita versu Carminulorum Munera parva ; Tuque frequenter Mutua nobis Obsequiorum Debita redde . 
Nam velut aestu Flantibus austris Arida gaudent Imbribus arva , Sic tua nostras Missa frequenter Laetificabat Pagina mentes . 
Non ego posco Nunc periturae Munera gazae , Non quod avarus Semper egendo Congregat aurum , Quod sapientum Lumina caecat Et velut ignis Flamma perurit Improba corda . 
Saepe nefanda Crimina multis Suggerit auri Dira cupido , E quibus ista Nunc tibi pauca Tempore prisco Gesta retexam . 
Extitit ingens Causa malorum Aurea pellis . 
Corruit auri Munere parvo Cena deorum , Et tribus illis Maxima lis est Orta deabus ; Hinc populavit Troiugenarum Ditia regna Dorica pubes . 
Iuraque legum Fasque fidesque Rumpitur auro , Impia quippe Pigmalionis Regis ob aurum Gesta leguntur . 
Sic Polidorum Hospes avarus Incitus auro Fraude necavit . 
Femina saepe Perdit ob aurum Casta pudorem . 
Non Iovis auri Fluxit in imbre ; Sed quod adulter Obtulit aurum , Aureus ille Fingitur imber . 
Amphiaraum Prodidit auro Perfida coniunx . 
Hectoris heros Vendidit auro Corpus Achillis . 
Hoc reserari Munere certo Nigra feruntur Limina Ditis . 
Nunc ego possem Plura referre , Ni brevitatis Causa vetaret . 
Haec tibi , frater Inclite , parva Litterularum Munera mittens , Suggero vanas Linquere curas ; Desine , quaeso , Nunc animosos Pascere pingui Farre caballos , Lucraque lucris Accumulando Desine nummis Addere nummos . 
Ut quid iniquis Consociaris , Munera quorum Crebra receptas ? 
Odit iniqui Munera Christus . 
Haec sapienti Dispicienda , Qui fugitivae Atque caducae Cernere debet Tempora vitae ; Sufficit autem Ista loquaci Nunc cecinisse Carmina versu . 
Nam nova forsan Esse videtur Ista legenti Formula versus . 
Sed tamen illa Graiugenarum Inclyta vates Nomine Sapho Versibus istis Dulce solebat Edere carmen . 
Si tibi cura Forte volenti Carmina tali Condere versu , Semper ut unus Ordine certus Dactilus istic Incipiat pes ; Inde sequenti Parte trocheus Proximus illi Rite locetur ; Saepe duabus Claudere longis Ultima versus Iure licebit . 
Tu modo , frater Alme Fidoli , Nectare , si vis , Dulcior omni , Floridiora Doctiloquorum Carmina linquens , Frivola nostra Suscipe laetus . 
Sic tibi Christus , Arbiter orbis , Omnipotentis Unica proles , Dulcia vitae Gaudia reddat , Qui sine fine Nomine patris Cuncta gubernans Regnat in aevum . 
Haec tibi dictaram morbis oppressus acerbis , Corpore quos fragili patior tristique senecta ; Nam dum praecipiti labuntur tempora cursu , Nunc ad olympiadis ter senae venimus annos . 
Omnia praetereunt , fugit inreparabile tempus ; Vive , vale laetus tristisque memento senectae . 
