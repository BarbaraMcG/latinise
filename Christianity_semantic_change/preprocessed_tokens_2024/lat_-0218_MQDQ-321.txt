Exporgi meliust lumbos atque exsurgier : Plautina longa fabula in scaenam uenit . 
Si ex te tacente fieri possem certior , ere , quae miseriae te tam misere macerant , duorum labori ego hominum parsissem lubens , mei te rogandi et tis respondendi mihi ; nunc quoniam id fieri non potest , necessitas me subigit ut te rogitem . 
Responde mihi : quid est quod tu exanimatus iam hos multos dies gestas tabellas tecum , eas lacrumis lauis nec tui participem consili quemquam facis ? 
Eloquere , ut quod ego nescio id tecum sciam . 
Misere miser sum , Pseudole . 
Id te Iuppiter prohibessit ! 
Nihil hoc Iouis ad iudicium attinet : sub Veneris regno uapulo , non sub Iouis . 
Licet me id scire quid sit ? 
Nam tu me antidhac supremum habuisti comitem consiliis tuis . 
Idem animus nunc est . 
Face me certum quid tibist ; iuuabo aut red aut opera aut consilio bono . 
Cape has tabellas , tute hinc narrato tibi quae me miseria et cura contabefacit . 
Mos tibi geretur . 
Sed quid hoc , quaeso ? 
Quid est ? 
Vt opinor , quaerunt litterae hae sibi liberos : alia aliam scandit . 
Ludis iam ludo tuo ? 
Has quidem pol credo nisi Sibulla legerit , interpretari alium potesse neminem . 
Qur inclementer dicis lepidis litteris lepidis tabellis lepida conscriptis manu ? 
An , opsecro hercle , habent quas gallinae manus ? 
Nam has quidem gallina scripsit . 
Odiosus mihi es . 
Lege uel tabellas redde . 
Immo enim pellegam . 
Aduortito animum . 
Non adest . 
At tu cita . 
Immo ego tacebo , tu istinc ex cera cita ; nam istic meus animus nunc est , non in pectore . 
Tuam amicam uideo , Calidore . 
Vbi ea est , opsecro ? 
Eccam in tabellis porrectam : in cera cubat . 
At te di deaeque quantumst Seruassint quidem ! 
Quasi solstitialis herba paullisper fui : repente exortus sum , repentino occidi . 
Tace , dum tabellas pellego . 
Ergo quin legis ? 
" Phoenicium Calidoro amatori suo per ceram et linum litterasque interpretes salutem impertit et salutem ex te expetit lacrumans titubanti animo , corde et pectore . 
" Perii ! 
salutem nusquam inuenio , Pseudole , quam illi remittam . 
Quam salutem ? 
Argenteam . 
Pro lignean salute ueis argenteam remittere illi ? 
uide sis quam tu rem geras . 
Recita modo : ex tabellis iam faxo scies quam subito argento mi usus inuento siet . 
" Leno me peregre militi Macedonio minis uiginti uendidit , uoluptas mea ; et priuquam hinc abiit quindecim miles minas dederat ; nunc unae quinque remorantur minae . 
Ea caussa miles hic reliquit symbolum , expressam in cera ex anulo suam imaginem , ut qui huc adferret eiius similem symbolum cum eo simul me mitteret . 
Ei rei dies haec praestituta est , proxuma Dionysia . 
" Cras ea quidem sunt : prope adest exitium mihi , nisi quid mi in ted est auxili . 
Sine pellegam . 
Sino , nam mihi uideor cum ea fabularier ; lege : dulce amarumque una nunc misces mihi . 
" Nunc nostri amores , mores , consuetudines , iocu , ludus , sermo , suauisauiatio , compressiones artae amantum corporum , teneris labellis molles morsiunculae , nostrum orgiorum iunculae , papillarum horridularum oppressiunculae , harunc uoluptatum mi omnium atque ibidem tibi distractio , discidium , uastities uenit , nisi quae mihi in test aut tibist in me salus . 
Haec quae ego sciui ut scires curaui omnia ; nunc ego te experiar quid ames , quid simules . 
Vale . 
" Est misere scriptum , Pseudole . 
Oh ! 
miserrume . 
Quin fles ? 
Pumiceos oculos habeo : non queo lacrumam exorare ut exspuant unam modo . 
Quid ita ? 
Genu nostrum semper siccoculum fuit . 
Nilne adiuuare me audes ? 
Quid faciam tibi ? 
Eheu ! 
" Eheu " ? 
Id quidem hercle ne parsis : dabo . 
Miser sum , argentum nusquam inuenio mutuom Eheu ! 
Neque intus nummus ullus est . 
Eheu ! 
Ille abducturus est mulierem cras . 
Eheu ! 
Istocine pacto me adiuuas ? 
Do id quod mihi est ; nam is mihi thensaurus iugis in nostra domost . 
Actum est de me hodie . 
Sed potes tu mutuam drachumam dare unam mihi quam cras reddam tibi ? 
Vix hercle , opinor , si me opponam pignori . 
Sed quid ea drachuma facere uis ? 
Restim uolo mihi emere . 
Quamobrem ? 
Qui me faciam pensilem . 
Certum est mihi ante tenebras tenebras persequi . 
Quis mi igitur drachumam reddet , si dedero tibi ? 
an tu te ea caussa uis sciens suspendere ut me defrudes , drachumam si dederim tibi ? 
Profecto nullo pacto possum uiuere si illa a me abalienatur atque abducitur . 
Quid fles , cucule ? 
Viues . 
Quid ego ni fleam , quoi nec paratus nummus argenti siet neque libellai spes sit usquam gentium ? 
Vt litterarum ego harum sermonem audio , nisi tu illi drachumis fleueris argenteis , quod tu istis lacrumis te probare postulas , non pluris refert quam si imbrim in cribrum geras . 
Verum ego te amantem , ne paue , non deseram . 
Spero alicunde hodie me bona opera aut hac mea tibi inuenturum esse auxilium argentarium . 
Atque id futurum unde unde dicam nescio , nisi quia futurumst : ita supercilium salit . 
Vtinam quae dicis dictis facta suppetant ! 
Scis tu quidem hercle , mea si commoui sacra , quo pacto et quantas soleam turbellas dare . 
In te nunc omnes spes sunt aetati meae . 
Satin est si hanc hodie mulierem ecficio tibi tua ut sit aut si tibi do uiginti minas ? 
Sati , si futurumst . 
Roga me uiginti minas , ut me ecfecturum tibi quod promisi scias . 
Roga , opsecro hercle . 
Gestio promittere . 
Dabisne argenti mi hodie uiginti minas ? 
Dabo . 
Molestus nunciam ne sis mihi . 
Atque hoc , ne dictum tibi neges , dico prius : si neminem alium potero , tuom tangam patrem . 
Di te mi semper seruent ! 
uerum , si potest , pietatis caussa uel etiam matrem quoque . 
De istac re in oculum utrumuis conquiescito . 
Vtrum ? 
anne in aurem ? 
At hoc peruolgatumst minus . 
Nunc , ne quis dictum sibi neget , dico omnibus , pube praesenti in contione , omni poplo , omnibus amicis notisque edico meis in hunc diem a me ut caueant , ne credant mihi . 
St ! 
Tace opsecro hercle . 
Quid negoti est ? 
Ostium lenonis crepuit . 
Crura mauellem modo . 
Atque ipse egreditur penitus , peiiuri caput . 
Exite , agite exite , ignaui , male habiti et male conciliati , quorum numquam quicquam quoiquam uenit in mentem ut recte faciant , quibu , nisi ad hoc exemplum experior , non potest usura usurpari . 
eorum officium , ut mauelis lupos apud ouis quam hos domi linquere custodes . 
At faciem quom aspicias eorum , hau mali uidentur : opera fallunt . 
Nunc adeo hanc edictionem nisi animum aduortetis omnes , nisi somnum socordiamque ex pectore oculisque exmouetis , ita ego uostra latera loris faciam ut ualide uaria sint , ut ne peristromata quidem aeque picta sint Campanica neque Alexandrina beluata tonsilia tappetia . 
Atque heri iam edixeram omnibus dederamque eas prouincias , uerum ita uos estis praediti neglegentes ingenio inprobi , officium uostrum ut uos malo cogatis commonerier ; nempe ita animati esti uos : uinciti duritia hoc atque me . 
Hoc sis uide , ut alias res agunt ! 
hoc agite , hoc animum aduortite , huc adhibete auris quae ego loquor , plagigera genera hominum . 
Numquam edepol uostrum durius tergum erit quam terginum hoc meum . 
Quid nunc ? 
doletne ? 
em sic datur , si quis erum seruos spernit . 
Adsistite omnes contra me et quae loquor aduortite animum . 
Tu qui urnam habes aquam ingere , face plenum ahenum sit coquo . 
Te cum securi caudicali praeficio prouinciae . 
At haec retunsast . 
Sine siet ; itidem uos plagis omnes : numqui minus ea gratia tamen omnium opera utor ? 
Tibi hoc praecipio ut niteant aedes . 
Habes quod facias : propera , abi intro . 
Tu esto lectisterniator . 
Tu argentum eluito , idem exstruito . 
Haec , quom ego a foro reuortar , facite ut offendam parata , uorsa , sparsa , terta , strata , lautaque coctaque omnia uti sint . 
Nam mi hodie natalis dies est , decet eum omnis uos concelebrare . 
Pernam , callum , glandium , sumen facito in aqua iaceant . 
Satin audis ? 
Magnufice uolo me uiros summos accipere , ut mihi rem esse reantur . 
Intro abite atque haec cito celebra , ne mora quae sit , coquo quom ueniat ; ego eo in macellum , ut piscium quidquid ibist pretio praestinem . 
I , puere , prae ; ne quisquam pertundat cruminam cautiost . 
Vel opperire , est quod domi dicere paene fui oblitus . 
Auditin ? 
Vobis , mulieres , hanc habeo edictionem . 
Vos quae in munditiis , mollitiis deliciisque aetatulam agitis , uiris cum summis , inclutae amicae , nunc ego scibo atque hodie experiar quae capiti , quae uentri operam det , quaeq suae rei , quae somno studeat ; quam libertam fore mihi credam et quam uenalem hodie experiar . 
Facite hodie ut mihi munera multa huc ab amatoribu conueniant . 
Nam nisi mihi penus annuos hodie conuenit , cras poplo prostituam uos . 
Natalem scitis mi esse diem hunc : ubi isti sunt quibu uos oculi estis , quibu uitae , quibu deliciae estis , quibu sauia , mammia , mellillae ? 
Maniplatim mihi munerigeruli facite ante aedis iam hic adsint . 
Qur ego uestem , aurum atque ea quibus est uobis usus , praebeo ? 
Quid mi domi nisi malum uostra operast hodie ? 
Inprobae uino modo cupidae estis : eo uos uostros panticesque adeo madefactatis , quom ego sim hic siccus . 
Nunc adeo hoc factust optumum ut nomine quemque appellem suo , ne dictum esse actutum sibi quaepiam uostrarum mihi neget : aduortite animum cunctae . 
Principio , Hedylium , tecum ago , quae amica es frumentariis , quibu cunctis montes maxumi frumenti acerui sunt domi : fac sis sit delatum huc mihi frumentum , hunc annum quod satis , mihi et familiae omni sit meae , atque adeo ut frumento afluam , ut ciuitas nomen mihi commutet meque ut praedicet lenone ex Ballione regem Iasonem . 
Audin ? 
furcifer satin magnuficus tibi uidetur ? 
Pol iste atque etiam malificus . 
Sed tace atque hanc rem gere . 
Aeschrodora , tu quae amicos tibi habes lenonum aemulos lanios , qui item ut nos iurando iure malo male quaerunt rem , audi : nisi carnaria tria grauida tegoribus onere uberi hodie mihi erunt , cras te , quasi Dircam olim ut memorant duo gnati Iouis deuinxere ad taurum , item ego te distringam ad carnarium ; id tibi profecto taurus fiet . 
Nimi sermone huius ira incendor . 
Huncine hic hominem pati colere iuuentutem Atticam ? 
Vbi sunt , ubi latent quibus aetas integra est , qui amant a lenone ? 
Quin conueniunt ? 
quin una omnes peste hac populum hunc liberant ? 
sed uah ! 
Nimium stultus , nimium fui indoctus : illinc audeant id facere quibus ut seruiant suos amor cogit ? 
Simul prohibet faciant aduorsum eos quod nolint . 
Vah ! 
Tace . 
Quid est ? 
Male morigerus , male facis mihi quom sermone huic obsonas . 
Taceo . 
At taceas malo multo quam tacere dicas . 
Tu autem , Xytilis , fac ut animum aduortas , quoius amatores oliui domi habent maxumam . 
Si mihi non iam huc culleis oleum deportatum erit , te ipsam culleo ego cras faciam ut deportere in pergulam ; ibi tibi adeo lectus dabitur ubi tu hau somnum capias , sed ubi usque ad languorem tenes quo se haec tendant quae loquor . 
Ain , excetra tu ? 
Quae tibi amicos tot habes tam probe oleo onustos , num quoipiam est hodie tua tuorum opera conseruorum nitidiusculum caput ? 
Aut num ipse ego pulmento utor magis unctiusculo ? 
Sed scio , tu oleum hau magni pendis , uino te deuincis . 
Sine modo , reprehendam ego cuncta hercle una opera , nisi quidem tu haec omnia facis ecfecta quae loquor . 
Tu autem quae pro capite argentum mihi iam iamque semper numeras , ea pacisci modo scis , sed quod pacta es non scis soluere , Phoenicium , tibi ego haec loquor , deliciae summatum uirum : nisi hodie mi ex fundis tuorum amicorum omne huc penus adfertur , cras Phoenicium poeniceo corio inuises pergulam . 
Pseudole , non audis quae hic loquitur ? 
Audio , ere , equidem atque animum aduorto . 
Quid mihi es auctor huic ut mittam , ne amicam hic meam prostituat ? 
Nihil curassis , liquido es animo : ego pro me et pro te curabo . 
Iam diu ego huic bene et hic mihi uolumus et amicitia est antiqua : mittam hodie huic suo die natali malam rem magnam et maturam . 
Quid opust ? 
Potin aliam rem ut cures ? 
At Bat ! 
Crucior . 
Cor dura . 
Non possum . 
Fac possis . 
Quonam uincere pacto possim animum ? 
In rem quod sit praeuortaris quam in re aduorsa animo auscultes . 
Nugae istaec sunt : non iucundumst nisi amans facit stulte . 
Pergin ? 
O Pseudole mi , sine sim nihili , mitte me sis . 
Sino : sine modo ego abeam . 
Mane , mane , iam ut uoles med esse ita ero . 
Nunc tu sapis . 
it dies ; ego mihi ces so : i prae , puere . 
Heus , abit . 
Quin reuocas ? 
Quid properas ? 
Placide . 
At priuquam abeat . 
Quid hoc , malum , tam placide is , puere ? 
Hodie nate , heus , hodie nate , tibi ego dico , heus , hodie nate , redi et respice ad nos . 
Tametsi occupatus , moramur . 
Mane , em conloqui qui uolunt te . 
Quid hoc est ? 
Quis est qui moram mi occupato molestam optulit ? 
Qui tibi sospitalis fuit . 
Mortuost qui fuit : qui sit ussust . 
Nimi superbe . 
Nimi molestus . 
Reprehende hominem , adsequere . 
I puere . 
Occedamus hac obuiam . 
Iuppiter te perdat , quisquis es . 
Te uolo . 
Hau uos ego ambos . 
Vorte hac puere , te . 
Non licet conloqui te ? 
At mi non lubet . 
Sin tuamst quippiam in rem ? 
Licetne , opsecro , bitere an non licet ? 
Vah ! 
Manta . 
Omitte . 
Ballio , audi . 
Surdu sum profecto inanilogistae . 
Dedi dum fuit . 
Non peto quod dedisti . 
Dabo quando erit . 
ducito quando habebis . 
Eheu , quam ego malis perdidi modis quod tibi detuli et quod dedi ! 
Mortua uerba re nunc facis ; stultus es , rem actam agis . 
Nosce saltem hunc quis est . 
Iam diu scio qui fuit : nunc quis est ipsus se sciat . 
Ambula tu . 
Potin ut semel modo , Ballio , huc cum lucro respicias ? 
Respiciam istoc pretio ; nam si sacruficem summo Ioui atque in manibus exta teneam ut poriciam , interea loci si lucri quid detur , potius rem diuinam deseram . 
Non potest pietati opsisti huic , utut res ceterae . 
Deos quidem quos maxume aequom est metuere , eos minimi facit . 
Compellabo . 
Salue multum , serue Athenis pessume . 
Di te deaeque ament uel huiius arbitratu uel meo , uel , si dignus alio pacto , neque ament nec faciant bene . 
Quid agitur , Calidore ? 
Amatur atque egetur acriter . 
Misereat , si familiam alere possim misericordia . 
Heia ! 
scimus nos quidem te qualis sis ; ne praedices . 
Sed scin quid nos uolumus ? 
Pol ego propemodum : ut male sit mihi . 
Et id et hoc quod te reuocamus . 
Quaeso animum aduorte . 
Audio . 
Atque in pauca , ut occupatus nunc sum , confer quid uelis . 
Hunc pudet , quod tibi promisit quaque id promisit die , quia tibi minas uiginti pro amica etiam non dedit . 
Nimio id quod pudet facilius fertur quam illud quod piget . 
Non dedisse istunc pudet : me quia non accepi piget . 
At dabit , parabit : aliquot hos dies manta modo . 
Nam id hic metuit ne illam uendas ob simultatem suam . 
Fuit occasio , si uellet , iam pridem argentum ut daret . 
Quid si non habui ? 
Si amabas , inuenires mutuom , ad danistam deuenires , adderes faenusculum , surruperes patri . 
Surruperet hic patri , audacissume ? 
Non periclumst ne quid recte monstres . 
Non lenoniumst . 
Egon patri surrupere possim quicquam , tam cauto seni ? 
Atque adeo , si facere possem , pietas prohibet . 
Audio . 
Pietatem ergo istam amplexator noctu pro Phoenicio . 
Sed quom pietatem te amori uideo tuo praeuortere , omnes homines tibi patres sunt ? 
Nullus est tibi quem roges mutuom argentum ? 
Quin nomen quoque iam interiit " mutuom . 
" Heus tu , postquam hercle isti a mensa surgunt sati poti uiri , qui suom repetunt , alienum reddunt nato nemini , postilla omnes cautiores sunt ne credant alteri . 
Nimi miser sum , nummum nusquam reperire argenti queo ; ita miser et amore pereo et inopia argentaria . 
Eme die caeca hercle oliuom , id uendito oculata die : iam hercle uel ducentae fieri possunt praesentes minae . 
Perii annorum lex me perdit quinauicenaria . 
Metuont credere omnes . 
Eadem est mihi lex : metuo credere . 
Credere autem ! 
Eho an paenitet te quanto hic fuerit usui ? 
Non est iustus quisquam amator nisi qui perpetuat data ; det , det usque : quando nil sit , simul amare desinat . 
Nilne te miseret ? 
Inanis cedis , dicta non sonant . 
Atque ego te uiuom saluomque uellem . 
Eho an iam mortuost ? 
Vtut est , mihi quidem profecto cum istis dictis mortuost : ilico uixit amator , ubi lenoni supplicat . 
Semper tu ad me cum argentata accedito querimonia ; nam istuc quod nunc lamentare , non esse argentum tibi , apud nouercam querere . 
Eho an umquam tu huius nupsisti patri ? 
Di meliora faxint ! 
Face quod te rogamus , Ballio , mea fide , si isti formidas credere . 
Ego in hoc triduo aut terra aut mari alicunde euoluam id argentum tibi . 
Tibi ego credam ? 
Qur non ? 
Quia pol qua opera credam tibi una opera alligem fugitiuam canem agninis lactibus . 
Sicine mihi aps te bene merenti male refertur gratia ? 
Quid nunc uis ? 
Vt opperiare hos sex dies aliquos modo ne illam uendas neu me perdas hominem amantem . 
Animo bono es . 
Vel sex menses opperibor . 
Eugae , homo lepidissume ! 
Immo uein etiam te faciam ex laeto laetantem magis ? 
Quid iam ? 
Quia enim non uenalem iam habeo Phoenicium . 
Non habes ? 
Non hercle uero . 
Pseudole , i accerse hostias , uictumas , lanios , ut ego huic sacruficem summo Ioui ; nam hic mihi nunc est multo potior Iuppiter quam Iuppiter . 
Nolo uictumas : agninis me extis placari uolo . 
Propera , quid stas ? 
I accerse agnos . 
Audin quid ait Iuppiter ? 
Iam hic ero ; uerum extra portam mi etiam currendumst prius . 
Quid eo ? 
Lanios inde accersam duo cum tintinnabulis , eadem duo greges uirgarum inde ulmearum adegero , ut hodie ad litationem huic suppetat satias Ioui . 
I in malam crucem ! 
Istuc ibit Iuppiter lenonius . 
Ex tua re est ut ego emoriar . 
Quidum ? 
Ego dicam tibi : quia edepol , dum ego uiuos uiuam , numquam eris frugi bonae . 
Ex tua re non est ut ego emoriar . 
Quidum ? 
Sic , quia si ego emortuos sim , Athenis te sit nemo nequior . 
Dic mihi , opsecro hercle , uerum serio hoc quod te rogo . 
Non habes uenalem amicam tu meam Phoenicium ? 
Non edepol habeo profecto , nam iam pridem uendidi . 
Quo modo ? 
Sine ornamentis , cum intestinis omnibus . 
Meam tu amicam uendidisti ? 
Valide , uiginti minis . 
Viginti minis ? 
Vtrum uis , uer quater quinis minis , militi Macedonio , et iam quindecim habeo minas . 
Quid ego ex te audio ? 
Amicam tuam esse factam argenteam . 
Qur id ausus facere ? 
Lubuit , mea fuit . 
Eho , Pseudole , i gladium adfer . 
Quid opus gladio ? 
Qui hunc occidam atque me . 
Quin tu ted occidis potius ? 
Nam hunc fames iam occiderit . 
Quid ais , quantum terra tetigit hominum peiiurissume ? 
iurauistin te illam nulli uenditurum nisi mihi ? 
Fateor . 
Nemp conceptis uerbis ? 
Etiam consutis quoque . 
Peiiurauisti , sceleste . 
At argentum intro condidi . 
Ego scelestus nunc argentum promere potis sum domo : tu qui pius , istoc es genere gnatus , nummum non habes . 
Pseudole , adsiste altrim secus atque onera hunc maledictis . 
Licet . 
Numquam ad praetorem aeque cursim curram , ut emittar manu . 
Ingere mala multa . 
Iam ego te differam dictis meis . 
Inpudice . 
Itast . 
Sceleste . 
Dicis uera . 
Verbero . 
Quippini ? 
Bustirape . 
Certo . 
Furcifer . 
Factum optume . 
Sociofraude . 
Sunt mea istaec . 
Parricida . 
Perge tu . 
Sacrilege . 
Fateor . 
Peiiure . 
Vetera uaticinamini . 
Legerupa . 
Valide . 
Permities adulescentum . 
Acerrume . 
Fur . 
Babae ! 
Fugitiue . 
Bombax ! 
Fraus populi . 
Planissume . 
Fraudulente . 
Inpure . 
Leno . 
Caenum . 
Cantores probos ! 
Verberauisti patrem atque matrem . 
Atque occidi quoque potius quam cibum praehiberem : num peccaui quippiam ? 
In pertussum ingerimus dicta dolium , operam ludimus . 
Numquid aliud etiam uoltis dicere ? 
Ecquid te pudet ? 
Ten amatorem esse inuentum inanem quasi cassam nucem ? 
Verum quamquam multa malaque dicta dixistis mihi , nisi mihi hodie attulerit miles quinque quas debet minas , sicut haec est praestituta summa ei argento dies , si id non adfert , posse opinor facere me officium meum . 
Quid id est ? 
Si tu argentum attuleris , cum illo perdidero fidem : hoc meum est officium . 
Ego , operae si sit , plus tecum loquar ; sed sine argento frustra es qui me tui misereri postulas . 
Haec meast sententia , ut tu hinc porro quid agas consulas . 
Iamne abis ? 
Negoti nunc sum plenus . 
Paullo post magis . 
Illic homo meus est , nisi omnes di me atque homines deserunt . 
Exossabo ego illum simulter itidem ut murenam coquos . 
Nunc , Calidore , te mihi operam dare uolo . 
Ecquid imperas ? 
Hoc ego oppidum admoenire ut hodie capiatur uolo ; ad eam rem usust hominem astutum , doctum , cautum et callidum , qui imperata ecfecta reddat , non qui uigilans dormiat . 
Cedo mihi , quid es facturus ? 
Temperi ego faxo scies . 
Nolo bis iterari , sat sic longae fiunt fabulae . 
Optumum atque aequissumum oras . 
Propera , adduc hominem cito . 
Pauci ex multis sunt amici , homini certi qui sient . 
Ego scio istuc . 
Ergo utrumque tibi nunc dilectum para ex multis , ex illis paucis unum qui certust cedo . 
Iam hic faxo aderit . 
Potin ut abeas ? 
Tibi moram dictis creas . 
Postquam illic hinc abiit , tu astas solus , Pseudole . 
Quid nunc acturus , postquam erili filio largitus dictis dapsilis ? 
Vbi sunt ea ? 
Quoi neque paratast gutta certi consili neque adeo argenti neque nunc quid faciam scio . 
Neque exordiri primum unde occipias habes neque ad detexundam telam certos terminos . 
Sed quasi poeta , tabulas quom cepit sibi , quaerit quod nusquam gentiumst , reperit tamen , facit illud ueri simile quod mendacium est , nunc ego poeta fiam : uiginti minas , quae nunc nusquam sunt gentium , inueniam tamen . 
Atque ego me iam pridem huic daturum dixeram et uolui inicere tragulam in nostrum senem ; uerum is nescioquo pacto praesensit prius . 
Sed comprimunda uox mihi atque oratiost : erum eccum uideo huc Simonem una simul cum suo uicino Calliphone incedere . 
Ex hoc sepulcro uetere uiginti minas ecfodiam ego hodie quas dem erili filio . 
Nunc huc concedam unde horum sermonem legam . 
Si de damnoseis aut si de amatoribus dictator fiat nunc Athenis Atticis , nemo anteueniat filio , credo , meo : ita nunc per urbem solus sermoni omnibust , eum uelle amicam liberare et quaerere argentum ad eam rem . 
Hoc alii mihi renuntiant ; atque id iam pridem sensi et subolebat mihi , sed dissimulabam . 
Iam ille felat filius . 
Occisa est haec res , haeret hoc negotium . 
Quo in commeatum uolui argentarium proficisci , ibi nunc oppido opsaeptast uia . 
Praesensit : nihil est praedae praedatoribus . 
Homines qui gestant quique auscultant crimina , si meo arbitratu liceat , omnes pendeant , gestores linguis , auditores auribus . 
Nam istaec quae tibi renuntiantur , filium te uelle amantem argento circumducere , fors fuat an istaec dicta sint mendacia ; sed si sint ea uera , ut nunc mos est , maxume , quid mirum fecit ? 
Quid nouom , adulescens homo si amat , si amicam liberat ? 
Lepidum senem ! 
Vetu nolo faciat . 
At enim nequiquam neuis ; uel tu ne faceres tale in adulescentia . 
Probum patrem esse oportet qui gnatum suom esse probiorem quam ipsus fuerit postulet . 
Nam tu quod damni et quod fecisti flagiti populo uiritim potuit dispertirier . 
Idne tu mirare , si patrissat filius ? 
quam pauci estis homines commodi ! 
em , illic est pater patrem esse ut aequomst filio . 
Quis hic loquitur ? 
Meus hic est quidem seruos Pseudolus . 
Hic mihi corrumpit filium , scelerum caput ; hic dux , hic illist paedagogus , hunc ego cupio excruciari . 
Iam istaec insipientiast , iram in propromptu gerere . 
Quanto satius est adire blandis uerbis atque exquirere sintne illa necne sint quae tibi renuntiant ! 
Bonus animus in mala re dimidiumst mali . 
Tibi auscultabo . 
Itur ad te , Pseudole . 
Orationem tibi para aduorsum senem . 
Erum saluto primum , ut aequomst ; postea si quid superfit uicinos impertio . 
Salue . 
Quid agitur ? 
Statur hic ad hunc modum . 
Statum uide hominis , Callipho , quam basilicum ! 
confidenterque astitisse intellego . 
Decet innocentem qui sit atque innoxium seruom superbum esse apud erum potissumum . 
Sunt quae te uolumus percontari , quae quasi per nebulam nosmet scimus atque audiuimus . 
Conficiet iam te hic uerbis ut tu censeas non Pseudolum , sed Socratem tecum loqui . 
Itast , iam pridem tu me spernis , sentio . 
Paruom esse apud te mihi fidem ipse intellego . 
Cupi me esse nequam : tamen ero frugi bonae . 
Fac sis uociuas , Pseudole , aedis aurium , mea ut migrare dicta possint quo uolo . 
Age loquere quiduis , tam etsi tibi suscenseo . 
Mihin domino seruos tu suscenses ? 
Tam tibi mirum id uidetur ? 
Hercle qui , ut tu praedicas , cauendumst mihi aps te irato ; atque alio tu modo me uerberare atque ego te soleo cogitas . 
Quid censes ? 
Edepol merito esse iratum arbitror , quom apud te paruomst ei fides . 
Iam sic sino ; iratus sit : ego ne quid noceat cauero . 
Sed quid ais ? 
Quid hoc quod te rogo ? 
Si quid uis roga . 
Quod scibo Delphis tibi responsum dicito . 
Aduorte ergo animum et fac sis promissi memor . 
Quid ais ? 
Ecquam scis filium tibicinam meum amare ? 
. 
Liberare quam uelit ? 
. 
Ecquas uiginti minas per sycophantiam atque per doctos dolos paritas ut a me auferas ? 
Aps ted ego auferam ? 
Ita , quas meo gnato des , qui amicam liberet ? 
Fatere , dic . 
. 
Fatetur . 
Dixin , Callipho , dudum tibi ? 
Memini . 
Qur haec , tu ubi resciuisti ilico , celata me sunt ? 
Qur non resciui ? 
Eloquar . 
Quia nolebam ex me morem progigni malum , erum ut suo seruos criminaret apud erum . 
Iuberes hunc praecipitem in pistrinum trahi . 
Numquid , Simo , peccatum est ? 
Immo maxume . 
Desiste , recte ego meam rem sapio , Callipho ; peccata mea sunt . 
Animum aduorte nunciam quapropter te expertem amoris nati habuerim : pistrinum in mundo scibam , si id faxem , mihi . 
Non a me scibas pistrinum in mundo tibi , quom ea mussitabas ? 
Scibam . 
Quin dictumst mihi ? 
Quia illud malum aderat , istuc aberat longius ; illud erat praesens , huic erant dieculae . 
Quid nunc agetis ? 
Nam hinc quidem a me non potest argentum auferri , qui praesertim senserim . 
Ne quisquam credat nummum iam edicam omnibus . 
Numquam edepol quoiquam supplicabo , dum quidem tu uiuos uiues . 
Tu mi hercle argentum dabis , aps te equidem sumam . 
Tu a me sumes ? 
Strenue . 
Excludito mi hercle oculum , si dedero . 
Dabis . 
Iam dico ut a me caueas . 
Certe edepol scio , si apstuleris , mirum et magnum facinus feceris . 
Faciam . 
Si non apstuleris ? 
Virgis caedito . 
Sed quid si apstulero ? 
Do Iouem testem tibi te aetatem inpune habiturum . 
Facito ut memineris . 
Egon ut cauere nequeam , quoi praedicitur ? 
Praedico ut caueas . 
Dico , inquam , ut caueas . 
Caue . 
em istis mihi tu hodie manibus argentum dabis . 
Edepol mortalem graphicum , si seruat fidem ! 
Seruitum tibi me abducito , ni fecero . 
atque amice dicis . 
Nam nunc non meus . 
Vin etiam dicam quod uos magi miremini ? 
Studeo hercle audire , nam ted ausculto lubens . 
[ Agedum , nam sati lubenter te ausculto loqui . 
] Priuquam istam pugnam pugnabo , ego etiam prius dabo aliam pugnam claram et commemorabilem . 
Quam pugnam ? 
em ab hoc lenone uicino tuo per sycophantiam atque per doctos dolos tibicinam illam tuo quam gnatus deperit , ea circumducam lepide lenonem . 
Quid est ? 
Ecfectum hoc hodie reddam utrumque ad uesperum . 
Siquidem istaec opera , ut praedicas , perfeceris , uirtute regi Agathocli antecesseris . 
Sed si non faxis , numquid caussaest ilico quin te in pistrinum condam ? 
Non unum diem , uerum hercle in omnis quantumst ; sed si ecfecero , dabin mi argentum quod dem lenoni ilico tua uoluntate ? 
Ius bonum orat Pseudolus ; " dabo " inque . 
At enim scin quid mihi in mentem uenit ? 
Quid si hisce inter se consenserunt , Callipho , aut de compecto faciunt consutis dolis , qui me argento circumuortant ? 
Quis me audacior sit , si istuc facinus audeam ? 
Immo sic , Simo : si sumu compecti seu consilium umquam iniimus aut si de istac re umquam inter nos conuenimus , quasi in libro quom scribuntur calamo litterae , stilis me totum usque ulmeis conscribito . 
Indice ludos nunciam , quando lubet . 
Da in hunc diem operam , Callipho , quaeso mihi ne quo te ad aliud occupes negotium . 
Quin rus ut irem iam heri constitueram . 
At nunc disturba quas statuisti machinas . 
Nunc non abire certum est istac gratia ; lubidost ludos tuos spectare , Pseudole . 
Et si hunc uidebo non dare argentum tibi quod dixit , potius quam id non fiat ego dabo . 
Non demutabo . 
Namque edepol , si non dabis , clamore magno et multum flagitabere . 
Agite amolimini hinc uos intro nunciam ac meis uicissim date locum fallaciis . 
Fiat , geratur mos tibi . 
Sed te uolo domiusque adesse . 
Quin tibi hanc operam dico . 
At ego ad forum ibo . 
Iam hic ero . 
Actutum redi . 
Suspicio est mi nunc uos suspicarier , me idcirco haec tanta facinora promittere , qui uos oblectem , hanc fabulam dum transigam , neque sim facturus quod facturum dixeram . 
Non demutabo . 
Atque etiam certum , quod sciam , quo id sim facturus pacto nihil etiam scio , nisi quia futurumst . 
Nam qui in scaenam prouenit , nouo modo nouom aliquid inuentum adferre addecet ; si id facere nequeat , det locum illi qui queat . 
Concedere aliquantisper hinc mi intro lubet , dum concenturio in corde sycophantias . 
Exibo , non ero uobis morae ; tibicen uos interibi hic delectauerit . 
Pro Iuppiter , ut mihi quidquid ago lepide omnia prospereque eueniunt : neque quod dubitem neque quod timeam meo in pectore conditumst consilium . 
( maiorum meum fretus uirtute dicam , mea industria et malitia fraudulenta ) , facile ut uincam , facile ut spoliem meos perduellis meis perfidiis . 
Nunc inimicum ego hunc communem meum atque uostrorum omnium Ballionem exballistabo lepide : date operam modo ; hoc ego oppidum admoenire ut hodie capiatur uolo . 
Atque hoc meas legiones adducam ; si hoc expugno facilem hanc rem meis ciuibu faciam , post ad oppidum hoc uetus continuo meum exercitum protinus obducam : ind me et simul participes omnis meos praeda onerabo atque opplebo , metum et fugam perduellibus meis me ut sciant natum . 
Eo sum genere gnatus : magna me facinora decet ecficere quae post mihi clara et diu clueant . 
Sed hunc quem uideo quis hic est qui oculis meis obuiam ignobilis obicitur ? 
Lubet scire quid hic uenit cum macchaera et huic quam rem agat hinc dabo insidias . 
Hi loci sunt atque hae regiones quae mi ab ero sunt demonstratae , ut ego oculis rationem capio quam mi ita dixit eru meu miles , septumas esse aedis a porta ubi ille habitet leno quoi iussit symbolum me ferre et hoc argentum . 
Nimis uelim certum qui id mihi faciat Ballio leno ubi hic habitat . 
St ! 
Tace , tace , meus hic est homo , ni omnes di atque homines deserunt . 
nouo consilio nunc mi opus est , noua res haec subito mi obiectast : hoc praeuortar principio ; illaec omnia missa habeo quae ante agere occepi . 
Iam pol ego hunc stratioticum nuntium aduenientem probe percutiam . 
Ostium pultabo atque intus euocabo aliquem foras . 
Quisquis es , compendium ego te facere pultandi uolo ; nam ego precator et patronus foribus processi foras . 
Tunc es Ballio ? 
Immo uero ego eius sum Subballio . 
Quid istuc uerbist ? 
Condus , promus sum , procurator peni . 
Quasi te dicas atriensem . 
Immo atriensi ego impero . 
Quid tu , seruosne es an liber ? 
Nunc quidem etiam seruio . 
Ita uidere , et non uidere dignus qui liber sies . 
Non soles respicere te , quom dicis iniuste alteri ? 
Hunc hominem malum esse oportet . 
Di me seruant atque amant , nam haec mihi incus est : procudam ego hodie hinc multos dolos . 
Quid illic solus se cum loquitur ? 
Quid ais tu , adulescens ? 
Quid est ? 
Esne tu an non es ab illo militi Macedonio , seruos eiius qui hinc a nobis est mercatus mulierem , qui argenti meo ero lenoni quindecim dederat minas , quinque debet ? 
Sum . 
Sed ubi tu me nouisti gentium aut uidisti aut conlocutus ? 
Nam equidem Athenas antidhac numquam adueni neque te uidi ante hunc diem umquam oculis meis . 
Quia uidere inde esse ; nam olim quom abiit , argento haec dies praestitutast , quoad referret nobis , neque dum rettulit . 
Immo adest . 
Tun attulisti ? 
Egomet . 
Quid dubitas dare ? 
Tibi ego dem ? 
Mihi hercle uero , qui res rationesque eri Ballionis curo , argentum accepto , expenso et quoi debet dato Si quidem hercle etiam supremi promptas thensauros Iouis , tibi libellam argenti numquam credam . 
Dum tu sternuas , res erit soluta . 
Vinctam potius sic seruauero . 
Vae tibi ! 
Tu inuentus uero meam qui furcilles fidem . 
Quasi mi non sescenta tanta soli soleant credier . 
Potest ut alii ita arbitrentur et ego ut ne credam tibi . 
Quasi tu dicas me te uelle argento circumducere . 
Immo uero quasi tu dicas quasique ego autem id suspicer . 
Sed quid est tibi nomen ? 
Seruos est huic lenoni Surus , eum esse me dicam . 
Surus sum . 
Surus ? 
Id est nomen mihi . 
Verba multa facimus . 
Eru si tuo domi est , quin prouocas , ut id agam quod missus huc sum ? 
Quidquid est nomen tibi , si intus esset , euocarem . 
Verum si dare uis mihi , magis erit solutum quasi ipsi dederis . 
At enim scin quid est ? 
Reddere hoc , non perdere eru me misit . 
Nam certo scio hoc , febrim tibi esse , quia non licet hoc inicere ungulas . 
Ego nisi ipsi Ballioni nummum credam nemini . 
At illic nunc negotiosust : res agitur apud iudicem . 
Di bene uortant ! 
At ego quando eum esse censebo domi , rediero . 
Tu epistulam hanc a me accipe atque illi dato . 
Nam istic sumbolust inter erum meum et tuom de muliere . 
Scio equidem : ut qui argentum adferret atque expressam imaginem suam huc ad nos , cum eo aiebat uelle mitti mulierem . 
Nam hic quoque exemplum reliquit eiius . 
Omnem rem tenes . 
Quid ego ni teneam ? 
Dato istunc sumbolum ergo illi . 
Licet . 
Sed quid est tibi nomen ? 
Harpax . 
Apage te , Harpax , hau places ; huc quidem hercle haud ibis intro , ni quid feceris . 
Hostis uiuos rapere soleo ex acie : eo hoc nomen mihi est . 
Pol te multo magis opinor uasa ahena ex aedibus . 
Non ita est . 
Sed scin quid te oro , Sure ? 
Sciam si dixeris . 
Ego deuortor extra portam huc in tabernam tertiam apud anum illam doliarem , claudam , crassam , Chrysidem . 
Quid nunc uis ? 
Inde ut me arcessas , eru tuos ubi uenerit . 
Tuo arbitratu , maxume . 
Nam ut lassus ueni de uia , me uolo curare . 
Sane sapis et consilium placet . 
Sed uide sis ne in quaestione sis quando arcessam mihi . 
Quin ubi prandero , dabo operam somno . 
Sane censeo . 
Numquid uis ? 
Dormitum ut abeas . 
Abeo . 
Atque audin , Harpage ? 
Iube sis te operiri : beatus eri , si consudaueris . 
Di inmortales , conseruauit me illic homo aduentu suo . 
Suo uiatico redduxit me usque ex errore in uiam . 
Namque ipsa Opportunitas non potuit mi opportunius aduenire quam haec allatast mi opportune epistula . 
Nam haec allata cornu copiaest , ubi inest quidquid uolo : hic doli , hic fallaciae omnes , hic sunt sycophantiae , hic argentum , hic amica amanti erili filio . 
Atque ego nunc me ut gloriosum faciam et copi pectore : quo modo quidque agerem , ut lenoni surruperem mulierculam , iam instituta , ornata cuncta in ordine , animo ut uolueram , certa , deformata habebam ; sed profecto hoc sic erit : centum doctum hominum consilia sola haec deuincit dea , Fortuna . 
Atque hoc uerum est : proinde ut quisque Fortuna utitur , ita praecellet atque exinde sapere eum omnes dicimus . 
ubi quod scimus consilium accidisse , hominem catum eum esse declaramus , stultum autem illum quoi uortit male . 
stulti hau scimus frustra ut simus , quom quod cupienter dari petimus nobis , quasi quid in rem sit possimus noscere . 
Certa mittimus dum incerta petimus ; atque hoc euenit in labore atque in dolore , ut mors obrepat interim . 
Sed iam satis est philosophatum . 
Nimi diu et longum loquor . 
Di inmortales ! 
Aurichalco contra non carum fuit meum mendacium , hic modo quod subito commentus fui , quia lenonis me esse dixi . 
Nunc ego hac epistula tris deludam , erum et lenonem et qui hanc dedit mi epistulam . 
Eugae ! 
Par pari aliud autem quod cupiebam contigit : uenit eccum Calidorus , ducit nescioquem se cum simul . 
Dulcia atque amara apud te sum elocutus omnia : scis amorem , scis laborem , scis egestatem meam . 
Commemini omnia : id tu modo , me quid uis facere , fac sciam . 
Quom haec tibi alia sum elocutus , uis scires si scis de symbolo . 
Omnia , inquam . 
Tu modo quid me facere uis fac ut sciam . 
Pseudolus mi ita imperauit , ut aliquem hominem strenuom , beneuolentem adducerem ad se . 
Seruas imperium probe ; nam et amicum et beneuolentem ducis . 
Sed istic Pseudolus nouo mihist . 
Nimium est mortalis graphicus , mihist . 
Is mihi haec sese ecfecturum dixit quae dixi tibi . 
Magnufice hominem compellabo . 
Quoia uox resonat ? 
Io ! 
Io te , te , turanne , te , te ego , qui imperitas Pseudolo , quaero quoi ter trina triplicia , tribu modis tria gaudia , artibus tribu tris demeritas dem laetitias , de tribus fraude partas per malitiam , per dolum et fallacias ; in libello hoc opsignato ad te attuli pauxillulo . 
Illic homost . 
Vt paratragoedat carnufex ! 
Confer gradum contra pariter , porge audacter ad salutem bracchium . 
Dic utrum Spemne an Salutem te salutem , Pseudole ? 
Immo utrumque . 
Vtrumque , salue . 
Sed quid actumst ? 
Quid times ? 
Attuli hunc . 
Quid , attulisti ? 
" Adduxi " uolui dicere . 
Quis istic est ? 
Charinus . 
Eugae ! 
Iam . 
Quin tu si quid opust , mi audacter imperas ? 
Tam gratia . 
sit tibi , Charine . 
Nolo tibi molestos esse nos . 
Vos molestos ? 
Nihil molestumst mihi quidem . 
Tum igitur mane . 
Quid istuc est ? 
Epistulam modo hanc intercepi et sumbolum . 
Sumbolum ? 
Quem sumbolum ? 
Qui a milite allatust modo . 
Eiius seruos qui hunc ferebat et quinque argenti minas , tuam qui amicam hinc arcessebat , ei os subleui modo . 
Quo modo ? 
Horum caussa haec agitur spectatorum fabula : hi sciunt qui hic adfuerunt ; uobis post narrauero . 
Quid nunc agimus ? 
Liberam hodie tuam amicam amplexabere . 
Egone ? 
Tu istic ipsus , inquam , si quidem hoc uiuet caput ; si modo mihi hominem inuenietis propere . 
Qua facie ? 
Malum , callidum , doctum , qui quando principium prehenderit , porro sua uirtute teneat quid se facere oporteat ; atque qui hic non uisitatus saepe sit . 
Si seruos est , numquid refert ? 
Immo multo mauolo quam liberum . 
Posse opinor me dare hominem tibi malum et doctum , modo qui a patre aduenit Carysto necdum exit ex aedibus quoquam neque Athenas aduenit umquam ante hesternum diem . 
iuuas . 
Sed quinque inuentis opus est argenti minis mutuis quas hodie reddam : nam huius mihi debet pater . 
Ego dabo , ne quaere aliunde . 
O hominem opportunum mihi ! 
Etiam opust chlamyde et machaera et petaso . 
Possum a me dare . 
Di inmortales ! 
Non Charinus mihi hicquidem , sed Copiast . 
Sed iste seruos ex Carysto qui hic adest ecquid sapit ? 
Hircum ab alis . 
Manuleatam tunicam habere hominem addecet . 
Ecquid is homo habet aceti in pectore ? 
Atque acidissumi . 
Quid , si opu sit ut dulce promat indidem , ecquid habet ? 
Rogas ? 
Murrinam , passum , defrutum , mellam , mel quoiuismodi ; quin in corde instruere quondam coepit pantopolium . 
Eugepae ! 
Lepide , Charine , meo me ludo lamberas . 
Sed quid nomen esse dicam ego isti seruo ? 
Simiae . 
Scitne in re aduorsa uorsari ? 
Turbo non aeque citust . 
Ecquid argutust ? 
Malorum facinorum saepissume . 
Quid quom manufesto tenetur ? 
Anguillast , elabitur . 
Ecquid is homo scitust ? 
Plebi scitum non est scitius . 
Probus homo est , ut praedicare te audio . 
Immo si scias , ubi te aspexerit , narrabit ultro quid sese uelis . 
Sed quid es acturus ? 
Dicam . 
ubi hominem exornauero , subditiuom fieri ego illum militis seruom uolo sumbolum hunc ferat lenoni cum quinque argenti minis , mulierem ab lenone abducat : em tibi omnem fabulam ! 
Ceterum quo quidque pacto faciat ipsi dixero . 
Quid nunc igitur stamus ? 
Hominem cum ornamentis omnibus exornatum adducite ad me iam ad tarpezitam Aeschinum . 
Sed properate . 
Prius illi erimus quam tu . 
Abite ergo ocius . 
Quidquid incerti mi in animo prius aut ambiguom fuit , nunc liquet , nunc defaecatumst cor mihi ; nunc peruiamst : omnis ordine his sub signis ducam legiones meas aui sinistera , auspicio liquido atque ex sententia ; confidentia est inimicos meos me posse perdere . 
Nunc ibo ad forum atque onerabo meis praeceptis Simiam , quid agat , ne quid titubet , docte ut hanc ferat fallaciam . 
Iam ego hoc ipsum oppidum expugnatum faxo erit lenonium . 
Quoi seruitutem di danunt lenoniam puero , atque eidem si addunt turpitudinem , ne illi , quantum ego nunc corde conspicio meo , malam rem magnam multasque aerumnas danunt . 
Velut haec mi euenit seruitus , ubi ego omnibus paruis magnisque miseriis praefulcior : neque ego amatorem mi inuenire ullum queo qui amet me , ut curer tandem nitidiuscule . 
Nunc huic lenoni hodiest natalis dies : interminatust a minimo ad maxumum , si quis non hodie munus misisset sibi , eum cras cruciatu maxumo perbitere . 
Nunc nescio hercle rebus quid faciam meis ; neque ego illud possum quod illi qui possunt solent . 
Nunc , nisi lenoni munus hodie misero , cras mihi potandus fructus est fullonius . 
Eheu , quam illae rei ego etiam nunc sum paruolus ! 
Atque edepol ut nunc male malum metuo miser , si quispiam det qui manus grauior siet , quamquam illud aiunt magno gemitu fieri , comprimere dentes uideor posse aliquo modo . 
Sed comprimenda est mihi uox atque oratio : erus eccum recipit se domum et ducit coquom . 
Forum coquinum qui uocant stulte uocant , nam non coquinum est , uerum furinum est forum . 
nam ego si iuratus peiorem hominem quaererem coquom , non potui quam hunc quem duco ducere , multiloquom , gloriosum , insulsum , inutilem . 
Quin ob eam rem Orcus recipere ad se hunc noluit , ut esset hic qui mortuis cenam coquat ; nam hic solus illis coquere quod placeat potest . 
Si me arbitrabare isto pacto ut praedicas , qur conducebas ? 
Inopia : alius non erat . 
Sed qur sedebas in foro , si eras coquos , tu solus praeter alios ? 
Ego dicam tibi : auaritia ego sum factus inprobior coquos , non meopte ingenio . 
Qua istuc ratione ? 
Eloquar . 
Quia enim , quom extemplo ueniunt conductum coquom , nemo illum quaerit qui optumus et carissumust : illum conducunt potius qui uilissumust . 
Hoc ego fui hodie solus opsessor fori . 
Illi drachumissent miseri : me nemo potest minoris quisquam nummo ut surgam subigere . 
Non ego item cenam condio ut alii coqui , qui mihi condita prata in patinis proferunt , boues qui conuiuas faciunt herbasque oggerunt , eas herbas herbis aliis porro condiunt : indunt coriandrum , feniculum , alium , atrum holus , apponunt rumicem , brassicam , betam , blitum , eo laserpici libram pondo diluont , teritur sinapis scelera , quae illis qui terunt priu quam triuerunt oculi ut exstillent facit . 
Ei homines cenas ubi coquont , quom condiunt , non condimentis condiunt , sed strigibus uiuis conuiuis intestina quae exedint . 
Hoc hic quidem homines tam breuem uitam colunt , quom hasce herbas huius modi in suom aluom congerunt , formidolosas dictu , non essu modo . 
Quas herbas pecudes non edunt homines edunt . 
Quid tu ? 
Diuinis condimentis utere , qui prorogare uitam possis hominibus , qui ea culpes condimenta ? 
Audacter dicito ; nam uel ducenos annos poterunt uiuere meas qui essitabunt escas quas condiuero . 
Nam ego cocilendrum quando in patinas indidi aut cepolendrum aut maccidem aut saucaptidem , eaepsae se patinae feruefaciunt ilico . 
Haec ad Neptuni pecudes condimenta sunt : terrestris pecudes cicimandro condio aut hapalopside aut cataractria . 
At te Iuppiter dique omnes perdant cum condimentis tuis cumque tuis istis omnibus mendaciis ! 
Sine sis loqui me . 
Loquere atque i in malam crucem . 
Vbi omnes patinae feruont , omnis aperio is odos demissis pedibus in caelum uolat . 
Eum odorem cenat Iuppiter cottidie . 
Odos demissis pedibus ? 
Peccaui insciens . 
Quidum ? 
" Demissis manibus " uolui dicere . 
Si nusquam is coctum , quidnam cenat Iuppiter ? 
it incenatus cubitum . 
I in malam crucem . 
Istacine caussa tibi hodie nummum dabo ? 
Fateor equidem esse me coquom carissumum ; uerum pro pretio facio ut opera appareat mea quo conductus uenio . 
Ad furandum quidem . 
An tu inuenire postulas quemquam coquom nisi miluinis aut aquilinis ungulis ? 
An tu coquinatum te ire quoquam postulas quin ibi constrictis ungulis cenam coquas ? 
Nunc adeo tu , qui meus es , iam edico tibi ut nostra properes amoliri omnia , tum ut huius oculos in oculis habeas tuis : quoquo hic spectabit , eo tu spectato simul ; si quo hic gradietur , pariter progredimino ; manum si protollet , pariter proferto manum : suom si quid sumet , id tu sinito sumere ; si nostrum sumet , tu teneto altrinsecus . 
Si iste ibit , ito , stabit , astato simul ; si conquiniscet istic , conquiniscito . 
Item his discipulis priuos custodes dabo . 
Habe modo bonum animum . 
Quaeso qui possum doce bonum animum habere qui te ad me adducam domum ? 
Quia sorbitione faciam ego hodie te mea , item ut Medea Peliam concoxit senem , quem medicamento et suis uenenis dicitur fecisse rusus ex sene adulescentulum , item ego te faciam . 
Eho , an etiam ueneficus ? 
Immo edepol uero hominum seruator magis . 
Ehem ! 
Quanti istuc unum me coquinare perdoces ? 
Quid ? 
Vt te seruem ne quid surrupias mihi . 
Si credis , nummo ; si non , ne mina quidem . 
Sed utrum tu amicis hodie an inimicis tuis daturus cenam ? 
Pol ego amicis scilicet . 
Quin tu illo inimicos potius quam amicos uocas ? 
Nam ego ita conuiuis cenam conditam dabo hodie atque ita suaui suauitate condiam : ut quisque quidque conditum gustauerit , ipsus sibi faciam ut digitos praerodat suos . 
Quaeso hercle , priu quam quoiquam conuiuae dabis , gustato tute prius et discipulis dato , ut praerodatis uostras furtificas manus . 
Fortasse haec tu nunc mihi non credis quae loquor . 
Molestus ne sis ; nimium iam tinnis ; tace . 
em illic ego habito . 
Intro abi et cenam coque . 
Propera . 
Quin tu is accubitum et conuiuas cedo , corrumpitur iam cena . 
em , subolem sis uide ! 
Iam hic quoque scelestus est coqui sublingulo . 
Profecto quid nunc primum caueam nescio , ita in aedibus sunt fures , praedo in proxumo est . 
Nam mi hic uicinus apud forum paullo prius pater Calidori opere edixit maxumo ut mihi cauerem a Pseudolo seruo suo ne fidem ei haberem . 
Nam eum circum ire in hunc diem , ut me , si posset , muliere interuorteret ; eum promisisse fortiter dixit sibi sese abducturum a me dolis Phoenicium . 
Nunc ibo intro atque edicam familiaribus profecto ne quis quicquam credat Pseudolo . 
Si umquam quemquam di inmortales uoluere esse auxilio adiutum , tum me et Calidorum seruatum uolunt esse et lenonem exstinctum , quom te adiutorem genuerunt mihi tam doctum hominem atque astutum . 
Sed ubi illic est ? 
Sumne ego homo insipiens , qui haec mecum egomet loquar solus ? 
Dedit uerba mihi hercle , ut opinor : malu cum malo stulte caui . 
Tum pol ego interii , homo si ille abiit , neque hoc opu quod uolui hodie ecficiam . 
Sed eccum uideo uerbeream statuam : ut it , ut magnufice infert sese ! 
Ehem , te hercle ego circumspectabam , nimi metuebam male ne abiisses . 
Fuit meum officium ut facerem , fateor . 
Vbi restiteras ? 
Vbi mi lubitum est . 
Istuc ego satis scio . 
Qur ergo quod scis me rogas ? 
At hoc uolo monere te . 
Monendus ne me moneas . 
Nimi tandem ego aps te contemnor . 
Quippe ego te ni contemnam , stratioticus homo qui cluear ? 
Iam hoc uolo quod occeptumst agi . 
Numquid agere aliud me uides ? 
Ambula ergo cito . 
Immo otiose uolo . 
Haec ea occasiost : dum ille dormit , uolo tu prior occupes adire . 
Quid properas ? 
Placide , ne time . 
Ita ille faxit Iuppiter , ut ille palam ibidem adsiet , quisquis illest qui adest a milite . 
Numquam edepol erit ill potior Harpax quam ego . 
Habe animum bonum : pulchre ego hanc explicatam tibi rem dabo . 
Sic ego illum dolis atque mendaciis in timorem dabo militarem aduenam , ipsus sese ut neget esse eum qui siet meque ut esse autumet qui ipsus est . 
Qui potest ? 
Occidis me quom istuc rogitas . 
O hominem lepidum ! 
Te quoque etiam dolis atque mendaciis , qui magister mihi es , antidibo , ut scias . 
Iuppiter te mihi seruet ! 
Immo mihi . 
Sed uide , ornatus hic me satin condecet ? 
Optume habet . 
Esto . 
Tantum tibi boni di inmortales duint quantum tu tibi optes ; nam si exoptem quantum dignus tantum dent , minu nihilo sit . 
Neque ego hoc homini quemquam uidi magi malum et maleficum . 
Tun id mi ? 
Taceo . 
Sed ego quae tibi bona dabo et faciam , si hanc sobrie rem accurassis ! 
Potin ut taceas ? 
Memorem inmemorem facit qui monet quod memor meminit . 
Teneo , omnia in pectore condita sunt , meditati sunt mihi doli docte . 
Probus est hic homo . 
Neque hic est neque ego . 
At uide ne titubes . 
Potin ut taceas ? 
Ita me di ament Ita non facient : mera iam mendacia fundes . 
Vt ego ob tuam , Simia , perfidiam te amo et metuo et magni facio . 
Ego istuc aliis dare condidici : mihi optrudere non potes palpum . 
Vt ego accipiam te hodie lepide , ubi ecfeceris hoc opus . 
Hahahae ! 
Lepido uictu , uino , unguentis et inter pocula pulpamentis ; ibidem una aderit mulier lepida tibi sauia super sauia quae det . 
Lepide accipi me . 
Immo si ecfici , tum faxo magi dicas . 
Nisi ecfecero , cruciabiliter carnufex me accipito . 
Sed propera mi monstrare ubi sit os lenonis aedium . 
Tertium hoc est . 
St ! 
Tace , aedes hiscunt . 
Credo , animo malest aedibus . 
Quid iam ? 
Quia edepol ipsum lenonem euomunt . 
Illicinest ? 
Illicest . 
Mala mercist , Pseudole , illuc sis uide , ut transuorsus non prouorsus cedit , quasi cancer solet . 
Minu malum hunc hominem esse opinor quam esse censebam coquom , nam nihil etiam dum harpagauit praeter cyathum et cantharum . 
Heus tu , nunc occasio est et tempus . 
Tecum sentio . 
Ingredere in uiam dolose : ego hic in insidiis ero . 
Habui numerum sedulo : hoc est sextum a porta proxumum angiportum , in id angiportum me deuorti iusserat ; quotumas aedis dixerit , id ego admodum incerto scio . 
Quis hic homo chlamydatus est aut unde est aut quem quaeritat ? 
Peregrina facies uidetur hominis atque ignobilis . 
Sed eccum qui ex incerto faciet mihi quod quaero certius . 
Ad me adit recta . 
Vnde ego hominem hunc esse dicam gentium ? 
Heus tu qui cum hirquina barba stas , responde quod rogo . 
Eho , an non priu salutas ? 
Nulla est mihi salus dataria . 
Nam pol hinc tantumdem accipies . 
Iam inde a principio probe . 
Ecquem in angiporto hoc hominem tu nouisti ? 
te rogo . 
Egomet me . 
Pauci istuc faciunt homines quod tu praedicas , nam in foro uix decumus quisque est qui ipsus sese nouerit . 
Saluos sum , iam philosophatur . 
Hominem ego hic quaero malum , legerupam , inpium , peiiurum atque inprobum . 
Me quaeritat , nam illa mea sunt cognomenta ; nomen si memoret modo . 
Quid est ei homini nomen ? 
Leno Ballio . 
Sciuin ego ? 
Ipse ego is sum , adulescens , quem tu quaeritas . 
Tun es Ballio ? 
Ego enim uero is sum . 
Vt uestitus , es perfossor parietum . 
Credo , in tenebris , conspicatus si sis me , apstineas manum . 
Eru meus tibi me salutem multam uoluit dicere . 
Hanc epistulam accipe a me , hanc me tibi iussit dare . 
Quis is homost qui iussit ? 
Perii ! 
Nunc homo in medio lutost ; nomen nescit , haeret haec res . 
Quem hanc misisse ad me autumas ? 
Nosce imaginem : tute eiius nomen memorato mihi , ut sciam te Ballionem esse ipsum . 
Cedo mi epistulam . 
Accipe et cognosce signum . 
Oh ! 
Polymachaeroplagides purus putus est ipsus . 
Noui . 
Heus ! 
Polymachaeroplagidi nomen est . 
Scio nam me recte tibi dedisse epistulam , postquam Polymachaeroplagidem elocutus nomen es . 
Quid agit is ? 
Quod homo edepol fortis atque bellator probus . 
Sed propera hanc pellegere quaeso epistulam ita negotiumst atque accipere argentum actutum mulieremque emittere . 
Nam necesse hodie Sicyoni me esse aut cras mortem exsequi , ita eru meus est imperiosus . 
Noui , notis praedicas . 
Propera pellegere epistulam ergo . 
Id ago , si taceas modo . 
" Miles lenoni Ballioni epistulam conscriptam mittit Polymachaeroplagides , imagine opsignatam quae inter nos duo conuenit olim . 
" Sumbolust in epistula . 
Video et cognosco signum . 
Sed in epistula nullam salutem mittere scriptam solet ? 
Ita militaris disciplinast , Ballio : manu salutem mittunt bene uolentibus ; eadem malam rem mittunt male uolentibus . 
Sed ut occepisti , perge opera experirier quid epistula ista narret . 
Ausculta modo . 
" Harpax calator meus est , ad te qui uenit " tun es is Harpax ? 
Ego sum atque ipse quidem . 
" Qui epistulam istam fert ; ab eo argentum accipe ; cum eo simitu mulierem mitti uolo . 
Salutem scriptam dignum est dignis mittere : te si arbitrarem dignum , misissem tibi . 
" Quid nunc ? 
Argentum des , abducas mulierem . 
Vter remoratur ? 
Quin sequere ergo intro . 
Sequor . 
Peiorem ego hominem magique uorsute malum numquam edepol quemquam uidi quam hic est Simia ; nimisque ego illum hominem metuo et formido male ne malus item erga me sit ut erga illum fuit , ne in re secunda nunc mihi obuortat cornua , si occasionem capsit qui sic sit malus ; atque edepol equidem nolo , nam illi bene uolo . 
Nunc in metu sum maxumo triplici modo : primum omnium iam hunc comparem metuo meum ne deserat med atque ad hostis transeat ; metuo autem ne erus redeat etiam dum a foro , ne capta praeda capti praedones fuant . 
Quom haec metuo , metuo ne ille huc Harpax aduenat priu quam hinc hic Harpax abierit cum muliere . 
Perii hercle ! 
Nimium tarde egrediuntur foras . 
Cor conligatis uasis exspectat meum , si non educat mulierem se cum simul , ut exsolatum ex pectore aufugiat meo . 
Victor sum , uici cautos custodes meos . 
Ne plora , nescis ut res sit , Phoenicium , uerum hau multo post faxo scibis accubans . 
Non ego te ad illum duco dentatum uirum Macedoniensem , qui te nunc flentem facit : quoiam esse te uis maxume , ad eum ducere : Calidorum hau multo post faxo amplexabere . 
Quid tu intus quaeso desedisti quam diu ? 
Mihi cor retunsumst oppugnando pectore . 
Occasionem repperisti , uerbero , ubi perconteris me , insidiis hostilibus ? 
Quin hinc metimur gradibus militariis ? 
Atque edepol , quamquam nequam homo es , recte mones . 
Ite hac , triumphe ! 
ad cantharum recta uia . 
Hahae ! 
nunc demum mi animus in tuto locost , postquam iste hinc abiit atque abduxit mulierem . 
Iube nunc uenire Pseudolum , scelerum caput , et abducere a me mulierem fallaciis . 
Conceptis hercle uerbis , sati certo scio , ego peiiurare me mauellem miliens quam mihi illum uerba per deridiculum dare . 
Nunc deridebo hercle hominem , si conuenero ; uerum in pistrino credo , ut conuenit , fore . 
Nunc ego Simonem mi obuiam ueniat uelim , ut mea laetitia laetus promiscam siet . 
Visso quid rerum meus Vlixes egerit , iamne habeat signum ex arce Ballionia . 
O fortunate , cedo fortunatam manum , Simo . 
Quid est ? 
Iam Quid iam ? 
Nihil est quod metuas . 
Quid est ? 
Venitne homo ad te ? 
Non . 
Quid est igitur boni ? 
Minae uiginti sanae et saluae sunt tibi , hodie quas aps te est instipulatus Pseudolus . 
Velim quidem hercle . 
Roga me uiginti minas , si ille hodie illa sit potitus muliere siue eam tuo gnato hodie , ut promisit , dabit . 
Roga , opsecro hercle ; gestio promittere , omnibu modis tibi esse rem ut saluam scias ; atque etiam habeto mulierem dono tibi . 
Nullumst periclum , quod sciam , stipularier , ut concepisti uerba : uiginti minas dabin ? 
Dabuntur . 
Hoc quidem actumst hau male . 
Sed conuenistin hominem ? 
Immo ambo simul . 
Quid ait ? 
Quid narrat ? 
Quaeso , quid dicit tibi ? 
Nugas theatri , uerba quae in comoediis solent lenoni dici , quae pueri sciunt : malum et scelestum et peiiurum aibat esse me . 
Pol hau mentitust . 
Ergo haud iratus fui : nam quanti refert te ei nec recte dicere qui nihili faciat quique infitias non eat ? 
Quid est ? 
Quid non metuam ab eo ? 
Id audire expeto . 
Quia numquam abducet mulierem iam , nec potest , a me . 
Meministin tibi me dudum dicere eam ueniisse militi Macedonio ? 
Memini . 
em illius seruos huc ad me argentum attulit et opsignatum sumbolum Quid postea ? 
Qui inter me atque illum militem conuenerat : is se cum abduxit mulierem hau multo prius . 
Bonan fide istuc dicis ? 
Vnde ea sit mihi ? 
Vide modo ne illic sit contechnatus quippiam . 
Epistula atque imago me certum facit ; quin illam quidem iam in Sicyonem ex urbe adduxit modo . 
hercle factum ! 
Quid ego cesso Pseudolum facere ut det nomen ad Molas coloniam ? 
Sed quis hic homo est chlamydatus ? 
Non edepol scio , nisi ut opseruemus quo eat aut quam rem gerat . 
Malus et nequamst homo qui nihili eri imperium sui seruo facit , nihilist autem suom qui officium facere inmemor est nisi est admonitus . 
Nam qui liberos esse ilico se arbitrantur , ex conspectu eri si sui se abdiderunt , luxantur , lustrantur , comedunt quod habent , i nomen diu seruitutis ferunt . 
Nec boni ingeni quicquam in is inest , nisi ut inprobis se artibu teneant . 
cum his mihi nec locu nec sermo conuenit neque is nobilis fui . 
Ego , ut mi imperatumst , etsi abest , hic adesse erum arbitror . 
Nunc ego illum metuo , quom hic non adest , ne quom adsiet metuam . 
Ei rei operam dabo . 
Nam in taberna usque adhuc , si ueniret Syrus , quoi dedi sumbolum , mansi , uti iusserat leno ubi esset domi , me aibat arcessere ; uerum ubi is non uenit nec uocat , uenio huc ultro , ut sciam quid rei sit , ne illic homo me ludificetur . 
Nec quicquamst melius quam ut hoc pultem atque aliquem euocem hinc intus . 
Leno argentum hoc uolo a me accipiat atque amittat mulierem mecum simul . 
Heus tu ! 
Quid uis ? 
Hic homo meus est . 
Quidum ? 
Quia praeda haec meast : scortum quaerit , habet argentum . 
Iam admordere hunc mihi lubet . 
Iamne illum comessurus es ? 
Dum recens est , dum calet , dum datur , deuorari decet iam . 
Boni me uiri pauperant , inprobi augent ; populo strenui , mi inprobi usui sunt . 
Malum quod tibi di dabunt ; sic scelestus . 
sitne Ballio domi . 
Venu mihi haec bona datat , quom hos huc adigit lucrifugas , damni cupidos , qui se suamque aetatem bene curant , edunt , bibunt , scortantur : illi sunt alio ingenio atque tu , qui neque tibi bene esse patere et illis quibus est inuides . 
Heus ubi estis uos ? 
Hicquidem ad me recta habet rectam uiam . 
Heus ubi estis uos ? 
Heus adulescens , quid istic debetur tibi ? 
ego ab hoc praedatus ibo ; noui , bona scaeuast mihi . 
Ecquis hoc aperit ? 
Heus chlamydate , quid istic debetur tibi ? 
Aedium dominum lenonem Ballionem quaerito . 
Quisquis es , adulescens , operam fac compendi quaerere . 
Quid iam ? 
Quia tute ipsus coram praesens praesentem uides . 
Tun is es ? 
Chlamydate , caue sis tibi a curuo infortunium atque in hunc intende digitum : hic leno est , at hic est uir probus . 
Sed tu , bone uir , flagitare saepe clamore in foro , quom libella nusquamst , nisi quid leno hic subuenit tibi . 
Quin tu mecum fabulare ? 
Fabulor . 
Quid uis tibi ? 
Argentum accipias . 
Iamdudum , si des , porrexi manum . 
Accipe : hic sunt quinque argenti lectae numeratae minae . 
Hoc tibi eru me iussit ferre Polymachaeroplagides , quod deberet , atque ut mecum mitteres Phoenicium . 
Eru tuos Ita dico . 
miles Ita loquor . 
Macedonius Admodum , inquam . 
Te ad me misit Polymachaeroplagides ? 
Vera memoras . 
Hoc argentum ut mihi dares ? 
Si tu quidem es leno Ballio . 
Atque ut a me mulierem tu abduceres ? 
Ita . 
Phoenicium esse dixit ? 
Recte meministi . 
Mane : iam redeo ad te . 
At maturate propera , nam propero : uides iam diem multum esse . 
Video : hunc aduocare etiam uolo ; mane modo istic , iam reuortar ad te . 
Quid nunc fit , Simo ? 
Quid agimus ? 
Manufesto hunc hominem teneo , qui argentum attulit . 
Quidum ? 
An nescis quae sit haec res ? 
Iuxta cum ignarissumis . 
Pseudolus tuos adlegauit hunc , quasi a Macedonio milite esset . 
Haben argentum ab homine ? 
rogitas quod uides ? 
Heus , memento ergo dimidium istinc mihi de praeda dare : commune istuc esse oportet . 
Quid , malum ? 
Id totum tuom est . 
Quam mox mi operam das ? 
Tibi do equidem . 
Quid nunc mihi es auctor , Simo ? 
Exploratorem hunc faciamus ludos suppositicium adeo donicum ipsus sese ludos fieri senserit . 
Sequere . 
Quid ais ? 
Nemp tu illius seruos es ? 
Planissume . 
Quanti te emit ? 
Suarum in pugna uirium uictoria . 
Nam ego eram domi imperator summus in patria mea . 
An etiam umquam ille expugnauit carcerem , patriam tuam ? 
Contumeliam si dices , audies . 
Quotumo die ex Sicyone huc peruenisti ? 
Altero ad meridie . 
Strenue mehercle iisti . 
Quam uelis pernix homost : ubi suram aspicias , scias posse eum gerere crassas compedis . 
Quid ais ? 
Tunc etiam cubitare solitus in cunis puer ? 
Scilicet . 
Etiamne facere solitun es scin quid loquar ? 
Scilicet solitum esse . 
Sanein estis ? 
Quid hoc quod te rogo ? 
Noctu in uigiliam quando ibat miles , quom tu ibas simul , conueniebatne in uaginam tuam machaera militis ? 
In malam crucem ? 
Ire licebit tibi tamen hodie temperei . 
Quin tu mulierem mi emittis ? 
Aut redde argentum . 
Mane . 
Quid maneam ? 
Chlamydem hanc commemora quanti conductast . 
Quid est ? 
Quid meret machaera ? 
Elleborum hisce hominibus opus est . 
Eho Mitte . 
quid mercedis petasus hodie domino demeret ? 
Quid " domino " ? 
Quid somniatis ? 
Mea quidem haec habeo omnia , meo peculio empta . 
Nemp quod femina summa sustinent . 
Vncti hi sunt senes , fricari sese ex antiquo uolunt . 
Responde , opsecro hercle , hoc uero serio quod te rogo : quid meres ? 
Quantillo argenti te conduxit Pseudolus ? 
Quis istic Pseudolust ? 
Praeceptor tuo , qui te hanc fallaciam docuit , ut fallaciis hinc mulierem a me abduceres . 
Quem tu Pseudolum , quas tu mihi praedicas fallacias ? 
Quem ego hominem nulli coloris noui . 
Non tu istinc abis ? 
nihil est hodie hic sucophantis quaestus : proin tu Pseudolo nunties abduxisse alium praedam , qui occurrit prior Harpax . 
Is quidem edepol Harpax ego sum . 
Immo edepol esse uis . 
Purus putus hic sucophantast . 
Ego tibi argentum dedi et dudum adueniens extemplo sumbolum seruo tuo , eri imagine opsignatam epistulam , hic ante ostium . 
Meo tu epistulam dedisti seruo ? 
Quoi seruo ? 
Suro . 
Non confidit sycophanta hic nugis : meditatus malest . 
Edepol hominem uerberonem Pseudolum , ut docte dolum commentust ! 
Tantundem argenti quantum miles debuit dedit huic atque hominem exornauit mulierem qui abduceret . 
Nam illam epistulam ipsus uerus Harpax huc ad me attulit . 
Harpax ego uocor , ego seruos sum Macedoni militis ego nec sycophantiose quicquam ago nec malefice neque istum Pseudolum mortalis qui sit noui neque scio . 
Tu , nisi mirumst , leno , plane perdidisti mulierem . 
Edepol ne istuc magi magisque metuo quom uerba audio . 
Mihi quoque edepol iamdudum ille Surus cor perfrigefacit , sumbolum qui ab hoc accepit . 
Mira sunt ni Pseudolust . 
Eho tu , qua facie fuit dudum quoi dedisti sumbolum ? 
Rufus quidam , uentriosus , crassis suris , subniger , magno capite , acutis oculis , ore rubicundo , admodum magnis pedibus . 
Perdidisti , postquam dixisti pedes . 
Pseudolus fuit ipsus . 
Actumst de me . 
Iam morior , Hercle te hau sinam emoriri , nisi mi argentum redditur , uiginti minae . 
Atque etiam mihi aliae uiginti minae . 
Auferen tu id praemium a me quod promisi per iocum ? 
De inprobis uiris auferri praemium et praedam decet . 
Saltem Pseudolum mihi dedas . 
Pseudolum ego dedam tibi ? 
Quid deliquit ? 
Dixin ab eo tibi ut caueres centiens ? 
Perdidit me . 
At me uiginti modicis multauit minis . 
Quid nunc faciam ? 
Si mi argentum dederis , te suspendito . 
Di te perdant ! 
Sequere sis me ergo hac ad forum ut soluam . 
Sequor . 
Quid ego ? 
Peregrinos apsoluam , cras agam cum ciuibus . 
Pseudolus mihi centuriata habuit capitis comitia , qui illum ad med hodie adlegauit mulierem qui abduceret . 
Sequere tu . 
Nunc ne exspectetis dum hac domum redeam uia ; ita res gestast : angiporta haec certum est consectarier . 
Si graderere tantum quantum loquere , iam esses ad forum . 
Certumst mihi hunc emortualem facere ex natali die . 
ego illum tetigi , bene autem seruos inimicum suom . 
Nunc mi certum est alio pacto Pseudolo insidias dare quam in aliis comoediis fit , ubi cum stimulis aut flagris insidiantur : at ego iam intus promam uiginti minas quas promisi si ecfecisset ; obuiam ei ultro deferam . 
Nimis illic mortalis doctus , nimi uorsutus , nimi malus ; superauit dolum Troianum atque Vlixem Pseudolus . 
Nunc ibo intro , argentum promam , Pseudolo insidias dabo . 
Quid hoc ? 
Sicine hoc fit , pedes ? 
Statin an non ? 
An id uoltis ut me hinc iacentem aliquis tollat ? 
Nam hercle si cecidero , uostrum erit flagitium . 
Pergitin pergere ? 
Ah ! 
Saeuiendum mi hodie est ; magnum hoc uitium uino est : pedes captat primum , luctator dolosust . 
Profecto edepol ego nunc probe habeo madulsam : ita uictu excurato , ita magnis munditiis diuis dignis , itaque in loco festiuo sumus festiue accepti . 
Quid opust me multas agere ambages ? 
Hoc est homini quam ob rem uitam amet , hic omnes uoluptates , in hoc omnes uenustates sunt : deis proxumum esse arbitror . 
Nam ubi amans complexust amantem , ubi ad labra labella adiungit , ubi altera alterum bilingui manufesto inter se prehendunt , ubi mammia mammicula opprimitur aut si lubet corpora conduplicant , manu candida cantharum dulciferum propinare amicissumam amicitiam , neque esse alium alii odio ibi nec molestum nec sermonibus morologis uti , unguenta atque odores , lemniscos , corollas dari dapsilis , non enim parce promi , uictum ceterum ne quis me roget : hoc ego modo atque erus minor hunc diem sumpsimus prothyme , postquam opus meum ut uolui omne perpetraui hostibus fugatis . 
cordi atque animo suo opsequentis . 
Sed post quam exsurrexi , orant med ut saltem . 
Ad hunc me modum intuli illis sati facete nimis ex discipulina , quippe ego qui probe Ionica perdidici . 
sic haec incessi ludibundus . 
Plaudunt , " parum " clamitant mi uti reuortar . 
id fuit naenia ludo . 
Itaque dum enitor , prox ! 
Iam paene inquinaui pallium . 
Nimiae tum uoluptati edepol fui ob casum . 
Datur cantharus : bibi . 
Commuto ilico pallium , illud posiui ; inde huc exii , crapulam dum amouerem . 
Nunc ab ero ad erum meum maiorem uenio foedus commemoratum . 
Aperite , aperite , heus , Simoni me adesse aliquis nuntiate . 
Vox uiri pessumi me exciet foras . 
Sed quid hoc ? 
Quo modo ? 
Quid uideo ego ? 
Cum corona ebrium Pseudolum tuom . 
Libere hercle hoc quidem . 
Sed uide statum . 
Num mea gratia pertimescit magis ? 
Cogito saeuiter , blanditerne adloquar . 
Sed me hoc uotat uim facere nunc quod fero , si qua in hoc spes sitast mihi . 
Vir malus uiro optumo obuiam it . 
Di te ament , Pseudole . 
Hae ! 
I in malam crucem . 
Qur ego adflicter ? 
Quid tu , malum , in os igitur mi ebrius inructas ? 
Molliter sis tene me , caue ne cadam : non uides me ut madide madeam ? 
Quae istaec audaciast te sic interdius cum corolla ebrium ingrediri ? 
Lubet . 
Quid , lubet ? 
Pergin ructare in os mihi ? 
Suauis ructus mihi est . 
Sic sine , Simo . 
Credo equidem potis esse te , scelus , Massici montis uberrumos quattuor fructus ebibere in hora una . 
" Hiberna " addito . 
Sed dic tamen ( hau male mones ) unde onustam celocem agere te praedicem ? 
Cum tuo filio perpotaui modo . 
Sed , Simo , ut probe tactu Ballio est ! 
Quae tibi dixi ut ecfecta reddidi ! 
Pessumus homo . 
Mulier haec facit : cum tuo filio libera accubat . 
Omnia ut quidque egisti ordine scio . 
Quid ergo dubitas dare mi argentum ? 
Ius petis , fateor . 
Tene . 
At negabas daturum esse te mihi : tamen das . 
Onera hunc hominem ac me consequere hac . 
Egone istum onerem ? 
Onerabi , scio . 
Quid ego huic homini faciam ? 
Satin ultro et argentum aufert et me inridet ? 
Vae uictis ! 
Vorte ergo umerum . 
em ! 
Hoc ego numquam ratu sum fore me ut tibi fierem supplex . 
Heu heu heu ! 
Desine . 
Doleo . 
Ni doleres tu , ego dolerem . 
Quid ? 
hoc auferen , Pseudole mi , aps tuo ero ? 
lubentissumo corde atque animo . 
Nonne audes , quaesso , aliquam partem mihi gratiam facere hinc de argento ? 
Non me deices auidum esse hominem ? 
Nam hinc numquam eri nummo diuitior , neque te mei tergi misereret , hoc sei non hodie ecfecissem . 
Erit ubi te ulciscar , sei uiuo . 
Quid minitare ? 
Habeo tergum . 
Age sane . 
Igitur redi . 
Quid redeam ? 
Redi modo : non eri deceptus . 
Redeo . 
Simul mecum i potatum . 
Egone eam ? 
Fac quod te iubeo : Si is , aut dimidium aut plus etiam faxo hinc feres . 
Eo , duc me quo uis . 
Quid nunc ? 
Numquid iratus es aut mihi aut filio propter has res , Simo ? 
Nil profecto . 
I hac . 
Te sequor . 
Quin uocas spectatores simul ? 
Hercle me isti hau solent uocare , neque ergo ego istos ; uerum sei uoltis adplaudere atque adprobare hunc gregem et fabulam in crastinum uos uocabo . 
