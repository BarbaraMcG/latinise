multus satiari litata Ceres . 
illic ut Genuae mos est frumenta reponi , stant ad nubiferos horrea tuta Notos atque tenet uigilans hiberna Ligustica miles , qui gerit in medium lanea terga suem . 
accipimur stabulo : diues propola ministrat , dum flexus magno tenditur aere focus ; praebet non uili pretio promptaria Bacchum exundasque fluit gratus odore cadus . 
sed pergrata mihi praesentia Marcellini , cuius amore nihil dulcius esse potest : diu protector , saepe tribunus praecipuoque fuit nuper honore comes . 
securi Turones illo custode fuerunt , terribilis nulli praedo sagatus erat ; nunc hostem quoque sollicitat mercator auarum totque simul raptant monstra minora canes . 
s aditanda calumnia lites naufragiis . 
cingunt in propugnacula rupes , meritum machina tollat opus . 
nunc orbi Tyrias mirari desinat arces atque Amphionium saxa secuta melos , uel quos Pergameos Neptunia Troia labores causam laudis habet frustra tridente dei . 
conditor ipse nouae consul Constantius urbis ciuibus auspicium consiliumque dedit , dum post belligerum trabeis thoraca secundis effulget Latii nominis una salus . 
inuictaque pectora curis repetit Martia palma uirum . 
Aerea supremo collegae amplectimur ora , optantes redeat iam geminatus honos : quin ego , si tantum uatis sortitus hiatum , huius non cessem grandia gesta loqui . 
