Corporis exsuperat uires prudentia mentis . 
Ne tua paeniteat caueas uictoria temet . 
Uir bonus esse nequit nisi qui siet omnibus aequus . 
Non tu quaeso iocis laedas nec carmine quemquam . 
Sit seruus mentis uenter , sit serua libido . 
Eripe , si ualeas , non suggere tela furenti . 
Saepe nocet puero miratio blanda magistri . 
Cum sapiente loquens perpaucis utere uerbis . 
Egregios faciet mentis constantia mores . 
Felix , qui causam loquitur prudentis in aurem . 
Tantum uerba ualent , quantum mens sentiat illa . 
Non erit antiquo nouus anteferendus amicus . 
Moribus egregiis facias tibi nomen honestum . 
Cui prodest socius qui non prodesse probatur ? 
Res se uera quidem semper declarat honeste . 
Actibus aut uerbis noli tu adsuescere prauis . 
Praemeditata animo leuius sufferre ualebis . 
Quae subito adueniunt multo grauiora uidentur . 
Felix , alterius cui sunt documenta flagella . 
Praemia non capiet , ingrato qui bona praestat . 
Omnis paulatim leto nos applicat hora . 
Ante diem mortis nullus laudabilis exstat . 
Doctor erit magnus , factis qui quod docet implet . 
Quod tibi uis fieri , hoc alii praestare memento . 
Quod tibi non optes , alii ne feceris ulli . 
Corripe prudentem : reddetur gratia uerbis . 
Plus tua quam alterius damnabis crimina iudex . 
Sis bonus idque bonis , laesus nec laede nocentem . 
Uir prudens animo est melior quam fortis in armis . 
Diuitias animo iniustas attendere noli . 
Semper auarus amat mendacia furta rapinas . 
Inuidiae maculat famam mala pestis honestam . 
Nil sine consilio facias : sic facta probantur . 
Instanter facias , sors quae tibi tradat agenda . 
Improperes numquam , dederis munuscula si qua . 
Omnia pertractet primum mens uerba loquelae . 
Sic nouus atque nouum uinum ueterascat amicus . 
Alma dies noctem sequitur somnosque labores . 
Tempora dum uariant , animus sit semper honestus . 
Corripe peccantem , noli at dimittere , amicum . 
Obseruat sapiens sibi tempus in ore loquendi ; insipiens loquitur spretum sine tempore uerbum . 
Iam magnum reddis modico tu munus amico , si ipsum ut amicus amas : amor est pretiosior auro . 
Diues erit semper , dure qui operatur in agro . 
Otia qui sequitur , ueniet huic semper egestas . 
Omnibus est opibus melior uir mente fidelis . 
Qui bona sectatur prima bene surgit in hora . 
Multorum profert sapientis lingua salutem . 
Hostili in bello dominatur dextera fortis . 
Lingua ligata tibi multos acquirit amicos . 
Diligit hic natum , uirga qui corripit illum . 
