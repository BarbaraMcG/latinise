Aeterne rerum conditor , noctem diemque qui regis , et temporum das tempora , ut alleues fastidium ; praeco diei iam sonat , noctis profundae peruigil , nocturna lux uiantibus , a nocte noctem segregans . 
hoc excitatus lucifer soluit polum caligine , hoc omnis errorum chorus uias nocendi deserit . 
hoc nauta uires colligit , pontique mitescunt freta ; hoc ipse petra ecclesiae canente culpam diluit . 
surgamus ergo strenue : gallus iacentes excitat et somnolentos increpat ; gallus negantes arguit . 
gallo canente spes redit , aegris salus refunditur , mucro latronis conditur , lapsis fides reuertitur . 
Iesu , labantes respice , et nos uidendo corrige ; si respicis lapsus cadunt , fletuque culpa soluitur . 
tu lux refulge sensibus , mentisque somnum discute ; te nostra uox primum sonet , et uota soluamus tibi . 
Splendor paternae gloriae , de luce lucem proferens , lux lucis et fons luminis , dies dierum inluminans , uerusque sol inlabere , micans nitore perpeti , iubarque sancti Spiritus infunde nostris sensibus . 
uotis uocemus et Patrem ( Patrem perennis gloriae , Patrem potentis gratiae ) culpam releget lubricam , informet actus strenuos , dentem retundat inuidi , casus secundet asperos , donet gerendi gratiam , mentem gubernet et regat casto fideli corpore ; fides calore ferueat , fraudis uenena nesciat . 
Christusque nobis sit cibus , potusque noster sit fides ; laeti bibamus sobriam ebrietatem Spiritus . 
laetus dies hic transeat , pudor sit ut diluculum , fides uelut meridies , crepusculum mens nesciat . 
aurora cursus prouehit , aurora totus prodeat , in Patre totus Filius , et totus in Verbo Pater . 
Iam surgit hora tertia , qua Christus ascendit crucem ; nil insolens mens cogitet , intendat affectum precis . 
qui corde Christum suscipit , innoxium sensum gerit , uotisque praestat sedulis sanctum mereri Spiritum . 
haec hora , quae finem dedit diri ueterno criminis , mortisque regnum diruit culpamque ab aeuo sustulit . 
hinc iam beata tempora coepere Christi gratia , fidei repleuit ueritas totum per orbem ecclesias . 
celso triumphi uertice matri loquebatur suae : " en filius , mater , tuus , " apostolo " en mater tua , " praetenta nuptae foedera alto docens mysterio , ne uirginis partus sacer matris pudorem laederet . 
cui fidem caelestibus Iesus dedit miraculis , nec credidit plebs impia : qui credidit saluus erit . 
nos credimus natum Deum partumque uirginis sacrae , peccata qui mundi tulit ad dexteram sedens Patris . 
Deus creator omnium , polique rector , uestiens diem decoro lumine , noctem soporis gratia , artus solutos ut quies reddat laboris usui , mentesque fessas alleuet luctusque soluat anxios , grates peracto iam die et noctis exortu preces , uoti reos ut adiuues , hymnum canentes soluimus . 
te cordis ima concinant , te uox canora concrepet , te diligat castus amor , te mens adoret sobria : ut cum profunda clauserit diem caligo noctium , fides tenebras nesciat et nox fide reluceat . 
dormire mentem ne sinas , dormire culpa nouerit , castis fides refrigerans somni uaporem temperet . 
exuta sensu lubrico te cordis ima somnient , nec hostis inuidi dolo pauor quietos suscitet . 
Christum rogemus et Patrem , Christi Patrisque Spiritum , unum potens per omnia , foue precantes , Trinitas . 
Intende , qui regis Israel , super cherubin qui sedes , adpare Ephrem coram , excita potentiam tuam et ueni . 
ueni , redemptor gentium , ostende partum uirginis , miretur omne saeculum , talis decet partus Deo . 
non ex uirili semine , sed mystico spiramine Verbum Dei factum est caro , fructusque uentris floruit . 
aluus tumescit uirginis , claustrum pudoris permanet , uexilla uirtutum micant , uersatur in templo Deus . 
procedat e thalamo suo , pudoris aula regia , geminae gigans substantiae ; alacris occurrat uiam . 
egressus eius a Patre , regressus eius ad Patrem , excursus usque ad inferos , recursus ad sedem Dei . 
aequalis aeterno Patri carnis tropaeo accingere , infirma nostri corporis uirtute firmans perpeti . 
praesepe iam fulget tuum lumenque nox spirat nouum , quod nulla nox interpolet fideque iugi luceat . 
Amore Christi nobilis et filius tonitrui arcana Iohannes Dei fatu reuelauit sacro . 
captis solebat piscibus patris senectam pascere ; turbante dum natat salo , inmobilis fide stetit . 
hamum profundo merserat , piscatus est Verbum Dei , iactauit undis retia , uitam leuauit omnium . 
piscis bonus pia est fides mundi supernatans salum , subnixa Christi pectore , sancto locuta Spiritu : " in principio erat Verbum , et Verbum erat apud Deum , et Deus erat Verbum , hoc erat in principio apud Deum . 
omnia per ipsum facta sunt . 
" se laudet ipse , se sonet , et laureatus Spiritu scriptis coronetur suis . 
commune multis passio , cruorque delictum lauans ; hoc morte praestat martyrum quod fecit esse martyres . 
uinctus tamen ab inpiis calente oliuo dicitur tersisse mundi puluerem , stetisse uictor aemuli . 
Inluminans altissimus micantium astrorum globos , pax , uita , lumen , ueritas , Iesu , faue precantibus ; seu mystico baptismate fluenta Iordanis retro conuersa quondam tertio praesente sacraris die ; seu stella partum uirginis caelo micans signauerit , et hoc adoratum die praesepe magos duxerit ; uel hydriis plenis aquae uini saporem infuderis ; hausit minister conscius , quod ipse non impleuerat . 
aquas colorari uidens , inebriare flumina , elementa mutata stupet transire in usus alteros . 
sic quinque milibus uirum dum quinque panes diuidis , edentium sub dentibus in ore crescebat cibus . 
multiplicabatur magis dispendio panis suo . 
quis haec uidens mirabitur iuges meatus fontium ? 
inter manus frangentium panis rigatur profluus ; intacta quae non fregerant fragmenta subrepunt uiris . 
Agnes beatae uirginis natalis est , quo spiritum caelo refudit debitum pio sacrata sanguine . 
matura martyrio fuit , matura nondum nuptiis . 
nutabat in uiris fides , cedebat effessus senex . 
metu parentes territi claustrum pudoris auxerant : soluit fores custodiae fides teneri nescia prodire quis nuptum putet , ( sic laeta uultu ducitur ) , nouas uiro ferens opes , dotata censu sanguinis . 
aras nefandi numinis adolere taedis cogitur : respondet " haud tales faces sumpsere Christi uirgines : hic ignis exstinguit fidem , haec flamma lumen eripit . 
hic , hic ferite ! 
ut profluo cruore restinguam focos . 
" percussa quam pompam tulit ! 
nam ueste se totam tegens curam pudoris praestitit , ne quis retectam cerneret . 
in morte uiuebat pudor , uultumque texerat manu , terram genu flexo petit lapsu uerecundo cadens . 
Hic est dies uerus Dei sancto serenus lumine , quo diluit sanguis sacer probrosa mundi crimina ; fidem refundens perditis caecosque uisu inluminans . 
quem non graui soluit metu latronis absolutio ? 
qui praemium mutans cruce Iesum breui adquisit fide iustosque praeuio gradu praeuenit in regno Dei . 
opus stupent et angeli poenam uidentes corporis Christoque adhaerentem reum uitam beatam carpere . 
mysterium mirabile ! 
ut abluat mundi luem . 
peccata tollat omnium carnis uitia mundans caro ! 
quid hoc potest sublimius , ut culpa quaerat gratiam metumque soluat caritas reddatque mors uitam nouam , hamum sibi mors deuoret suisque se nodis liget , moriatur ut uita omnium , resurgat ut uita omnium ; cum mors per omnes transeat , omnes resurgant mortui , consumpta mors ictu suo perisse se solam gemat ? 
Victor , Nabor , Felix , Mediolani martyres , solo hospites , Mauri genus , terrisque nostris aduenae . 
torrens harena quos dedit , anhela solis aestubus , extrema terrae finium , exsulque nostri nominis , suscepit hospites Padus mercede magna sanguinis : sancto repleuit Spiritu almae fides ecclesiae ; et se coronauit trium cruore sacro martyrum , castrisque raptos impiis Christo sacrauit milites . 
profecit ad fidem labor , armisque docti bellicis pro rege uitam ponere , decere pro Christo pati , non tela quaerunt ferrea , non arma Christi milites . 
munitus armis ambulat , ueram fidem qui possidet . 
scutum uiro sua est fides et mors triumphus , quem inuidens nobis tyrannus ad oppidum Laudense misit martyres . 
sed reddiderunt hostias rapti quadrigis corpora , reuecti in ora principum plaustri triumphalis modo . 
Grates tibi , Iesu , nouas noui repertor muneris Protasio Geruasio martyribus inuentis cano . 
piae latebant hostiae , sed non latebat fons sacer : latere sanguis non potest , qui clamat ad Deum patrem . 
caelo refulgens gratia artus reuelauit sacros : nequimus esse martyres , sed repperimus martyres . 
hic quis requirat testium uoces , ubi factum est fides ? 
sanatus inpos mentium opus fatetur martyrum . 
caecus recepto lumine mortis sacrae meritum probat : Seuerus est nomen uiro , usus minister publici . 
ut martyrum uestem attigit et ora tersit nubila , lumen refulsit ilico fugitque pulsa caecitas . 
soluta turba uinculis , spiris draconum libera , emissa totis urbibus domum redit cum gratia . 
uetusta saecla uidimus , iactata semicinctia , tactuque et umbra corporum aegris salutem redditam . 
Apostolorum passio diem sacrauit saeculi , Petri triumphum nobilem , Pauli coronam praeferens . 
coniunxit aequales uiros cruor triumphalis necis , Deum secutos praesulem Christi coronauit fides . 
primus Petrus apostolus , nec Paulus inpar gratia ; electionis uas sacrae , Petri adaequauit fidem . 
uerso crucis uestigio Simon honorem dans Deo suspensus ascendit , dati non inmemor oraculi . 
praecinctus , ut dictum est , senex et eleuatus ab altero quo nollet iuit , sed uolens mortem subegit asperam . 
hinc Roma celsum uerticem deuotionis extulit , fundata tali sanguine et uate tanto nobilis . 
tantae per urbis ambitum stipata tendunt agmina , trinis celebratur uiis festum sacrorum martyrum . 
prodire quis mundum putet , concurrere plebem poli : electa gentium caput , sedes magistri gentium . 
Apostolorum supparem Laurentium archidiaconem pari corona martyrum Romana sacrauit fides . 
Xystum sequens hic martyrem responsa uatis rettulit : " maerere , fili , desine , sequere me post triduum . 
" nec territus poenae metu heres futurus sanguinis spectauit obtutu pio , quod ipse mox persoluerat . 
iam tunc in illo martyre egit triumphum martyris , successor aequus syngraphum uocis tenens et sanguinis . 
post triduum iussus tamen census sacratos prodere spondet pie nec abnuit , addens dolum uictoriae . 
spectaculum pulcherrimum ! 
egena cogit agmina inopesque monstrans praedicat : " hi sunt opes ecclesiae . 
" uere piorum perpetes inopes profecto sunt opes . 
auarus inlusus dolet flammas et ultrices parat . 
fugit perustus carnifex suisque cedit ignibus : " uersate me , " martyr uocat , " uorate , si coctum est , " iubet . 
Aeterna Christi munera et martyrum uictorias , laudes ferentes debitas , laetis canamus mentibus . 
ecclesiarum principes , belli triumphales duces , caelestis aulae milites et uera mundi lumina , terrore uicto saeculi poenisque spretis corporis , mortis sacrae conpendio lucem beatam possident . 
traduntur igni martyres et bestiarum dentibus : armata saeuit ungulis tortoris insani manus . 
nudata pendent uiscera , sanguis sacratus funditur , sed permanent inmobiles uitae perennis gratia . 
deuota sanctorum fides , inuicta spes credentium , perfecta Christi caritas mundi triumphat principem . 
in his paterna gloria , in his uoluntas Spiritus , exultat in his Filius : caelum repletur gaudio . 
te nunc , redemptor , quaesumus , ut martyrum consortio iungas precantes seruulos in sempiterna saecula . 
Nunc sancte nobis Spiritus , unum Patri cum Filio , dignare promptus ingeri nostro refusus pectori . 
os , lingua , mens , sensus , uigor confessionem personent , flammescat igne caritas , accendat ardor proximos . 
Rector potens , uerax Deus , qui temperas rerum uices , splendore mane qui instruis et ignibus meridiem , exstingue flammas litium , aufer calorem noxium , confer salutem corporum , ueramque pacem cordium . 
Rerum Deus tenax uigor , inmotus in te permanens , lucis diurnae tempora successibus determinans , largire clarum uespere , quo uita nusquam decidat , sed praemium mortis sacrae perennis instet gloria . 
Iesu corona uirginum , quem mater illa concipit , quae sola uirgo parturit , haec uota clemens accipe . 
qui pascis inter lilia saeptus choreis uirginum , sponsus decorus gloria sponsisque reddens praemia . 
quocumque pergis , uirgines secuntur atque laudibus post te canentes cursitant hymnosque dulces personant . 
te deprecamur , largius nostris adauge mentibus nescire prorsus omnia corruptionis uulnera . 
