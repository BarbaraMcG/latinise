Si manus aut similis docilis mihi fingere ceras aut ebur impressis aurumue animare figuris . 
hinc , Priscilla , tuo solatia grata marito conciperem . 
namque egregia pietate meretur ut uel Apelleo uultus signata colore , Phidiaca uel nata manu reddare dolenti . 
sic auferre rogis umbram conatur , et ingens certamen cum Morte gerit , curasque fatigat artificum inque omni te quaerit amare metallo . 
sed mortalis honos , agilis quem dextra laborat . 
nos tibi , laudati iuuenis rarissima coniunx , longa nec obscurum finem latura perenni temptamus dare iusta lyra , modo dexter Apollo quique uenit iuncto mihi semper Apolline Caesar annuat : haut alio melius condere sepulcro . 
Sera quidem tanto struitur medicina dolori , altera cum uolucris Phoebi rota torqueat annum ; sed cum plaga recens et adhuc in uulnere primo nigra domus , quis tum miseras accessus ad aures coniugis orbati ? 
tunc flere et scindere uestes et famulos lassare greges et uincere planctus Fataque et iniustos rabidis pulsare querelis caelicolas solamen erat . 
licet ipse leuandos ad gemitus siluis comitatus et amnibus Orpheus afforet atque omnis pariter matertera uatem , omnis Apollineus tegeret Bacchique sacerdos : nil cantus , nil fila deis pallentis Auerni Eumenidumque audita comis mulcere ualerent : tantus in attonito regnabat pectore luctus ! 
nunc etiam ad tactus refugit iam plana cicatrix , dum canimus , grauibusque oculis uxorius instat imber . 
habentne pios etiamnum haec lumina fletus ? 
mira fides ! 
citius genetrix Sipylea feretur exhausisse genas , citius Tithonida maesti deficient rores aut exsatiata fatiscet mater Achilleis hiemes affrangere bustis . 
macte animi ! 
notat ista deus , qui flectit habenas orbis et humanos propior Ioue digerit actus , maerentemque uidet lectique arcana ministri . 
hinc etiam documenta capit , quod diligis umbram et colis exsequias . 
hic est castissimus ardor , hic amor a domino meritus censore probari . 
Nec mirum , si uos collato pectore mixtos iunxit inabrupta Concordia longa catena . 
illa quidem nuptumque prior taedasque marito passa alio , sed te ceu uirginitate iugatum uisceribus totis animaque amplexa fouebat ; qualiter aequaeuo sociatam palmite uitem ulmus amat miscetque nemus ditemque precatur autumnum et caris gaudet redimita racemis . 
Laudantur proauis seu pulchrae munere formae quae morum caruere bonis , falsaeque potentes laudis egent uerae : tibi quamquam et origo niteret et felix species multumque optanda maritis , ex te maior honos , unum nouisse cubile , unum secretis agitare sub ossibus ignem . 
illum nec Phrygius uitiasset raptor amorem Dulichiiue proci nec qui fraternus adulter casta Mycenaeo conubia polluit auro . 
si Babylonos opes , Lydae si pondera gazae Indorumque dares Serumque Arabumque potentes diuitias , mallet cum paupertate pudica intemerata mori uitamque rependere famae . 
nec frons triste rigens nimiusque in moribus horror , sed simplex hilarisque fides et mixta pudori gratia . 
quod si anceps metus ad maiora uocasset , illa uel armiferas pro coniuge laeta cateruas fulmineosque ignes mediique pericula ponti exciperet . 
melius , quod non aduersa probarunt , quae tibi cura tori , quantus pro coniuge pallor . 
sed meliore uia dextros tua uota marito promeruere deos , dum nocte dieque fatigas numina , dum cunctis supplex aduolueris aris et mitem genium domini praesentis adoras . 
Audita es , uenitque gradu Fortuna benigno . 
uidit quippe pii iuuenis nauamque quietem intactamque fidem succinctaque pectora curis et uigiles sensus et digna euoluere tantas sobria corda uices , uidit qui cuncta suorum nouit et inspectis ambit latus omne ministris . 
nec mirum : uidet ille ortus obitusque , quid Auster , quid Boreas hibernus agat , ferrique togaeque consilia atque ipsam mentem probat . 
ille iubatis molem immensam umeris et uix tractabile pondus imposuit ( nec enim numerosior altera sacra cura domo ) : magnum late dimittere in orbem Romulei mandata ducis , uiresque modosque imperii tractare manu ; quae laurus ab Arcto , quid uagus Euphrates , quid ripa binominis Histri , quid Rheni uexilla ferant , quantum ultimus orbis cesserit et refugo circumsona gurgite Thule ( omnia nam laetas pila attollentia frondes , nullaque famosa signatur lancea penna ) ; praeterea , fidos dominus si diuidat enses , pandere , quis centum ualeat frenare , maniplos inter missus eques , quis praecepisse cohorti , quem deceat clari praestantior ordo tribuni , quisnam frenigerae signum dare dignior alae ; mille etiam praenosse uices , an merserit agros Nilus , an imbrifero Libye sudauerit Austro : cunctaque si numerem , non plura interprete uirga nuntiat ex celsis ales Tegeaticus astris , quaeque cadit liquidas Iunonia uirgo per auras et picturato pluuium ligat aera gyro , quaeque tuas laurus uolucri , Germanice , cursu Fama uehit praegressa diem tardumque sub astris Arcada et in medio linquit Thaumantida caelo . 
Qualem te superi , Priscilla , hominesque benigno aspexere die , cum primum ingentibus actis admotus coniunx ! 
uicisti gaudia paene ipsius , effuso dum pectore prona sacratos ante pedes auide domini tam magna merentis uolueris . 
Aonio non sic in uertice gaudet , quam pater arcani praefecit hiatibus antri Delius , aut primi cui ius uenerabile thyrsi Bacchus et attonitae tribuit uexilla cateruae . 
nec tamen hinc mutata quies probitasue secundis intumuit : tenor idem animo moresque modesti fortuna crescente manent . 
fouet anxia curas coniugis hortaturque simul flectitque labores . 
ipsa dapes modicas et sobria pocula tradit , exemplumque ad erile monet , uelut Apula coniunx agricolae parci uel sole infecta Sabino , quae uidet emeriti iam prospectantibus astris tempus adesse uiri , propere mensasque torosque instruit exspectatque sonum redeuntis aratri . 
parua loquor . 
tecum gelidas comes illa per Arctos Sarmaticasque hiemes Histrumque et pallida Rheni frigora , tecum omnes animo durata per aestus et , si castra darent , uellet gestare pharetras , uellet Amazonia latus intercludere pelta , dum te puluerea bellorum nube uideret Caesarei prope fulmen equi diuinaque tela uibrantem et magnae sparsum sudoribus hastae . 
Hactenus alma chelys . 
tempus nunc ponere frondes , Phoebe , tuas maestaque comam damnare cupresso . 
Quisnam impacata consanguinitate ligauit Fortunam Inuidiamque deus ? 
quis iussit iniquas aeternum bellare deas ? 
nullamne notabit illa domum , toruo quam non haec lumine figat protinus et saeua proturbet gaudia dextra ? 
florebant hilares inconcussique penates : nil maestum . 
quid enim , quamuis infida leuisque , Caesare tam dextro posset Fortuna timeri ? 
inuenere uiam liuentia Fata , piumque intrauit uis saeua larem . 
sic plena maligno afflantur uineta Noto , sic alta senescit imbre seges nimio , rapidae sic obuia puppi inuidet et uelis adnubilat aura secundis : carpitur eximium fato Priscilla decorem ; qualiter alta comam siluarum gloria pinus seu Iouis igne malo seu iam radice soluta deficit et nulli spoliata remurmurat aurae . 
quid probitas aut casta fides , quid numina prosunt culta deum ? 
furuae miseram circum undique leti uallauere plagae , tenduntur dura sororum licia et exacti superest pars ultima fili . 
nil famuli coetus , nil ars operosa medentum auxiliata malis ; comites tamen undique ficto spem simulant uultu , flentem notat illa maritum . 
ille modo infernae nequiquam flumina Lethes incorrupta rogat , nunc anxius omnibus aris illacrimat signatque fores et pectore terget limina ; nunc magni uocat exorabile numen Caesaris . 
heu durus fati tenor ! 
estne quod illi non liceat ? 
quantae poterant mortalibus annis accessisse morae si tu , pater , omne teneres arbitrium ! 
caeco gemeret Mors clusa barathro longius et uacuae posuissent stamina Parcae . 
Iamque cadunt uultus oculisque nouissimus error obtunsaeque aures , nisi cum uox sola mariti noscitur ; illum unum media de morte reuersa mens uidet , illum aegris circumdat fortiter ulnis immotas obuersa genas , nec sole supremo lumina , sed dulci mauult satiare marito . 
Tum sic unanimum moriens solatur amantem : " pars animae uictura meae , cui linquere possim o utinam , quos dura mihi rapit Atropos , annos : parce , precor , lacrimis , saeuo ne concute planctu pectora , nec crucia fugientem coniugis umbram . 
linquo equidem thalamos , saluo tamen ordine mortis , quod prior : exegi longa potiora senecta tempora ; uidi omni pridem te flore nitentem , uidi altae propius propiusque accedere dextrae . 
non in te Fatis , non iam caelestibus ullis arbitrium : mecum ista fero . 
tu limite coepto tende libens sacrumque latus geniumque potentem irrequietus ama . 
nunc , quod cupis ipse iuberi , da Capitolinis aeternum sedibus aurum , quo niteat sacri centeno pondere uultus Caesaris et propriae signet cultricis amorem . 
sic ego nec Furias nec deteriora uidebo Tartara et Elysias felix admittar in oras . 
" Haec dicit labens sociosque amplectitur artus haerentemque animam non tristis in ora mariti transtulit et cara pressit sua lumina dextra . 
At iuuenis magno flammatus pectora luctu nunc implet saeuo uiduos clamore penates , nunc ferrum laxare cupit , nunc ardua tendit in loca ( uix retinent comites ) , nunc ore ligato incubat amissae mersumque in corde dolorem saeuus agit , qualis conspecta coniuge segnis Odrysius uates positis ad Strymona plectris obstupuit tristemque rogum sine carmine fleuit . 
ille etiam erecte rupisset tempora uitae , ne tu Tartareum chaos incomitata subires , sed prohibet mens fida duci seruandaque sacris imperiis et maior amor . 
Quis carmine digno exsequias et dona malae feralia pompae perlegat ? 
omne illic stipatum examine longo uer Arabum Cilicumque fluit floresque Sabaei Indorumque arsura seges praereptaque templis tura , Palaestini simul Hebraeique liquores Coryciaeque comae Cinyreaque germina ; et altis ipsa toris Serum Tyrioque umbrata recumbit tegmine . 
sed toto spectatur in agmine coniunx solus ; in hunc magnae flectuntur lumina Romae ceu iuuenes natos suprema ad busta ferentem : is dolor in uultu , tantum crinesque genaeque noctis habent . 
illam tranquillo fine solutam felicemque uocant , lacrimas fudere marito . 
Est locus , ante urbem qua primum nascitur ingens Appia quaque Italo gemitus Almone Cybebe ponit et Idaeos iam non reminiscitur amnis . 
hic te Sidonio uelatam molliter ostro eximius coniunx ( nec enim fumantia busta clamoremque rogi potuit perferre ) beato composuit , Priscilla , toro . 
nil longior aetas carpere , nil aeui poterunt uitiare labores ; sic cautum membris : tantas uenerabile marmor spirat opes . 
mox in uarias mutata nouaris effigies : hoc aere Ceres , hoc lucida Gnosis , illo Maia tholo , Venus hoc non improba saxo . 
accipiunt uultus haud indignata decoros numina : circumstant famuli consuetaque turba obsequiis , tunc rite tori mensaeque parantur assiduae . 
domus ista , domus ! 
quis triste sepulcrum dixerit ? 
hac merito uisa pietate mariti protinus exclames : " est hic , agnosco , minister illius , aeternae modo qui sacraria genti condidit inque alio posuit sua sidera caelo . 
" sic , ubi magna nouum Phario de litore puppis soluit iter iamque innumeros utrimque rudentes lataque ueliferi porrexit bracchia mali inuasitque uias , in eodem angusta phaselos aequore et immensi partem sibi uindicat Austri . 
Quid nunc immodicos , iuuenum lectissime , fletus corde foues longumque uetas exire dolorem ? 
nempe times ne Cerbereos Priscilla tremescat latratus ? 
tacet ille piis : ne tardior adsit nauita proturbetque uadis ? 
Vehit ille merentes protinus et manes placidus locat hospite cumba . 
praeterea , si quando pio laudata marito umbra uenit , iubet ire faces Proserpina laetas egressasque sacris ueteres heroidas antris lumine purpureo tristes laxare tenebras sertaque et Elysios animae praesternere flores . 
sic manes Priscilla subit ; ibi supplice dextra pro te Fata rogat , reges tibi tristis Auerni placat , ut expletis humani finibus aeui pacantem terras dominum iuuenemque relinquas ipse senex . 
certae iurant in uota sorores . 
Rura meus Tyrrhena petit saltusque Tagetis Crispinus ; nec longa mora est aut auia tellus ; et mea secreto uelluntur pectora morsu , udaque turgentes impellunt lumina guttas , ceu super Aegaeas hiemes abeuntis amici uela sequar spectemque ratem iam fessus ab altis rupibus atque oculos longo querar aere uinci . 
Quid ? 
si militiae iam te , puer inclite , primae clara rudimenta et castrorum dulce uocaret auspicium , quanto manarent gaudia fletu quosue darem amplexus ! 
etiamne optanda propinquant tristia , ut octonos bis iam tibi circuit orbes uita ? 
sed angustis animus robustior annis succumbitque oneri et mentem sua non capit aetas . 
nec mirum : non te series inhonora parentum obscurum proauis et priscae lucis egentem plebeia de stirpe tulit ; non sanguine cretus turmali trabeaque recens et paupere clauo augustam sedem et Latii penetrale senatus aduena pulsasti , sed praecedente tuorum agmine . 
Romulei qualis per iugera circi cum pulcher uisu titulis generosus auitis exspectatur equus cuius de stemmate longo felix demeritos habet admissura parentes , illum omnes acuunt plausus , illum ipse uolantem puluis et incuruae gaudent agnoscere metae : sic te , clare puer , genitum sibi Curia sensit primaque patricia clausit uestigia luna . 
mox Tyrios ex more sinus tunicamque potentem agnouere umeri . 
sed enim tibi magna parabat ad titulos exempla pater . 
quippe ille iuuentam protinus ingrediens pharetratum inuasit Araxen belliger indocilemque fero seruire Neroni Armeniam . 
rigidi summam Mauortis agebat Corbulo , sed comitem belli sociumque laborum ille quoque egregiis multum miratus in armis Bolanum ; atque illi curarum asperrima suetus credere partirique metus , quod tempus amicum fraudibus , exserto quaenam bona tempora bello , quae suspecta fides aut quae fuga uera ferocis Armenii . 
Bolanus iter praenosse timendum , Bolanus tutis iuga quaerere commoda castris , metiri Bolanus agros , aperire malignas torrentum nemorumque moras tantamque uerendi mentem implere ducis iussisque ingentibus unus sufficere . 
ipsa uirum norat iam barbara tellus , ille secundus apex bellorum et proxima cassis . 
sic Phryges attoniti , quamquam Nemeaea uiderent arma Cleonaeusque acies impelleret arcus , pugnante Alcide tamen et Telamona timebant . 
disce , puer ( nec enim externo monitore petendus uirtutis tibi pulcher amor : cognata ministret laus animos . 
aliis Decii reducesque Camilli monstrentur ) : tu disce patrem , quantusque nigrantem fluctibus occiduis fessoque Hyperione Thulen intrarit mandata gerens quantusque potentis mille urbes Asiae sortito rexerit anno , imperium mulcente toga . 
bibe talia pronis auribus , haec certent tibi conciliare propinqui , haec iterent comites praecepta senesque paterna . 
Iamque alio moliris iter nec deside passu ire paras ; nondum ualidae tibi signa iuuentae irrepsere genis , et adhuc tenor integer aeui . 
nec genitor iuxta ; fatis namque haustus iniquis occidit et geminam prolem sine praeside linquens . 
nec saltem teneris ostrum puerile lacertis exuit albentique umeros induxit amictu . 
quem non corrupit pubes effrena nouaeque libertas properata togae ? 
ceu nescia falcis silua comas tollit fructumque exspirat in umbras . 
at tibi Pieriae tenero sub pectore curae et pudor et docti legem sibi dicere mores ; tunc hilaris probitas et frons tranquilla nitorque luxuriae confine tenens pietasque per omnes dispensata modos ; aequaeuo cedere fratri mirarique patrem miseraeque ignoscere matri admonuit fortuna domus . 
tibine illa nefanda pocula letalesque manu componere sucos eualuit , qui uoce potes praeuertere morsus serpentum atque omnis uultu placare nouercas ? 
infestare libet manes meritoque precatu pacem auferre rogis ; sed te , puer optime , cerno flectentem iustis et talia dicta parantem : " parce precor cineri : fatum illud et ira nocentum Parcarum crimenque dei , mortalia quisquis pectora sero uidet nec primo in limine sistit conatus scelerum atque animos infanda parantes . 
excidat illa dies aeuo nec postera credant saecula ! 
Nos certe taceamus et obruta multa nocte tegi propriae patiamur crimina gentis . 
exegit poenas , hominum cui cura suorum , quo Pietas auctore redit terrasque reuisit , quem timet omne nefas . 
satis haec lacrimandaque nobis ultio . 
quin saeuas utinam exorare liceret Eumenidas timidaeque auertere Cerberon umbrae immemoremque tuis citius dare manibus amnem . 
" Macte animo , iuuenis ! 
sed crescunt crimina matris . 
nec tantum pietas , sed protinus ardua uirtus affectata tibi . 
nuper cum forte sodalis immeritae falso palleret crimine famae erigeretque forum succinctaque iudice multo surgeret et castum uibraret Iulia fulmen , tu , quamquam non ante forum legesque seueras passus sed tacita studiorum occultus in umbra , defensare metus aduersaque tela subisti pellere , inermis adhuc et tiro , pauentis amici . 
haud umquam tales aspexit Romulus annos Dardaniusque senex medii bellare togata strage fori . 
stupuere patres temptamina tanta conatusque tuos , nec iam reus ipse timebat . 
par uigor et membris , promptaeque ad fortia uires sufficiunt animo atque ingentia iussa sequuntur . 
ipse ego te nuper Tiberino in litore uidi qua Tyrrhena uadis Laurentibus aestuat unda , tendentem cursus uexantemque ilia nuda calce ferocis equi , uultu dextraque minacem ( si qua fides dictis , stupui armatumque putaui ) : Gaetulo sic pulcher equo Troianaque quassans tela nouercales ibat uenator in agros Ascanius miseramque patri flagrabat Elissam ; Troilus haud aliter gyro leuiore minantis eludebat equos aut quem de turribus altis Arcadas Ogygio uersantem in puluere metas spectabant Tyriae non toruo lumine matres . 
ergo age ( nam magni ducis indulgentia pulsat certaque dat uotis hilaris uestigia frater ) , surge animo et fortes castrorum concipe curas . 
monstrabunt acies Mauors Actaeaque uirgo , flectere Castor equos , umeris quatere arma Quirinus , qui tibi tam tenero permisit plaudere collo nubigenas clipeos intactaque caedibus arma . 
Quasnam igitur terras , quem Caesaris ibis in orbem ? 
Arctoosne amnes et Rheni fracta natabis flumina , an aestiferis Libyae sudabis in aruis ? 
an iuga Pannoniae mutatoresque domorum Sauromatas quaties ? 
an te septenus habebit Hister et umbroso circumflua coniuge Peuce ? 
an Solymum cinerem palmetaque capta subibis non sibi felicis siluas ponentis Idumes ? 
quod si te magno tellus frenata parenti accipiat , quantum ferus exsultabit Araxes , quanta Caledonios attollet gloria campos , cum tibi longaeuus referet trucis incola terrae : " hic suetus dare iura parens , hoc caespite turmas affari uelut e specula , castellaque longe ( aspicis ? 
) ille dedit cinxitque haec moenia fossa ; belligeris haec dona deis , haec tela dicauit ( cernis adhuc titulos ) ; hunc ipse uocantibus armis induit , hunc regi rapuit thoraca Britanno . 
" qualiter in Teucros uictricia bella paranti ignotum Pyrrho Phoenix narrabat Achillem . 
Felix qui uiridi fidens , Optate , iuuenta durabis quascumque uias uallumque subibis , forsan et ipse latus ( sic numina principis adsint ) cinctus et unanimi comes indefessus amici , quo Pylades ex more pius , quo Dardana gessit bella Menoetiades . 
quippe haec concordia uobis , hic amor est duretque precor ! 
nos fortior aetas iam fugit ; hinc uotis tantum precibusque iuuabo . 
ei mihi , sed coetus solitos si forte ciebo et mea Romulei uenient ad carmina patres , tu deeris , Crispine , mihi , cuneosque per omnes te meus absentem circumspectabit Achilles . 
sed uenies melior ( uatum non irrita currunt omina ) : quique aquilas tibi nunc et castra recludit , idem omnes perferre gradus cingique superbis fascibus et patrias dabit insedisse curules . 
Sed quis ab excelsis Troianae collibus Albae , unde suae iuxta prospectat moenia Romae proximus ille deus , Fama uelocior intrat nuntius atque tuos implet , Crispine , penates ? 
dicebam certe : uatum non irrita currunt auguria . 
en , ingens reserat tibi limen honorum Caesar et Ausonii committit munia ferri . 
uade , puer , tantisque enixus suffice donis , felix , qui magno iam nunc sub praeside iuras cuique sacer primum tradit Germanicus ensem . 
non minus hoc , fortis quam si tibi panderet ipse Bellipotens aquilas toruaque induceret ora casside . 
uade alacer maioraque disce mereri . 
Ipse malas uires et lamentabile carmen Elysio de fonte mihi pulsumque sinistrae da , genitor praedocte , lyrae . 
neque enim antra moueri Delia nec solitam fas est impellere Cirrham te sine . 
Corycia quicquid modo Phoebus in umbra , quicquid ab Ismariis monstrarat collibus Euhan , dedidici . 
fugere meos Parnasia crines uellera , funestamque hederis irrepere taxum extimui trepidamque ( nefas ! 
) arescere laurum . 
certe ego , magnanimum qui facta attollere regum ibam altum spirans Martemque aequare canendo . 
quis sterili mea corda situ , quis Apolline merso frigida damnatae praeduxit nubila menti ? 
stant circum attonitae uatem et nil dulce sonantes nec digitis nec uoce deae . 
dux ipsa silenti fulta caput cithara , qualis post Orphea raptum astitit , Hebre , tibi , cernens iam surda ferarum agmina et immotos sublato carmine lucos . 
At tu seu membris emissus in ardua tendens fulgentisque plagas rerumque elementa recenses , quis deus , unde ignes , quae ducat semita solem , quae minuat Phoeben quaeque integrare latentem causa queat , notique modos extendis Arati ; seu tu Lethaei secreto in gramine campi concilia heroum iuxta manisque beatos , Maeonium Ascraeumque senem non segnior umbra accolis alternumque sonas et carmina misces : da uocem magno , pater , ingeniumque dolori . 
Nam me ter relegens caelo terque ora retexens Luna uidet residem nullaque Heliconide tristis solantem curas : tuus ut mihi uultibus ignis irrubuit cineremque oculis umentibus hausi , uilis honos studiis . 
uix haec in munera soluo primum animum tacitisque situm depellere chordis nunc etiam labente manu nec lumine sicco ordior acclinis tumulo quo molle quiescis iugera nostra tenens , ubi post Aeneia fata stellatus Latiis ingessit montibus Albam Ascanius , Phrygio dum pinguis sanguine campos odit et infaustae regnum dotale nouercae . 
hic ego te ( nam Sicanii non mitius halat aura croci ; dites nec si tibi rara Sabaei cinnama , odoratas nec Arabs decerpsit aristas ) , inferni cum laude laci sed carmine plango Pierio ; sume et gemitus et uulnera nati et lacrimas , rari quas umquam habuere parentes . 
atque utinam fortuna mihi dare manibus aras , par templis opus , aeriamque educere molem , Cyclopum scopulos ultra atque audacia saxa Pyramidum , et magno tumulum praetexere luco ! 
illic et Siculi superassem dona sepulcri et Nemees lucum et Pelopis sollemnia trunci . 
illic Oebalio non finderet aera disco Graiorum uis nuda uirum , non arua rigaret sudor equum aut putri sonitum daret ungula fossa ; sed Phoebi simplex chorus , et frondentia uatum praemia laudato , genitor , tibi rite ligarem . 
ipse madens oculis , umbrarum animaeque sacerdos , praecinerem gemitum , cui te nec Cerberus omni ore nec Orpheae quirent auertere leges . 
atque tibi moresque tuos et facta canentem fors et magniloquo non posthabuisset Homero , tenderet et toruo pietas aequare Maroni . 
Cur magis incessat superos et aena sororum stamina , quae tepido genetrix super aggere nati orba sedet , uel quae primaeui coniugis ignem aspicit obstantesque manus turbamque tenentem uincit in ardentem , liceat , moritura maritum ? 
maior et his forsan superos et Tartara pulset inuidia : externis etiam miserabile uisu funus eat . 
sed nec modo se Natura dolenti nec Pietas iniusta dedit : mihi limine primo fatorum et uiridi , genitor , ceu raptus ab aeuo Tartara dura subis . 
nec enim Marathonia uirgo parcius exstinctum saeuorum crimine agrestum fleuerit Icarium , Phrygia quam turre cadentem Astyanacta parens . 
laqueo quin illa supremos inclusit gemitus : at te post funera magni Hectoris Haemonio pudor est seruisse marito . 
Non ego , quas fati certus sibi morte canora inferias praemittit olor nec rupe quod atra Tyrrhenae uolucres nautis praedulce minantur , in patrios adhibebo rogos ; non murmure trunco quod gemit et durae queritur Philomela sorori : nota nimis uati . 
quis non in funere cunctos Heliadum ramos lacrimosaque germina dixit et Phrygium silicem , atque ausum contraria Phoebo carmina nec fida gauisam Pallada buxo ? 
te Pietas oblita uirum reuocataque caelo Iustitia et gemina plangat Facundia lingua et Pallas doctique cohors Heliconia Phoebi ; quis labor Aonios seno pede ducere cantus et quibus Arcadia carmen testudine mensis cydalibem nomenque fuit , quosque orbe sub omni ardua septena numerat Sapientia fama , qui furias regumque domos auersaque caelo sidera terrifico super intonuere cothurno , et quis lasciua uires tenuare Thalia dulce uel heroos gressu truncare tenores . 
omnia namque animo complexus et omnibus usus qua fandi uis lata patet , siue orsa libebat Aoniis uincire modis seu uoce soluta spargere et effreno nimbos aequare profatu . 
Exsere semirutos subito de puluere uultus , Parthenope , crinemque afflato monte sepultum pone super tumulos et magni funus alumni , quo non Munychiae quicquam praestantius arces doctaque Cyrene Sparteue animosa creauit . 
si tu stirpe uacans famaeque obscura iaceres nil gentile tenens , illo te ciue probabas Graiam atque Euboico maiorum sanguine duci . 
ille tuis totiens praestabat tempora sertis cum stata laudato caneret quinquennia uersu ora supergressus Pylii senis oraque regis Dulichii speciemque comam subnexus utroque . 
non tibi deformes obscuri sanguinis ortus nec sine luce genus , quamquam fortuna parentum artior expensis . 
etenim te diuite ritu ponere purpureos Infantia legit amictus stirpis honore datos et nobile pectoris aurum . 
protinus exorto dextrum risere sorores Aonides , puerique chelyn summisit et ora imbuit amne sacro iam tum mihi blandus Apollo . 
nec simplex patriae decus , et natalis origo pendet et ambiguo geminae certamine terrae . 
te de gente suum Latiis ascita colonis Graia refert Hyele , Troius qua puppe magister excidit et mediis miser euigilauit in undis ; maior at inde suum longo probat ordine uitae Maeoniden aliaeque aliis natalibus urbes diripiunt cunctaeque probant ; non omnibus ille uerus , alit uictos immanis gloria falsi . 
atque ibi dum profers annos uitamque salutas , protinus ad patrii raperis certamina lustri uix implenda uiris , laudum festinus et audax ingenii . 
stupuit primaeua ad carmina plebes Euboica et natis te monstrauere parentes . 
inde frequens pugnae nulloque ingloria sacro uox tua : non totiens uictorem Castora gyro nec fratrem caestu uirides coluere Therapnae . 
sin pronum uicisse domi , quid Achaea mereri praemia , nunc ramis Phoebi , nunc gramine Lernae , nunc Athamantea protectum tempora pinu , cum totiens lassata tamen nusquam auia frondes abstulit aut alium tetigit Victoria crinem ? 
Hinc tibi uota patrum credi generosaque pubes te monitore regi , mores et facta priorum discere , quis casus Troiae , quam tardus Vlixes , quantus equum pugnasque uirum decurrere uersu Maeonides quantumque pios ditarit agrestes Ascraeus Siculusque senex , qua lege recurrat Pindaricae uox flexa lyrae uolucrumque precator Ibycus et tetricis Alcman cantatus Amyclis Stesichorusque ferox saltusque ingressa uiriles non formidata temeraria Chalcide Sappho , quosque alios dignata chelys . 
tu pandere doctus carmina Battiadae latebrasque Lycophronis atri Sophronaque implicitum tenuisque arcana Corinnae . 
sed quid parua loquor ? 
tu par adsuetus Homero ferre iugum senosque pedes aequare solutis uersibus et numquam passu breuiore relinqui . 
quid mirum , patria si te petiere relicta quos Lucanus ager , rigidi quos iugera Dauni , quos Veneri plorata domus neglectaque tellus Alcidae , uel quos e uertice Surrentino mittit Tyrrheni speculatrix uirgo profundi , quos propiore sinu lituo remoque notatus collis et Ausonii pridem laris hospita Cyme quosque Dicarchei portus Baianaque mittunt litora , qua mediis alte permissus anhelat ignis aquis et operta domos incendia seruant ? 
sic ad Auernales scopulos et opaca Sibyllae antra rogaturae ueniebant undique gentes ; illa minas diuum Parcarumque acta canebat quamuis decepto uates non irrita Phoebo . 
mox et Romuleam stirpem proceresque futuros instruis inque patrum uestigia ducere perstas . 
sub te Dardanius facis explorator opertae , qui Diomedei celat penetralia furti , creuit et inde sacrum didicit puer ; arma probator monstrasti Saliis praesagumque aethera certis auguribus ; cui Chalcidicum fas uoluere carmen , cur Phrygii lateat coma flaminis , et tua multum uerbera succincti formidauere Luperci . 
Et nunc ex illo forsan grege gentibus alter iura dat Eois , alter compescit Hiberas , alter Achaemenium secludit Zeugmate Persen , hi dites Asiae populos , hi Pontica frenant , hi fora pacificis emendant fascibus , illi castra pia statione tenent : tu laudis origo . 
Non tibi certassent iuuenilia fingere corda Nestor et indomiti Phoenix moderator alumni quique tubas acres lituosque audire uolentem Aeaciden alio frangebat carmine Chiron . 
Talia dum celebras , subitam ciuilis Erinys Tarpeio de monte facem Phlegraeaque mouit proelia . 
sacrilegis lucent Capitolia taedis , et Senonum furias Latiae sumpsere cohortes . 
uix requies flammae necdum rogus ille deorum siderat , excisis cum tu solacia templis impiger et multum facibus uelocior ipsis concinis ore pio captiuaque fulmina defles . 
mirantur Latii proceres ultorque deorum Caesar , et e medio diuum pater annuit igni . 
iamque et flere pio Vesuuina incendia cantu mens erat et gemitum patriis impendere damnis , cum pater exemptum terris ad sidera montem sustulit et late miseras deiecit in urbes . 
Me quoque uocales lucos Boeotaque tempe pulsantem , cum stirpe tua descendere dixi , admisere deae ; nec enim mihi sidera tantum aequoraque et terras , quae mos debere parenti , sed decus hoc quodcumque lyrae primusque dedisti non uulgare loqui et famam sperare sepulcro . 
qualis eras , Latios quotiens ego carmine patres mulcerem felixque tui spectator adesses muneris ! 
heu quali confusus gaudia fletu uota piosque metus inter laetumque pudorem ! 
quam tuus ille dies , quam non mihi gloria maior ! 
talis Olympiaca iuuenem cum spectat harena qui genuit , plus ipse ferit , plus corde sub alto caeditur ; attendunt cunei , spectatur Achaeis ille magis , crebro dum lumina pulueris haustu obruit et prensa uouet exspirare corona . 
ei mihi quod tantum patrias ego uertice frondes solaque Chalcidicae Cerealia dona coronae te sub teste tuli ! 
qualem te Dardanus Albae uix cepisset ager , si per me serta tulisses Caesarea donata manu ! 
quod subdere robur illa dies , quantum potuit dempsisse senectae ! 
nam quod me mixta quercus non pressit oliua et fugit speratus honos , quam dulce parentis inuida Tarpei caneres ! 
te nostra magistro Thebais urguebat priscorum exordia uatum ; tu cantus stimulare meos , tu pandere facta heroum bellique modos positusque locorum monstrabas . 
Labat incerto mihi limite cursus te sine , et orbatae caligant uela carinae . 
nec solum larga memet pietate fouebas : talis et in thalamos . 
una tibi cognita taeda conubia , unus amor . 
certe seiungere matrem iam gelidis nequeo bustis ; te sentit habetque , te uidet et tumulos ortuque obituque salutat , ut Pharios aliae ficta pietate dolores Mygdoniosque colunt et non sua funera plorant . 
Quid referam expositos seruato pondere mores ? 
quae pietas , quam uile lucrum , quae cura pudoris , quantus amor recti ! 
rursusque , ubi dulce remitti , gratia quae dictis ! 
animo quam nulla senectus ! 
his tibi pro meritis famam laudesque benignas iudex cura deum nulloque e uulnere tristem concessit . 
raperis , genitor , non indigus aeui , non nimius , trinisque decem quinquennia lustris iuncta ferens . 
sed me pietas numerare dolorque non sinit , o Pylias aeui transcendere metas et Teucros aequare senes , o digne uidere me similem ! 
sed nec leti tibi ianua tristis : quippe leues causae , nec segnis labe senili exitus instanti praemisit membra sepulcro , sed te torpor iners et mors imitata quietem explicuit falsoque tulit sub Tartara somno . 
Quos ego tunc gemitus ( comitum manus anxia uidit , uidit et exemplum genetrix gauisaque nouit ) , quae lamenta tuli ! 
ueniam concedite , manes , fas dixisse , pater : non tu mihi plura dedisses . 
felix ille patrem uacuis circumdedit ulnis ; uellet et Elysia quamuis in sede locatum abripere et Danaas iterum portare per umbras , temptantem et uiuos molitum in Tartara gressus detulit infernae uates longaeua Dianae ; si chelyn Odrysiam pigro transmisit Auerno causa minor , si Thessalicis Admetus in oris , si lux una retro Phylaceida rettulit umbram , cur nihil exoret , genitor , chelys aut tua manes aut mea ? 
Fas mihi sic patrios contingere uultus , fas iunxisse manus , et lex quaecumque sequatur . 
At uos , umbrarum reges Aetnaeaque Iuno , si laudanda precor , taedas auferte comasque Eumenidum ; nullo sonet asper ianitor ore , centauros Hydraeque greges Scyllaeaque monstra auersae celent ualles , umbramque senilem inuitet ripis , discussa plebe , supremus uector et in media componat molliter alga . 
ite , pii manes Graiumque examina uatum , illustremque animam Lethaeis spargite sertis et monstrate nemus , quo nulla irrumpit Erinys , in quo falsa dies caeloque simillimus aer . 
Inde tamen uenias melior qua porta malignum cornea uincit ebur , somnique in imagine monstra , quae solitus . 
sic sacra Numae ritusque colendos mitis Aricino dictabat Nympha sub antro , Scipio sic plenos Latio Ioue ducere somnos creditur Ausoniis , sic non sine Apolline Sylla . 
Crimine quo merui , iuuenis placidissime diuum , quoue errore miser , donis ut solus egerem , Somne , tuis ? 
tacet omne pecus uolucresque feraeque et simulant fessos curuata cacumina somnos , nec trucibus fluuiis idem sonus ; occidit horror aequoris , et terris maria acclinata quiescunt . 
septima iam rediens Phoebe mihi respicit aegras stare genas ; totidem Oetaeae Paphiaeque reuisunt lampades et totiens nostros Tithonia questus praeterit et gelido spargit miserata flagello . 
unde ego sufficiam ? 
non si mihi lumina mille , quae sacer alterna tantum statione tenebat Argus et haud umquam uigilabat corpore toto . 
at nunc , heu ! 
si aliquis longa sub nocte puellae bracchia nexa tenens ultro te , Somne , repellit , inde ueni , nec te totas infundere pennas luminibus compello meis ( hoc turba precetur laetior ) : extremo me tange cacumine uirgae , sufficit , aut leuiter suspenso poplite transi . 
Me miserum ! 
neque enim uerbis sollemnibus ulla incipiam nec Castaliae uocalibus undis inuisus Phoeboque grauis . 
quae uestra , sorores , orgia , Pieriae , quas incestauimus aras ? 
dicite , post poenam liceat commissa fateri . 
numquid inaccesso posui uestigia luco ? 
num uetito de fonte bibi ? 
quae culpa , quis error , quem luimus tantis ? 
morientibus ecce lacertis uiscera nostra tenens animamque auellitur infans , non de stirpe quidem nec qui mea nomina ferret oraque ; non fueram genitor , sed cernite fletus liuentesque genas et credite planctibus orbi : orbus ego . 
huc patres et aperto pectore matres conueniant ; cineremque oculis et crimina ferte ! 
si qua sub uberibus plenis ad funera natos ipsa gradu labente tulit madidumque cecidit pectus et ardentes restinxit lacte papillas ; quisquis adhuc tenerae signatum flore iuuentae immersit cineri iuuenem primaque iacentis serpere crudelis uidit lanugine flammas , adsit et alterno mecum clamore fatiscat : uincetur lacrimis , et te , Natura , pudebit . 
tanta mihi feritas , tanta est insania luctus . 
hoc quoque dum meditor , ter dena luce peracta , acclinis tumulo et planctus in carmina uerto discordesque modos et singultantia uerba molior , orsa lyrae uis est atque ira tacendi impatiens , sed nec solitae mihi uertice laurus nec fronti uittatus honos . 
en taxea marcet silua comis , hilaresque hederas plorata cupressus excludit ramis ; nec eburno pollice chordas pulso , sed incertam digitis errantibus amens scindo chelyn . 
iuuat , heu ! 
, iuuat illaudabile carmen fundere et incompte miserum laudare dolorem . 
sic merui ? 
sic me cantuque habituque nefastum aspiciant superi ? 
pudeat Thebasque nouumque Aeaciden : nil iam placidum manabit ab ore . 
ille ego qui ( quotiens ! 
) blande matrumque patrumque uulnera , qui uiduos potui mulcere dolores , ille ego lugentum mitis solator , acerbis auditus tumulis et descendentibus umbris , deficio medicasque manus fomentaque quaero uulneribus , sed si ulla , meis . 
nunc tempus , amici , quorum ego manantes oculos et saucia tersi pectora : reddite opem , saeuas exsoluite gratis . 
nimirum cum uestra domus ego funera maestus increpitans : " qui damna doles aliena , repone infelix lacrimas et tristia carmina serua . 
" uerum erat : absumptae uires et copia fandi nulla mihi , dignumque nihil mens fulmine tanto repperit : inferior uox omnis et omnia sordent uerba . 
ignosce , puer : tu me caligine mersum obruis . 
a ! 
durus , uiso si uulnere carae coniugis inuenit caneret quod Thracius Orpheus dulce sibi , si busta Lini complexus Apollo non tacuit . 
nimius fortasse auidusque doloris dicor et in lacrimis iustum excessisse pudorem ! 
quisnam autem gemitus lamentaque nostra rependis ? 
o nimium felix , nimium crudelis et expers imperii , Fortuna , tui , qui dicere legem fletibus aut fines audet censere dolendi ! 
incitat , heu ! 
, planctus ; potius fugientia ripas flumina detineas rapidis aut ignibus obstes , quam miseros lugere uetes . 
tamen ille seuerus , quisquis is est , nostrae cognoscat uulnera causae . 
Non ego mercatus Pharia de puppe loquaces delicias doctumque sui conuicia Nili infantem , lingua nimium salibusque proteruum , dilexi : meus ille , meus . 
tellure cadentem excepi atque unctum genitali carmine foui poscentemque nouas tremulis ululatibus auras inserui uitae . 
quid plus tribuere parentes ? 
quin alios ortus libertatemque sub ipsis uberibus tibi , parue , dedi cum munera nostra ridebas ingratus adhuc . 
properauerit ille , sed merito properabat , amor , ne perderet ullum libertas tam parua diem . 
nonne horridus ipsos inuidia superos iniustaque Tartara pulsem ? 
nonne gemam te , care puer ? 
quo sospite natos non cupii , primo gemitum qui protinus ortu implicuit fixitque mihi , cui uerba sonosque monstraui questusque et uulnera caeca resoluens , reptantemque solo demissus ad oscula nostra erexi , blandoque sinu iam iamque cadentes exsopire genas dulcesque accersere somnos . 
cui nomen uox prima meum ludusque tenello risus , et a nostro ueniebant gaudia uultu . 
