Credo ego miseram fuisse Penelopam , soror , suo ex animo , quae tam diu uidua uiro suo caruit ; nam nos eius animum de nostris factis noscimus , quarum uiri hinc apsunt , quorumque nos negotiis apsentum , ita ut aequom est , sollicitae noctes et dies , soror , sumu semper . 
Nostrum officium nos facere aequomst neque id magi facimus quam nos monet pietas . 
Sed hic , soror , adsidedum : multa uolo tecum loqui de re uiri . 
Saluene , amabo ? 
Spero quidem et uolo ; sed hoc , soror , crucior patrem tuom meumque adeo , unice qui unus ciuibus ex omnibus probus perhibetur , eum nunc inprobi uiri officio uti , uiris qui tantas apsentibu nostris facit iniurias inmerito nosque ab eis abducere uolt . 
Haec res uitae me , soror , saturant , haec mi diuidiae et senio sunt . 
Ne lacruma , soror , neu tuo id animo fac quod tibi tuos pater facere minatur : spes est eum melius facturum . 
Noui ego illum : ioculo istaec dicit , neque ille sibi mereat Persarum montis , qui esse aurei perhibentur , ut istuc faciat quod tu metuis . 
Tamen si faciat , minime irasci decet neque id inmerito eueniet . 
Nam uiri nostri domo ut abierunt hic tertius Ita ut memoras . 
Quom ipsi interea uiuant , ualeant , ubi sint , quid agant , ecquid agant neque participant nos neque redeunt . 
An id doles , soror , quia illi suom officium non colunt , quom tu tuom facis ? 
Ita pol . 
Tace sis , caue sis audiam ego istuc posthac ex te . 
Nam quid iam ? 
Quia pol meo animo omnis sapientis suom officium aequom est colere et facere . 
Quam ob rem ego te hoc , soror , tam etsi es maior , moneo ut tuom memineris officium : etsi illi inprobi sint atque aliter nos faciant quam aequomst , tam pol , ne quid magi sit , omnibus obnixe opibus nostrum officium meminisse decet . 
Placet : taceo . 
At memineris facito . 
[ Nolo ego , soror , me credi esse inmemorem uiri , neque ille eos honores mihi quos habuit perdidit ; nam pol mihi grata acceptaque huiust benignitas . 
Et me quidem haec condicio nunc non paenitet neque est qur studeam has nuptias mutarier ; uerum postremo in patri potestate est situm : faciendum id nobis quod parentes imperant . 
Scio atque in cogitando maerore augeor , nam propemodum iam ostendit suam sententiam . 
Igitur quaeramus nobis quid facto usu sit . 
] Qui manet ut moneatur semper seruos homo officium suom nec uoluntate id facere meminit , seruos is habitu hau probust . 
Vos meministis quotcalendis petere demensum cibum : qui minu meministis quod opus sit facto facere in aedibus ? 
Iam quidem in suo quicque loco nisi erit mihi situm supellectilis , quom ego reuortar , uos monumentis commonefaciam bubulis . 
Non homines habitare mecum mi hic uidentur , sed sues . 
Facite sultis nitidae ut aedes meae sint , quom redeam domum . 
Iam ego domi adero : ad meam maiorem filiam inuiso modo ; si quis me quaeret , ind uocatote aliqui ; aut iam egomet hic ero . 
Quid agimus , soror , si offirmabit pater aduorsum nos ? 
Pati nos oportet quod ille faciat , quoius potestas plus potest . 
Exorando , haud aduorsando sumendam operam censeo : gratiam per si petimus , spero ab eo impetrassere ; aduorsari sine dedecore et scelere summo hau possumus , neque equidem id factura neque tu ut facias consilium dabo , uerum ut exoremus . 
Noui ego nostros : exorabilest . 
Principium ego quo pacto cum illis occipiam , id ratiocinor utrum ego perplexim lacessam oratione ad hunc modum , quasi numquam quicquam adeo adsimulem , an quasi quid indaudiuerim eas in se meruisse culpam : an potius temptem leniter an minaciter . 
Scio litis fore ( ego meas noui optume ) si manere hic sese malint potius quam alio nubere . 
Non faciam . 
Quid mihi opust decurso aetatis spatio cum eis gerere bellum , quom nil quam ob rem id faciam meruisse arbitror ? 
Minime , nolo turbas , sed hoc mihi optumum factu arbitror : sic faciam : adsimulabo quasi quam culpam in sese admiserint . 
Perplexabiliter earum hodie perpauefaciam pectora ; postid agam igitur deinde ut animus meus erit , faciam palam multa scio faciunda uerba . 
Ibo intro . 
Sed apertast foris . 
Certo enim mihi paternae uocis sonitus auris accidit . 
Is est ecastor . 
Ferre aduorsum homini occupemus osculum . 
Salue , mi pater . 
Et uos ambae . 
Ilico agite adsidite . 
Osculum Sat est osculi mihi uostri . 
Qui , amabo , pater ? 
Quia ita meae animae salsura euenit . 
Adside hic , pater . 
Non sedeo isti , uos sedete ; ego sedero in subsellio . 
Mane , puluinum procuras . 
Mihi sati sic fultumst . 
Sede . 
Sine , pater . 
Quid opust ? 
Opust . 
Morem tibi geram . 
Atque hoc est satis . 
Numquam enim nimi curare possunt suom parentem filiae . 
Quem aequiust nos potiorem habere quam te ? 
Postidea , pater , uiros nostros , quibus tu uoluisti esse nos matres familias . 
Bonas ut aequomst facere facitis , quom tamen apsentis uiros perinde habetis quasi praesentes sient . 
Pudicitiast , pater , eos nos magnuficare qui nos socias sumpserunt sibi . 
Num quis hic est alienus nostris dictis auceps auribus ? 
Nullus praeter nosque teque . 
Vostrum animum adhiberi uolo ; nam ego ad uos nunc inperitus rerum et morum mulierum discipulus uenio ad magistras : quibu matronas moribus quae optumae sunt esse oportet ? 
Sed utraque ut dicat mihi . 
Quid istuc est quod huc exquisitum mulierum mores uenis ? 
Pol ego uxorem quaero , postquam uostra mater mortuast . 
Facile inuenies et peiorem et peius moratam , pater , quam illa fuit : meliorem neque tu reperies neque sol uidet . 
At ego ex te exquiro atque ex istac tua sorore . 
Edepol , pater , scio ut oportet esse : si sint ita ut ego aequom censeo . 
Volo scire ergo ut aequom censes . 
Vt , per urbem quom ambulent , omnibus os opturent , ne quis merito male dicat sibi . 
Dic uicissim nunciam tu . 
Quid uis tibi dicam , pater ? 
Vbi facillime spectatur mulier quae ingenio est bono ? 
Quoi male faciundi est potestas , quae ne id faciat temperat . 
Hau male istuc ! 
Agetu altera , utra siet condicio pensior uirginemne an uiduam habere ? 
Quanta mea sapientiast , ex malis multis malum quod minimumst , id minimest malum . 
Qui potis est mulier uitare uitiis ? 
Vt cottidie pridie caueat ne faciat quod pigeat postridie . 
Quae tibi mulier uidetur multo sapientissuma ? 
Quae tamen , quom res secundae sunt , se poterit gnoscere , et illa quae aequo animo patietur sibi esse peius quam fuit . 
Edepol uos lepide temptaui uostrumque ingenium ingeni . 
Sed hoc est quod ad uos uenio quodque esse ambas conuentas uolo : mi auctores ita sunt amici , ut uos hinc abducam domum . 
At enim nos quarum res agitur aliter auctores sumus . 
Nam aut olim , nisi tibi placebant , non datas oportuit aut nunc non aequomst abduci , pater , illisce apsentibus . 
Vosne ego patiar cum mendicis nuptas me uiuo uiris ? 
Placet ille meus mihi mendicus : suo rex reginae placet . 
idem animust in paupertate qui olim in diuitiis fuit : Vosne latrones et mendicos homines magni penditis ? 
Non tu me argento dedisti , opinor , nuptum , sed uiro . 
Quid illos exspectatis qui abhinc iam abierunt triennium ? 
Quin uos capitis condicionem ex pessuma primariam ? 
Stultitiast , pater , uenatum ducere inuitas canes . 
Hostis est uxor inuita quae ad uirum nuptum datur . 
Certumne est neutram uostrarum persequi imperium patris ? 
Persequimur , nam quo dedisti nuptum abire nolumus . 
ualete . 
Ibo atque amicis uostra consilia eloquar . 
Probiores credo arbitrabunt , si probis narraueris . 
Curate igitur familiarem rem ut potestis optume . 
Nunc places , quom recte monstras ; nunc tibi auscultabimus . 
Nunc , soror , abeamus intro . 
Immo interuisam domum . 
Si a uiro tibi forte ueniet nuntius , facito ut sciam . 
Neque ego te celabo neque tu me celassis quod scias . 
eho , Crocotium , i , parasitum Gelasimum huc arcessito , tecum adduce ; nam illum ecastor mittere ad portum uolo , si quae forte ex Asia nauis heri aut hodie uenerit . 
Nam dies totos apud portum seruos unus adsidet ; sed tamen uolo interuisi . 
Propera atque actutum redi . 
Famem ego fuisse suspicor matrem mihi , nam postquam natus sum satur numquam fui . 
Neque quisquam melius referet matri gratiam quam ego meae matri refero inuitissumus . 
[ neque rettulit quam ego refero meae matri Fami . 
] Nam illa me in aluo menses gestauit decem , at ego illam in aluo gesto plus annos decem . 
Atque illa puerum me gestauit paruolum , quo minu laboris cepisse illam existumo : ego non pauxillulam in utero gesto famem , uerum hercle multo maxumam et grauissumam ; uteri dolores mi oboriunt cottidie , sed matrem parere nequeo nec quid agam scio . 
Auditaui saepe hoc uolgo dicier solere elephantum grauidam perpetuos decem esse annos ; eius ex semine haec certost fames , nam iam compluris annos utero haeret meo . 
Nunc si ridiculum hominem quaerat quispiam , uenalis ego sum cum ornamentis omnibus ; inanimentis explementum quaerito . 
Gelasimo nomen mi indidit paruo pater , ( propter pauperiem hoc adeo nomen repperi ) quia ind iam a pusillo puero ridiculus fui , eo quia paupertas fecit ridiculus forem nam illa artis omnis perdocet , ubi quem attigit . 
per annonam caram dixit me natum pater : propterea , credo , nunc essurio acrius . 
Sed generi nostro haec redditast benignitas : nulli negare soleo , siqui me essum uocat . 
Oratio una interiit hominum pessume , atque optuma hercle meo animo et scitissuma , qua ante utebantur : " ueni illo ad cenam , sic face , promitte uero , ne grauare . 
Est commodum ? 
uolo inquam fieri , non amittam quin eas . 
" Nunc reppererunt iam ei uerbo uicarium ( nihili quidem hercle uerbumst ac uilissumum ) : " uocem te ad cenam nisi egomet cenem foris . 
" ei hercle ego uerbo lumbos diffractos uelim , ni uere perierit , si cenassit domi . 
Haec uerba subigunt med ut mores barbaros discam atque ut faciam praeconis compendium itaque auctionem praedicem ipse ut uenditem . 
Hic illest parasitus quem arcessitum missa sum . 
Quae loquitur auscultabo priu quam conloquar . 
Sed curiosi sunt hic complures mali , alienas res qui curant studio maxumo , quibus ipsis nullast res quam procurent sua : i quando quem auctionem facturum sciunt , adeunt , perquirunt quid siet caussae ilico alienum aes cogat an pararit praedium , uxorin sit reddenda dos diuortio . 
Eos omnis tam etsi hercle haud indignos iudico qui multum miseri sint , laborent , nil moror : dicam auctionis caussam , ut damno gaudeant ; nam curiosus nemo est quin sit maliuolus . 
Ipsus egomet quam ob rem auctionem praedicem , damna euenerunt maxuma misero mihi , ita me mancupia miserum adfecerunt male , potationes plurumae demortuae ; quot adeo cenae quas defleui mortuae , quot potiones mulsi , quae autem prandia , quae inter continuom perdidi triennium ! 
prae maerore adeo miser atque aegritudine consenui ; paene sum fame emortuos . 
Ridiculus aeque nullus est , quando essurit . 
Nunc auctionem facere decretumst mihi foras necessumst quidquid habeo uendere . 
Adeste sultis , praeda erit praesentium . 
Logos ridiculos uendo . 
Age licemini . 
Qui cena poscit ? 
Ecqui poscit prandio ? 
( Hercules te amabit Prandio , cena tibi . 
Ehem , adnuistin ? 
Nemo meliores dabit , nulli meliores esse parasito sinam . 
Vel unctiones Graecas sudatorias uendo uel alias malacas , crapularias ; cauillationes , adsentatiunculas ac peiieratiunculas parasiticas ; robiginosam strigilim , ampullam rubidam , parasitum inanem quo recondas reliquias . 
Haec ueniisse iam opus est quantum potest , uti decumam partem Herculi polluceam . 
Ecastor auctionem hau magni preti ! 
Adhaesit homini ad infumum uentrem fames . 
Adibo ad hominem . 
Quis haec est quae aduorsum it mihi ? 
Epignomi ancilla haec quidem est Crocotium . 
Gelasime , salue . 
Non id est nomen mihi . 
Certo mecastor id fuit nomen tibi . 
Fuit disertim , uerum id usu perdidi : nunc Miccotrogus nomine e uero uocor . 
Eu ecastor ! 
Risi ted hodie multum . 
Quando aut quo in loco ? 
Hic quom auctionem praedicabas Pessuma , eho an audiuisti ? 
Te quidem dignissumam . 
Quo nunc is ? 
Ad te . 
Quid uenis ? 
Panegyris rogare iussit ted ut opere maxumo mecum simitu ut ires ad sese domum . 
Ego illo mehercle uero eo quantum potest . 
Iamne exta cocta sunt ? 
Quot agnis fecerat ? 
Illa quidem nullum sacruficauit . 
Quo modo ? 
Quid igitur me uolt ? 
Tritici modios decem rogare , opinor , te uolt . 
Mene , ut ab se petam ? 
Immo ut a uobis mutuom nobis dares . 
Nega esse quod dem nec mihi nec mutuom neque aliud quicquam nisi hoc quod habeo pallium ; linguam quoque etiam uendidi datariam . 
Au ! 
Nullan tibi lingua est ? 
Quae quidem dicat " dabo " ; uentri reliqui eccam quae dicat " cedo . 
" Malum quidem si uis Haec eadem dicit tibi . 
Quid nunc ? 
Iturus an non ? 
Abi sane domum , iam illo uenturum dicito . 
Propera atque abi . 
Demiror quid illaec me ad se arcessi iusserit , quae numquam iussit me ad se arcessi ante hunc diem postquam uir abiit eiius . 
Miror quid siet : nisi ut periclum fiat uisam quid uelit . 
Sed eccum Pinacium eiius puerum . 
Hoc uide , satin ut facete , atque ex pictura astitit ? 
Ne iste edepol uinum poculo pauxillulo saepe exanclauit submerum scitissume . 
Mercurius , Ioui qui nuntius perhibetur , numquam aeque patri suo nuntium lepidum attulit quam ego nunc meae erae nuntiabo itaque onustum pectus porto laetitia lubentiaque neque lubet nisi gloriosse quicquam proloqui profecto . 
Amoenitates omnium uenerum et uenustatum adfero ripisque superat mi atque abundat pectus laetitia meum . 
Propera , Pinacium , pedes hortare , honesta dicta factis nunc tibi potestas adipiscendist gloriam , laudem , decus eraeque egenti subueni benefacta maiorum tuom quae misera in exspectatione est Epignomi aduentum uiri . 
Proinde ut decet amat uirum suom , cupide expetit . 
Nunc , Pinacium , age ut placet , curre ut lubet , caue quemquam flocci feceris , cubitis depulsa de uia , tranquillam concinna uiam ; si rex opstabit obuiam , regem ipsum priu peruortito . 
lasciuibundum tam lubentem currere ? 
Harundinem fert sportulamque et hamulum piscarium . 
Sed tandem , opinor , aequiust eram mihi esse supplicem atque oratores mittere ad me donaque ex auro et quadrigas qui uehar , nam pedibus ire non queo . 
Ergo nam reuortar . 
Ad me adiri et supplicari egomet mihi aequom censeo . 
An uero nugas censeas , nihil esse quod ego nunc scio ? 
Tantum a portu adporto bonum , tam gaudium grande adfero , uix ipsa domina hoc , nisi sciat , exoptare ab dis audeat . 
Nunc ultro id deportem ? 
Hau placet neque id uiri officium arbitror . 
Sic hoc uidetur mihi magis meo conuenire huic nuntio ; aduorsum ueniat , opsecret se ut nuntio hoc impertiam ; secundas fortunas decent superbiae . 
Sed tandem quom recogito , qui potuit scire haec scire me ? 
Non enim possum quin reuortar , quin loquar , quin edissertem eramque ex maerore eximam , bene facta maiorum meum exaugeam atque illam augeam insperato , opportuno modo : contundam facta Talthubi contemnamque omnis nuntios ; simulque ad cursuram meditabor me ad ludos Olympios . 
Sed spatium hoc occidit : breuest curriculo ; quam me paenitet ! 
Quid hoc ? 
Occlusam ianuam uideo . 
Ibo et pultabo fores . 
Aperite atque adproperate , fores facite ut pateant , remouete moram ; nimis haec res sine cura geritur . 
Vide quam dudum hic asto et pulto . 
Somnon operam datis ? 
Experiar fores an cubiti an pedes plus ualeant . 
Nimi uellem hae fores erum fugissent , ea caussa ut haberent manum ; defessus sum pultando . 
Hoc postremumst . 
Vae uobis ! 
Ibo atque hunc compellabo . 
Saluos sis . 
Et tu salue . 
Iam tu piscator factus ? 
Quam pridem non edisti ? 
Vnde is ? 
Quid fers ? 
Quid festinas ? 
Tua quod nihil refert , ne cures . 
Quid istic inest ? 
Quas tu edes colubras . 
Quid tam iracundus ? 
Si in te pudor adsit , non me appelles . 
Possum scire ex te uerum ? 
Potes : hodie non cenabis . 
Quisnam , opsecro , has frangit fores ? 
Vbist ? 
Tun haec faci ? 
Tun mihi huc hosti uenis ? 
Salue , tuo arcessitu uenio huc . 
Ean gratia fores ecfringis ? 
Tuos inclama , tui delinquont : ego quid me uelles uisebam ; nam me quidem harum miserebat . 
Ergo auxilium propere latumst . 
Quisnam hic loquitur tam prope nos ? 
Pinacium . 
Vbi is est ? 
Respice ad me et relinque egentem parasitum , Panegyris . 
Pinacium . 
Istuc indiderunt nomen maiores mihi . 
Quid agis ? 
Quid agam rogitas ? 
Quidni rogitem ? 
Quid mecum est tibi ? 
Mihin fastidis , propudiose ? 
Eloquere propere , Pinacium . 
Iube me omittere igitur hos qui retinent . 
Qui retinent ? 
Rogas ? 
Omnia membra lassitudo mihi tenet Linguam quidem sat scio tibi non tenere . 
Ita celeri curriculo fui propere a portu tui honoris caussa . 
Ecquid adportas boni Nimio inparti multo tanta plus quam speras . 
salua sum . 
At ego perii , quoi medullas lassitudo perbibit . 
Quid ego , quoi misero medullas uentris percepit fames ? 
Ecquem conuenisti ? 
Multos . 
At uirum ? 
Equidem plurumos : uerum ex multis nequiorem nullum quam hic est . 
Quo modo ? 
Iam dudum ego istum patior dicere iniuste mihi . 
Praeterhac si me inritassis Edepol essuries male . 
Animum inducam ut istuc uerum te elocutum esse arbitrer . 
Munditias uolo fieri . 
Ecferte huc scopas simulque harundinem , ut operam omnem araneorum perdam et texturam inprobem deiciamque eorum omnis telas . 
Miseri algebunt postea . 
Quid ? 
Illos itidemne esse censes quasi te cum ueste unica ? 
Cape illas scopas . 
Capiam . 
Hoc egomet , tu hoc conuorre . 
Ego fecero . 
Ecquis huc ecfert nassiternam cum aqua ? 
Sine suffragio populi tamen aedilitatem hicquidem gerit . 
Age tu ocius pinge humum , consperge ante aedis . 
Faciam . 
Factum oportuit . 
Ego hinc araneas de foribus deiciam et de pariete . 
Edepol rem negotiossam ! 
Quid sit nil etiam scio , nisi forte hospites uenturi si sunt . 
Lectos sternite . 
Principium placet de lectis . 
Alii ligna caedite , alii piscis depurgate quos piscator attulit , pernam et glandium deicite . 
Hic hercle homo nimium sapit . 
Non ecastor , ut ego opinor , satis erae morem geris . 
Immo res omnis relictas habeo prae quod tu uelis . 
Tum tu igitur , qua caussa missus es ad portum , id expedi . 
Dicam . 
Postquam me misisti ad portum cum luci semul , commodum radiossus sese sol superabat ex mari . 
Dum percontor portitores , ecquae nauis uenerit ex Asia , negant uenisse , conspicatus sum interim cercurum , quo ego me maiorem non uidisse censeo . 
In portum uento secundo , uelo passo peruenit . 
Alius alium percontamur : " quoiast nauis ? 
quid uehit ? 
" Interibi Epignomum conspicio tuom uirum et seruom Stichum . 
Hem quid ? 
Epignomum elocutus ? 
Tuom uirum . 
Et uitam meam . 
Venit inquam . 
Tutin ipsus ipsum uidisti ? 
Lubens . 
Argenti aurique aduexit nimium . 
Nimi factum bene ! 
Hercle uero capiam scopas atque hoc conuorram lubens . 
Lanam purpuramque multam . 
Est qui uentrem uestiam . 
Lectos eburatos , auratos . 
Accubabo regie . 
Tum Babylonica et peristroma tonsilia et tappetia Aduexit , nimium bonae rei . 
Hercle rem gestam bene ! 
Poste , ut occepi narrare , fidicinas , tibicinas , sambucas aduexit se cum forma eximia . 
Edgepae ! 
Quando adbibero , adludiabo : tum sum ridiculissumus . 
Poste unguenta multigenerum multa . 
Non uendo logos . 
Iam iam non facio auctionem , mi optigit hereditas : maliuoli , perquisitores auctionum , perierint . 
Hercules , decumam esse adauctam tibi quam uoui gratulor . 
Spes est tandem aliquando inportunam exigere ex utero famem . 
Poste autem aduexit parasitos se cum Ei , perii miser ! 
Ridiculissumos . 
Reuorram hercle hoc quod conuorri modo . 
Vidistin uirum sororis Pamphilum ? 
Non . 
Non adest ? 
Immo uenisse eum simitu aiebat ille : ego huc citus praecucurri , ut nuntiarem nuntium exoptabilem . 
Venales logi sunt illi quos negabam uendere . 
Ilicet , iam meo malost quod maleuolentes gaudeant . 
Hercules , qui deu sis , sane discessisti non bene . 
I intro , Pinacium , iube famulos rem diuinam mi apparent . 
uale . 
Vin administrem ? 
Sat seruorum habeo domi . 
Enim uero , Gelasime , opinor prouenisti futtile , si neque ille adest neque hic qui uenit quicquam subuenit . 
Ibo intro ad libros et discam de dictis melioribus ; nam ni illos homines expello , ego occidi planissume . 
Quom bene re gesta saluos conuortor domum , Neptuno gratis habeo et Tempestatibus ; simul Mercurio , qui me in mercimoniis iuuit lucrisque quadruplicauit rem meam . 
Olim quos abiens adfeci aegrimonia , eos nunc laetantis faciam aduentu meo . 
Nam iam Antiphonem conueni adfinem meum cumque eo reueni ex inimicitia in gratiam . 
Videte , quaeso , quid potest pecunia : quoniam bene gesta re redisse me uidet magnasque adportauisse diuitias domum , sine aduocatis ibidem in cercuro in stega in amicitiam atque in gratiam conuortimus . 
Et is hodie apud me cenat et frater meus ; nam heri ambo in uno portu fuimus , sed mea hodie solutast nauis aliquanto prius . 
Age abduce hasce intro quas mecum adduxi , Stiche . 
Ere , si ego taceam seu loquar , scio scire te quam multas tecum miserias mulcauerim . 
Nunc hunc diem unum ex illis multis miseriis uolo me eleutheria capere aduenientem domum . 
Et ius et aequom postulas : sumas , Stiche . 
in hunc diem te nil moror ; abi quo lubet . 
Cadum tibi ueteris uini propino . 
Papae ! 
Ducam hodie amicam . 
Vel decem , dum de tuo . 
Quid ? 
Hoc etiam unum ? 
Quid id autem unumst ? 
Expedi . 
Ad cenam ibone ? 
si uocatus , Censeo . 
Sic hoc placet ; rogatu necne nil moror . 
Vbi cenas hodie ? 
Sic hanc rationem institi : amicam ego habeo Stephanium hinc ex proxumo , tui fratris ancillam : eo condixi in symbolam ad cenam ad eius conseruom Sangarinum Syrum . 
Eademst amica ambobus , riuales sumus . 
Age abduce hasce intro . 
Hunc tibi dedo diem . 
Meam culpam habeto , nisi probe excruciauero . 
Iam hercle ego per hortum ad amicam transibo meam mi hanc occupatum noctem ; eadem symbolam dabo et iubebo ad Sangarinum cenam coqui . 
Aut egomet ibo atque opsonabo opsonium . 
Sangarinus scio iam hic aderit cum domino suo . 
Seruos homo qui nisi temperi ad cenam meat , aduorsitores pol cum uerberibus decet dari , uti eum uerberabundi adducant domum . 
Parata res faciam ut sit . 
Egomet me moror . 
Atque id ne uos miremini , homines seruolos potare , amare atque ad cenam condicere : licet haec Athenis nobis . 
Sed quom cogito , potius quam inuidiam inueniam , est etiam hic ostium aliud posticum nostrarum harunc aedium : ( posticam partem magis utuntur aedium ea ibo opsonatum , eadem referam opsonium : per hortum utroque commeatus continet . 
Ite hac secundum uos me . 
Ego hunc lacero diem . 
Libros inspexi ; tam confido quam potis me meum optenturum regem ridiculis logis . 
Nunc interuiso iamne a portu aduenerit , ut eum aduenientem meis dictis deleniam . 
Hicquidem Gelasimus est parasitus qui uenit . 
Auspicio hodie optumo exiui foras : mustela murem apstulit praeter pedes ; quom strena opscaeuauit , spectatum hoc mihist . 
Nam ut illa uitam repperit hodie sibi , item me spero facturum : augurium hac facit . 
Epignomus hicquidemst qui astat . 
Ibo atque adloquar . 
Epignome , ut ego nunc te conspicio lubens ! 
Vt prae laetitia lacrumae prosiliunt mihi ! 
Valuistin usque ? 
Sustentatumst sedulo . 
Propino tibi salutem plenis faucibus . 
atque amice dicis . 
Di dent quae uelis . 
Cenem illi apud te , quoniam saluos aduenis . 
Locatast opera nunc quidem ; tam gratiast . 
Promitte . 
Certumst . 
Sic face inquam . 
Certa rest . 
Lubente hercle me facies . 
Idem ego istuc scio . 
Quando usus ueniet , fiet . 
Nunc ergo usus est . 
Non edepol possum . 
Quid grauare ? 
Censeas . 
Nescioquid uero habeo in mundo . 
I modo , alium conuiuam quaerito tibi in hunc diem . 
Quin tu promittis ? 
Non grauer si possiem . 
Vnum quidem hercle certo promitto tibi : lubens accipiam certo , si promiseris . 
Valeas . 
Certumnest ? 
Certum . 
Cenabo domi . 
Quando quidem tu ad me non uis promittere sed quoniam nihil processi sat ego hac , iuero apertiore magi uia ; ita plane loquar : uin ad te ad cenam ueniam ? 
Si possim uelim uerum hic apud me cenant alieni nouem . 
Hau postulo equidem med in lecto accumbere : scis tu med esse unisubselli uirum ; At ei oratores sunt populi , summi uiri ; Ambracia ueniunt huc legati publice . 
Ergo oratores populi , summates uiri , summi accubent , ego infumatis infumus . 
Haud aequomst te inter oratores accipi . 
Equidem hercle orator sum , sed procedit parum . 
Cras de reliquiis nos uolo multum uale . 
Periei hercle uero plane , nihil obnoxie . 
uno Gelasimo minus est quam dudum fuit . 
Certumst mustelae posthac numquam credere , nam incertiorem nullam noui bestiam ; quaen eapse deciens in die mutat locum , ea ego auspicauin in re capitali mea ? 
Certumst amicos conuocare , ut consulam qua lege nunc med essurire oporteat . 
Ita me di bene ament measque mihi bene seruassint filias , ut mihi uolup est , Pamphilippe , quia uos in patriam domum rediisse uideo bene gesta re ambos , te et fratrem tuom . 
Satis aps te accipiam , nisi uideam mihi te amicum esse , Antipho ; nunc quia te amicum mi experior esse , crederetur tibi . 
Vocem ego te ad me ad cenam , fratrer tuo ni dixisset mihi te apud se cenaturum esse hodie , quom me ad se ad cenam uocat . 
Et magi par fuerat me uobis dare cenam aduenientibus quam me ad illum promittere , nisi nollem ei aduorsarier . 
Nunc me gratiam aps te inire uerbis nihil desidero : cras apud me eritis et tu et ille cum uostris uxoribus . 
At apud me perendie . 
Nam ille heri me iam uocauerat in hunc diem . 
Sed satin ego tecum pacificatus sum , Antipho ? 
Quando ita rem gessistis uti uos uelle amicosque addecet , pax commersque est uobis mecum . 
Nam hoc tu facito ut cogites : ut quoique homini res paratast , perinde amicis utitur : si res firma , item firmi amici sunt ; si res laxe labat , itidem amici conlabascunt : res amicos inuenit . 
Iam redeo . 
Nimiast uoluptas , ubi diu afueris domo , domum ubi redieris , si tibi nullast aegritudo animo obuiam . 
Nam ita me apsente familiarem rem uxor curauit meam , omnium me exilem atque inanem fecit aegritudinum . 
Sed eccum fratrem Pamphilippum , incedit cum socero suo . 
Quid agitur , Epignome ? 
Quid tu ? 
Quam dudum in portum uenis ? 
Huc longissume postilla . 
Iam iste est tranquillus tibi ? 
Magi quam mare quo ambo estis uecti . 
Facis ut alias res soles . 
Hodien exoneramus nauem , frater ? 
Clementer uolo . 
Nos potius oneremus nosmet uicissatim uoluptatibus . 
Quam mox coctast cena ? 
Inpransus ego sum . 
Abi intro ad me et laua . 
Deos salutatum atque uxorem modo intro deuortor domum ; haec si ita ut uolo conficio , continuo ad te transeo . 
Apud nos eccillam festinat cum sorore uxor tua . 
Optumest , iam istoc morai minus erit . 
Iam ego apud te ero . 
Priu quam abis , praesente ted huic apologum agere unum uolo . 
Maxume . 
Fuit olim , quasi ego sum , senex ; ei filiae duae erant , quasi nunc meae sunt ; eae erant duobus nuptae fratribus , quasi nunc meae sunt uobis . 
Miror quo euasurust apologus . 
Erant minori illi adulescenti fidicina et tibicina , peregre aduexerat , quasi nunc tu ; sed ille erat caeleps senex , quasi ego nunc sum . 
Perge porro . 
Praesens hicquidem est apologus . 
Deinde senex ille illi dixit , quoius erat tibicina , quasi ego nunc tibi dico Ausculto atque animum aduorto sedulo . 
" Ego tibi meam filiam bene quicum cubitares dedi : nunc mihi reddi ego aequom esse aps te quicum cubitem censeo . 
" Quis istuc dicit ? 
In ille quasi tu ? 
Quasi ego nunc dico tibi . 
" immo duas dabo " inquit ille adulescens " una si parumst ; et si duarum paenitebit " inquit " addentur duae . 
" Quis istuc quaeso ? 
An ille quasi ego ? 
Is ipse quasi tu . 
Tum senex ille quasi ego " si uis , " inquit " quattuor sane dato , dum equidem hercle quod edint addas , meum ne contruncent cibum . 
" Videlicet parcum fuisse illum senem , qui id dixerit , quoniam ille illi pollicetur , qui eum cibum poposcerit . 
Videlicet non fuisse illum nequam adulescentem , qui ilico ubi ille poscit denegauit dare se granum tritici . 
Hercle qui aequom postulabat ille senex , quando quidem filiae illae dederat dotem , accipere pro tibicina . 
Hercle illequidem certo adulescens docte uorsutus fuit , qui seni illi concubinam dare dotatam noluit . 
Senex quidem uoluit , si posset , indipisci de cibo ; quia nequit , qua lege licuit uelle dixit fieri . 
" Fiat " ille inquit adulescens . 
" Faci benigne " inquit senex . 
" Habeon rem pactam ? 
" inquit . 
" Faciam ita " inquit " ut fieri uoles . 
" Sed ego ibo intro et gratulabor uostrum aduentum filiis . 
Poste ibo lautum in pyelum , ibi fouebo senectutem meam . 
Post ubi lauero , otiosus uos opperiar accubans . 
Graphicum mortalem Antiphonem ! 
Vt apologum fecit quam fabre ! 
Etiam nunc scelestus sese ducit pro adulescentulo . 
Dabitur homini amica , noctu quae in lecto accentet senem namque edepol aliud quidem illi quid amica opu sit nescio . 
Sed quid agit parasitus noster Gelasimus ? 
Etiam ualet ? 
Vidi edepol hominem hau perdudum . 
Quid agit ? 
Quod famelicus . 
Quin uocauisti hominem ad cenam ? 
Ne quid adueniens perderem . 
Atque eccum tibi lupum in sermone : praesens essuriens adest . 
Ludificemur hominem . 
Capti consili memorem mones . 
Sed ita ut occepi narrare uobis : quom hic non adfui , cum amicis deliberaui iam et cum cognatis meis . 
Ita mi auctores fuere , ut egomet me hodie iugularem fame . 
Sed uideone ego Pamphilippum cum fratre Epignomo ? 
Atque is est . 
Adgrediar hominem . 
Sperate Pamphilippe , o spes mea , o mea uita , o mea uoluptas , salue . 
Saluom gaudeo peregre te in patriam rediisse . 
Saluo salue , Gelasime . 
Valuistin bene ? 
Sustentatumst sedulo . 
Edepol gaudeo . 
Edepol ne ego nunc mihi medimnum mille esse argenti uelim . 
Quid eo tibi opust ? 
Hunc hercle ad cenam ut uocem . 
Te non uocem . 
Aduorsum te fabulare . 
Illud quidem , ambos ut uocem ; et simitu equidem hau maligne uos inuitassem domum ad me , sed mihi ipsi domi meae nihil est . 
Atque hoc sciti uos . 
Edepol te uocem lubenter , si superfiat locus . 
Quin tum stans opstrusero aliquid strenue . 
Immo unum hoc potest . 
Quid ? 
Vbi conuiuae abierint , tum uenias . 
Vae aetati tuae ! 
Vasa lautum , non ad cenam dico . 
Di te perduint ! 
Quid ais , Pamphilippe ? 
Ad cenam hercle alio promisi foras . 
Quid , foras ? 
Foras hercle uero . 
Qui malum tibi lasso lubet foris cenare ? 
Vtrum tu censes ? 
Iuben domi cenam coqui atque ad illum renuntiari ? 
Solus cenabo domi ? 
Non enim solus : me uocato . 
At ille ne suscenseat , mea qui caussa sumptum fecit . 
Facile excusari potest . 
Mihi modo ausculta , iube cenam domi coqui . 
Non me quidem faciet auctore hodie ut illum decipiat . 
Non tu hinc abis ? 
Nisi me non perspicere censes quid agas . 
Caue sis tu tibi , nam illic homo tuam hereditatem inhiat quasi essuriens lupus . 
Non tu scis quam ecflictentur homines noctu hic in uia ? 
Tanto pluris qui defendant ire aduorsum iussero . 
Non it , non it , quia tanto opere suades ne ebitat . 
Iube domi mihi tibique tuaeque uxori celeriter cenam coqui . 
Si hercle faxis , non opinor dices deceptum fore . 
Per hanc tibi cenam incenato , Gelasime , esse hodie licet . 
Ibisne ad cenam foras ? 
Apud fratrem ceno in proxumo . 
Certumnest ? 
Certum . 
Edepol te hodie lapide percussum uelim . 
Non metuo : per hortum transibo , non prodibo in puplicum . 
Quid ais , Gelasime ? 
Oratores tu accipis , habeas tibi . 
Tua pol refert . 
Enim , siquidem mea refert , opera utere . 
Posse edepol tibi opinor etiam uni locum condi p um ubi accubes . 
Sane faciundum censeo . 
o lux oppidi ! 
Si arte poteris accubare . 
Vel inter cuneos ferreos ; tantillum loculi ubi catellus cubet , id mi sat e rest loci . 
Exorabo aliquo modo . 
Veni . 
Hucine ? 
Immo in carcerem ; nam hic quidem genium meliorem tuom non facies . 
Eamu , tu . 
Deos salutabo modo , poste ad te continuo transeo . 
Quid igitur ? 
Dixi equidem in carcerem ires . 
Quin si iusseris , eo quoque ibo . 
Di inmortales ! 
Hicquidem pol summam in crucem cena aut prandio perduci potest . 
Ita ingenium meumst : quicumuis depugno multo facilius quam cum fame . 
Dum parasitus mihi atque fratri fuisti , rem confregimus . 
Non ego isti apud te ? 
Sati spectatast mihi iam tua felicitas ; nunc ego nolo ex Gelasimo mi fieri te Catagelasimum . 
Iamne abierunt ? 
Gelasime , uide , nunc consilio capto opust . 
Egone ? 
Tune . 
Mihine ? 
Tibine . 
Vides ut annonast grauis . 
Viden ? 
Benignitates hominum periere et prothymiae . 
Viden ridiculos nihili fieri atque ipsos parasitarier ? 
Numquam edepol me uiuom quisquam in crastinum inspiciet diem ; nam mihi iam intus potione iuncea onerabo gulam neque ego hoc committam ut me esse homines mortuom dicant fame . 
More hoc fit atque stulte mea sententia : si quem hominem exspectant , eum solent prouisere ; qui hercle illa caussa ocius nihilo uenit . 
Idem ego nunc facio , qui prouiso Sagarinum , qui nihilo citius ueniet tamen hac gratia . 
Iam hercle ego decumbam solus , si ille huc non uenit . 
Cadum modo hinc a me huc cum uino transferam , postidea accumbam . 
Quasi nix tabescit dies . 
Saluete , Athenae , quae nutrices Graeciae , te , terra erilis patria , te uideo lubens . 
Sed amica mea et conserua quid agat Stephanium curaest , ut ualeat . 
Nam Sticho mandaueram salutem ut nuntiaret atque ei ut diceret me hodie uenturum , ut cenam coqueret temperi . 
Sed Stichus est hicquidem . 
Fecisti , ere , facetias , quom hoc donauisti dono tuom seruom Stichum . 
Pro di inmortales ! 
Quot ego uoluptates fero , quot risiones , quot iocos , quot sauia , saltationes , blanditias , prothymias ! 
Stiche . 
Hem ! 
Quid fit ? 
Eugae ! 
Sangarine lepidissume . 
Fero conuiuam Dionysum mihique et tibi . 
Namque edepol cena cocta est , locu liber datust mihi et tibi apud uos ( nam apud nos est conuiuium , ibi uoster cenat cum uxore adeo et Antipho , ibidem erus est noster ) , hoc mihi dono datumst . 
Quis somniauit aurum ? 
Quid id ad te attinet ? 
Proin tu lauare propera . 
Lautus sum . 
Optume , sequere ergo hac me intro , Sangarine . 
Ego uero sequor . 
Volo eluamus hodie , peregrina omnia relinque , Athenas nunc colamus . 
Sequere me . 
Sequor et domum redeundi principium placet . 
Bona scaeua strenaque obuiam occessit mihi . 
Mirum uideri nemini uostrum uolo , spectatores , quid ego hinc quae illic habito exeam : faciam uos certiores . 
Domo dudum huc arcessita sum , nam quoniam nuntiatum est istarum uenturos uiros , ibi festinamus omnes ; lectis sternendis studuimus munditiisque apparandis . 
Inter illud tamen negotium meis curaui amicis Sticho et conseruo Sagarino meo cena cocta ut esset . 
Stichus opsonatust , ceterum ego curam do : id adlegauit . 
Nunc ibo hinc et amicos meos curabo hic aduenientis . 
Agite ite foras : ferte pompam . 
Cado te praeficio , Stiche . 
Omnibu modis temptare certumst nostrum hodie conuiuium . 
Ita me di ament , lepide accipimur quom hoc recipimur in loco . 
Quisqui praetereat , comissatum uolo uocari . 
Conuenit , dum quidem hercle quisque ueniet ueniat cum uino suo . 
Nam hinc quidem hodie polluctura praeter nos datur nemini . 
Nosmet inter nos ministremus monotropi . 
Hoc conuiuiumst pro opibus nostris sati commodule nucibus , fabulis , ficulis , oleae intripillo , lupillo , comminuto crustulo . 
Sat est seruo homini modeste facere sumptum quam ampliter . 
Suom quoique decet : quibu diuitiae domi sunt , scaphio et cantharis , batiocis bibunt , at nos nostro Samiolo poterio : tamen bibimus nos , tamen ecficimus pro opibus nostra moenia . 
Mica uter utrubi accumbamus . 
Abi tu sane superior . 
Atque adeo ut tu scire possis , pacto ego hoc tecum diuido : uide , utram tibi lubet etiam nunc capere , cape prouinciam . 
Quid istuc est prouinciae ? 
Vtrum Fontine an Libero imperium te inhibere mauis ? 
Nimio liquido Libero . 
Sed amica mea et tua dum cenat dumque se exornat , nos uolo tamen ludere inter nos . 
Strategum te facio huic conuiuio . 
Nimium lepide in mentem uenit quam potius in subsellio cynice accipimur quam in lecticis ! 
Immo enim nimio hic magis est dulcius . 
Sed interim , stratege noster , qur hic cessat cantharus ? 
Vide quot cyathos bibimus . 
Tot quot digiti tibi sunt in manu . 
Cantio Graecast Tibi propino . 
Decumum a fonte tibi tute inde , si sapis . 
uos , bene nos , bene te , bene me , bene nostram etiam Stephanium ! 
Bibe si bibi . 
Non mora erit apud me . 
Edepol conuiui sat est , modo nostra huc amica accedat : id abest , aliud nihil abest . 
Lepide hoc actum est . 
Tibi propino cantharum . 
Vinum tu habes . 
Nimi uellem aliquid pulpamenti . 
Si horum quae adsunt paenitet , nihil est . 
Tene aquam . 
Melius dicis ; nil moror cuppedia . 
Bibe , tibicen . 
Age siquid agi , bibendum hercle hoc est , ne nega . 
Quid hic fastidis quod faciundum uides esse tibi ? 
Quin bibis ? 
Age si quid agis , accipe inquam . 
Non hoc impendet publicum ? 
Haud tuom istuic est te uereri . 
eripe ex ore tibias . 
Vbi illic biberit , uel seruato meum modum uel tu dato . 
Nolo ego nos prosumo bibere . 
Nulli rei erimus postea ; namque edepol quam uis desubito uel cadus uorti potest . 
Quid igitur ? 
Quamquam grauatus fuisti , non nocuit tamen . 
Age , tibicen , quando bibisti , refer ad labeas tibias . 
Suffla celeriter tibi buccas quasi proserpens bestia . 
Agedum , Stiche , uter demutassit , poculo multabitur . 
Bonum ius dicis . 
Impetrare oportet qui aequom postulat . 
Age ergo opserua . 
Si peccassis , multam hic retinebo ilico . 
Optumum atque aequissumum oras . 
em tibi hoc primum omnium . 
Haec facetiast , amare inter se riualis duos , uno cantharo potare , unum scortum ducere . 
Hoc memorabilest : ego tu sum , tu es ego , unianimi sumus , unam amicam amamus ambo , mecum ubi est , tecum est tamen ; tecum ubi autem est , mecum ibi autemst : neuter utri inuidet . 
Ohe , iam sati ! 
Nolo optaedescat ; alium ludum nunc uolo . 
Vin amicam huc euocemus ? 
Ea saltabit . 
Censeo . 
Mea suauis , amabilis , amoena Stephanium , ad amores tuos foras egredere , sati mihi pulchra es . 
At enim pulcherruma . 
Fac nos hilaros hilariores opera atque aduentu tuo . 
Peregre aduenientes te expetimus , Stephaniscidium , mel meum , si amabilitas tibi nostra placet , si tibi ambo accepti sumus . 
Morigerabor , meae deliciae . 
Nam ita me Venus amoena amet , ut ego huc iam dudum simitu exissem uobiscum foras . 
Nisi me uobis exornarem . 
Nam ita ingenium muliebrest : bene cum lauta est , terta , ornata , ficta est , infecta est tamen ; nimioque sibi mulier meretrix repperit odium ocius sua inmunditia quam in perpetuom ut placeat munditia sua . 
Nimium lepide fabulata est . 
Veneris mera est oratio , Sangarine . 
Quid est ? 
Totus doleo . 
Potus ? 
Tanto miserior . 
Vtrubi accumbo ? 
Vtrubi tu uis ? 
Cum ambobus uolo , nam ambos amo . 
Vapulat peculium , actum est . 
Fugit hoc libertas caput . 
Date mi locum ubi accumbam , amabo , siquidem placeo . 
Tun mihi ? 
Cupio cum utroque . 
Ei mihi ! 
dispereo . 
Quid ais ? 
Quid est ? 
Ita me di ament , numquam enim fiet hodie haec quin saltet tamen . 
age , mulsa mea suauitudo , salta : saltabo ego simul . 
Numquam edepol med istoc uinces quin ego ibidem pruriam . 
Siquidem mihi saltandum est , tum uos date bibat tibicini . 
Et quidem nobis . 
Tene , tibicen , primum ; postidea loci si hoc eduxeris , proinde ut consuetus antehac , celeriter lepidam et suauem cantionem aliquam occupito cinaedicam , ubi perpruriscamus usque ex unguiculis . 
Inde huc aquam . 
Tene tu hoc , educe . 
Dudum placuit potio : nunc minu grauate iam accipit . 
Tene tu . 
Interim , meus oculus , da mihi sauium , dum illic bibit . 
Prostibilest tandem ? 
Stantem stanti sauium dare amicum amicae ? 
eugae eugae , sic furi datur ! 
Age , iam infla buccas , nunciam aliquid suauiter . 
Redd cantionem ueteri pro uino nouam . 
Qui Ionicus aut cinaedicust , qui hoc tale facere possiet ? 
Si istoc me uorsu uiceris , alio me prouocato . 
Fac tu hoc modo . 
At tu hoc modo . 
Babae ! 
Tatae ! 
Papae ! 
Pax ! 
Nunc pariter ambo . 
Omnis uoco cinaedos contra . 
Satis esse nobis non magis poti quam fungo imber . 
Intro hinc abeamus nunciam : saltatum sati pro uinost . 
Vos , spectatores , plaudite atque ite ad uos comissatum . 
