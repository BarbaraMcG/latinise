Ne toga cordylis et paenula desit oliuis aut inopem metuat sordida blatta famem , perdite Niliacas , Musae , mea damna , papyros : postulat ecce nouos ebria bruma sales . 
non mea magnanimo depugnat tessera telo senio nec nostrum cum cane quassat ebur : haec mihi charta nuces , haec est mihi charta fritillus : alea nec damnum nec facit ista lucrum . 
Nasutus sis usque licet , sis denique nasus , quantum noluerat ferre rogatus Atlans , et possis ipsum tu deridere Latinum : non potes in nugas dicere plura meas ipse ego quam dixi . 
quid dentem dente iuuabit rodere ? 
carne opus est , si satur esse uelis . 
ne perdas operam : qui se mirantur , in illos uirus habe , nos haec nouimus esse nihil . 
non tamen hoc nimium nihil est , si candidus aure nec matutina si mihi fronte uenis . 
Omnis in hoc gracili XENIORUM turba libello constabit nummis quattuor empta tibi . 
quattuor est nimium ? 
poterit constare duobus , et faciat lucrum bybliopola Tryphon . 
haec licet hospitibus pro munere disticha mittas , si tibi tam rarus quam mihi nummus erit . 
addita per titulos sua nomina rebus habebis : praetereas , si quid non facit ad stomachum . 
Serus ut aetheriae Germanicus imperet aulae utque diu terris da pia tura Ioui . 
Cerea quae patulo lucet ficedula lumbo , cum tibi sorte datur , si sapis , adde piper . 
Nos alicam , poterit mulsum tibi mittere diues . 
si tibi noluerit mittere diues , emes . 
Si spumet rubra conchis tibi pallida testa , lautorum cenis saepe negare potes . 
Imbue plebeias Clusinis pultibus ollas , ut satur in uacuis dulcia musta bibas . 
Accipe Niliacam , Pelusia munera , lentem : uilior est alica , carior illa faba . 
Nec dotes simulae possis numerare nec usus , pistori totiens cum sit et apta coco . 
Mulio quod non det tacituris , accipe , mulis . 
haec ego coponi , non tibi , dona dedi . 
Tercentum Libyci modios de messe coloni sume , suburbanus ne moriatur ager . 
Ut sapiant fatuae , fabrorum prandia , betae , o quam saepe petet uina piperque cocus ! 
Cludere quae cenas lactuca solebat auorum , dic mihi , cur nostras inchoat illa dapes ? 
Si uicina tibi Nomento rura coluntur , ad uillam moneo , rustice , ligna feras . 
Haec tibi brumali gaudentia frigore rapa quae damus , in caelo Romulus esse solet . 
Ne tibi pallentes moueant fastidia caules , nitrata uiridis brassica fiat aqua . 
Fila Tarentini grauiter redolentia porri edisti quotiens , oscula clusa dato . 
Mittit praecipuos nemoralis Aricia porros : in niueo uirides stipite cerne comas . 
Hos Amiternus ager felicibus educat hortis : Nursinas poteris parcius esse pilas . 
Mollis in aequorea quae creuit spina Rauenna non erit incultis gratior asparagis . 
Non habilis cyathis et inutilis uua Lyaeo , sed non potanti me tibi nectar ero . 
Chia seni similis Baccho , quem Setia misit , ipsa merum se cum portat et ipsa salem . 
Si tibi Cecropio saturata Cydonea melle ponentur , dicas : " haec melimela placent " . 
Poma sumus Cybeles : procul hinc discede , uiator , ne cadat in miserum nostra ruina caput . 
Sorba sumus , molles nimium tendentia uentres : aptius haec puero quam tibi poma dabis . 
Aurea porrigitur Iani caryota Kalendis ; sed tamen hoc munus pauperis esse solet . 
Haec tibi quae torta uenerunt condita meta , si maiora forent cottana , ficus erat . 
Pruna peregrinae carie rugosa senectae sume : solent duri soluere uentris onus . 
Caseus Etruscae signatus imagine Lunae praestabit pueris prandia mille tuis . 
Si sine carne uoles ientacula sumere frugi , haec tibi Uestino de grege massa uenit . 
Non quemcumque focum nec fumum caseus omnem , sed Uelabrensem qui bibit , ille sapit . 
Trebula nos genuit ; commendat gratia duplex , siue leui flamma siue domamur aqua . 
Cum sit anus coniunx et sint tibi mortua membra , nil aliud bulbis quam satur esse potes . 
Filia Picenae uenio Lucanica porcae : pultibus hinc niueis grata corona datur . 
Haec quae Picenis uenit subducta trapetis inchoat atque eadem finit oliua dapes . 
Aut Corcyraei sunt haec de frondibus horti , aut haec Massyli poma draconis erant . 
Subripuit pastor quae nondum stantibus haedis de primo matrum lacte colustra damus . 
Lasciuum pecus et uiridi non utile Baccho det poenas ; nocuit iam tener ille deo . 
Candida si croceos circumfluit unda uitellos , Hesperius scombri temperet oua liquor . 
Lacte mero pastum pigrae mihi matris alumnum ponat , et Aetolo de sue diues edat . 
Non tibi de Libycis tubures et apyrina ramis , de Nomentanis sed damus arboribus . 
Lecta suburbanis mittuntur apyrina ramis et uernae tubures . 
quid tibi cum Libycis ? 
Esse putes nondum sumen ; sic ubere largo et fluit et uiuo lacte papilla tumet . 
Si Libycae nobis uolucres et Phasides essent , acciperes , at nunc accipe chortis aues . 
Uilia maternis fueramus Persica ramis : nunc in adoptiuis Persica cara sumus . 
Picentina Ceres niueo sic nectare crescit ut leuis accepta spongea turget aqua . 
Argentum atque aurum facile est laenamque togamque mittere ; boletos mittere difficilest . 
Cum me ficus alat , cum pascar dulcibus uuis , cur potius nomen non dedit uua mihi ? 
Rumpimus altricem tenero quae uertice terram tubera , boletis poma secunda sumus . 
Texta rosis fortasse tibi uel diuite nardo , at mihi de turdis facta corona placet . 
Tota quidem ponatur anas , sed pectore tantum et ceruice sapit : cetera redde coco . 
Cum pinguis mihi turtur erit , lactuca ualebis ; et cocleas tibi habe . 
perdere nolo famem . 
Cerretana mihi fiat uel missa licebit de Menapis : lauti de petasone uorent . 
Musteus est : propera , caros nec differ amicos . 
nam mihi cum uetulo sit petasone nihil . 
Te fortasse magis capiat de uirgine porca ; me materna graui de sue uulua capit . 
Niliacum ridebis holus lanasque sequaces , improba cum morsu fila manuque trahes . 
Aspice quam tumeat magno iecur ansere maius ! 
miratus dices : " hoc , rogo , creuit ubi " ? 
Tota mihi dormitur hiems et pinguior illo tempore sum quo me nil nisi somnus alit . 
Gaudet in effossis habitare cuniculus antris . 
monstrauit tacitas hostibus ille uias . 
Inter sapores fertur alitum primus Ionicarum gustus attagenarum . 
Pascitur et dulci facilis gallina farina , pascitur et tenebris . 
ingeniosa gula est . 
Ne nimis exhausto macresceret inguine gallus , amisit testes . 
nunc mihi gallus erit . 
Succumbit sterili frustra gallina marito . 
hunc matris Cybeles esse decebat auem . 
Ponitur Ausoniis auis haec rarissima mensis : hanc in piscina ludere saepe soles . 
Ne uioles teneras periuro dente columbas , tradita si Gnidiae sunt tibi sacra deae . 
Inguina torquati tardant hebetantque palumbi : non edat hanc uolucrem qui cupit esse salax . 
Galbina decipitur calamis et retibus ales , turget adhuc uiridi cum rudis uua mero . 
Pannonicas nobis numquam dedit Umbria cattas : mauult haec domino mittere dona Pudens . 
Miraris , quotiens gemmantis explicat alas , et potes hunc saeuo tradere , dure , coco ? 
Dat mihi pinna rubens nomen , sed lingua gulosis nostra sapit . 
quid si garrula lingua foret ? 
Argoa primum sum transportata carina . 
ante mihi notum nil nisi Phasis erat . 
Ansere Romano quamuis satur Hannibal esset , ipse suas numquam barbarus edit aues . 
Haec seruauit auis Tarpei templa Tonantis . 
miraris ? 
nondum fecerat illa deus . 
Turbabis uersus nec littera tota uolabit , unam perdideris si Palamedis auem . 
Rustica sim an perdix quid refert , si sapor idem est ? 
carior est perdix . 
sic sapit illa magis . 
Dulcia defecta modulatur carmina lingua cantator cycnus funeris ipse sui . 
Nomen habet magni uolucris tam parua gigantis ? 
et nomen prasini Porphyrionis habet . 
Spirat in aduecto , sed iam piger , aequore mullus ; languescit . 
uiuum da mare : fortis erit . 
Quae natat in Siculo grandis murena profundo , non ualet exustam mergere sole cutem . 
Quamuis lata gerat patella rhombum , rhombus latior est tamen patella . 
Ebria Baiano ueni modo concha Lucrino : nobile nunc sitio luxuriosa garum . 
Caeruleus nos Liris amat , quem silua Maricae protegit : hinc squillae maxima turba sumus . 
Hic scarus , aequoreis qui uenit adesus ab undis , uisceribus bonus est , cetera uile sapit . 
Princeps Niliaci raperis , coracine , macelli : Pellaeae prior est gloria nulla gulae . 
Iste licet digitos testudine pungat acuta , cortice deposita mollis echinus erit . 
Sanguine de nostro tinctas , ingrate , lacernas induis , et non est hoc satis , esca sumus . 
In Uenetis sint lauta licet conuiuia terris , principium cenae gobius esse solet . 
Laneus Euganei lupus excipit ora Timaui , aequoreo dulces cum sale pastus aquas . 
Non omnis laudes pretiumque aurata meretur , sed cui solus erit concha Lucrina cibus . 
Ad Palatinas acipensem mittite mensas : ambrosias ornent munera rara dapes . 
Inter aues turdus , si quid me iudice certum est , inter quadripedes mattea prima lepus . 
Qui Diomedeis metuendus saetiger agris Aetola cecidit cuspide , talis erat . 
Dente timetur aper , defendunt cornua ceruum : imbelles dammae quid nisi praeda sumus ? 
Matutinarum non ultima praeda ferarum saeuos oryx constat quot mihi morte canum ! 
Hic erat ille tuo domitus , Cyparisse , capistro . 
an magis iste tuus , Siluia , ceruus erat ? 
Dum tener est onager solaque lalisio matre pascitur , hoc infans sed breue nomen habet . 
Pendentem summa capream de rupe uidebis : casuram speres ; despicit illa canes . 
Delicium paruo donabis dorcada nato : iactatis solet hanc mittere turba togis . 
Pulcher adest onager : mitti uenatio debet dentis Erythraei : iam remouete sinus . 
Hoc tibi Campani sudauit baca Uenafri : unguentum quotiens sumis , et istud olet . 
Expirantis adhuc scombri de sanguine primo accipe fastosum , munera cara , garum . 
Antipolitani , fateor , sum filia thynni : essem si scombri , non tibi missa forem . 
Hoc tibi Thesei populatrix misit Hymetti Pallados a siluis nobile nectar apis . 
Cum dederis Siculos mediae de collibus Hyblae , Cecropios dicas tu licet esse fauos . 
Gnosia Minoae genuit uindemia Cretae hoc tibi , quod mulsum pauperis esse solet . 
Haec de uitifera uenisse picata Uienna ne dubites , misit Romulus ipse mihi . 
Attica nectareum turbatis mella Falernum . 
misceri decet hoc a Ganymede merum . 
Hoc de Caesareis mitis uindemia cellis misit , Iuleo quae sibi monte placet . 
Surrentina bibis ? 
nec murrina picta nec aurum sume : dabunt calices haec tibi uina suos . 
De Sinuessanis uenerunt Massica prelis : condita quo quaeris consule ? 
nullus erat . 
Pendula Pomptinos quae spectat Setia campos , exigua uetulos misit ab urbe cados . 
Haec Fundana tulit felix autumnus Opimi . 
expressit mustum consul et ipse bibit . 
Non sum de primo , fateor , trifolina Lyaeo , inter uina tamen septima uitis ero . 
Caecuba Fundanis generosa cocuntur Amyclis , uitis et in media nata palude uiret . 
Potabis liquidum Signina morantia uentrem ? 
ne nimium sistas , sit tibi parca sitis . 
Amphora Nestorea tibi Mamertina senecta si detur , quoduis nomen habere potest . 
Tarraco , Campano tantum cessura Lyaeo haec genuit Tuscis aemula uina cadis . 
Nomentana meum tibi dat uindemia Bacchum : si te Quintus amat , commodiora bibes . 
De Spoletinis quae sunt cariosa lagonis malueris quam si musta Falerna bibas . 
Marsica Paeligni mittunt turbata coloni : non tu , libertus sed bibat illa tuus . 
Amphora Niliaci non sit tibi uilis aceti : esset cum uinum , uilior illa fuit . 
Cum tua centenos expunget sportula ciuis , fumea Massiliae ponere uina potes . 
Caeretana Nepos ponat , Setina putabis . 
non ponit turbae , cum tribus illa bibit . 
Nobilis et lanis et felix uitibus Aulon det pretiosa tibi uellera , uina mihi . 
Unguentum heredi numquam nec uina relinquas . 
ille habeat nummos , haec tibi tota dato . 
Dat festinatas , Caesar , tibi bruma coronas : quondam ueris erat , nunc tua facta rosa est . 
