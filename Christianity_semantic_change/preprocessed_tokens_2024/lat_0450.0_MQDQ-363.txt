Dum sacris mentem placet exercere loquelis , Caelestique animum pascere pane iuuat : Quosdam , ceu prato , libuit decerpere flores , Distinctisque ipsos texere uersiculis . 
Ut proprias canerent epigrammata singula causas , Et pars quaeque suo congrueret titulo . 
Nec nostrae hoc opis est , sed ab illo sumitur hic ros , Qui siccam rupem fundere iussit aquas . 
Ut quod in affectum cordis , pietate magistra , Uenerit , huc promat carmine laeta fides . 
Perfecte bonus est , et uere dicitur insons , Nec sibi , nec cuiquam quod noceat faciens . 
Nam quicumque alium molitur laedere , primum Ipsum se iaculo percutiet proprio . 
Et cum forte animum non sit subitura facultas , Non dubium in cordis uiscere uulnus habet . 
Nec fugit infecti sceleris mens praua reatum , Cui nimis hoc solum quod uoluit nocuit . 
Naturae quisquis propriae non spernis honorem , In quocumque hominum quae tua noscis ama . 
Sic tamen , ut prauos uitet concordia mores , Nullaque sint pacis foedera cum uitiis . 
Namque quod artificis summi fecit manus , unum est : Quaeque auctore bono condita sunt , bona sunt . 
Diuinum in nullo figmentum despiciatur , Sola malis studiis addita non placeant . 
Aeternus uere est solus Deus omnicreator , Uita in se uiuens permanet esse quod est . 
Hoc Pater , hoc Uerbum Patris , hoc est Spiritus almus , Quorum natura est una , eademque simul . 
Non coeptum , aut auctum , non hic mutabile quidquam est , Quod subeat leges temporis , aut numeri . 
Uirtus , praeteritis prior ulteriorque futuris , Nil recipit uarium , nil habet occiduum . 
Nam rerum , quas ut uoluit sapientia fecit , Multis uita quidem est praestita perpetua . 
Sed quodcumque potest sese amplius aut minus esse Quodam fine ipsi quod fuerat moritur . 
Sic nihil aeternum quod commutabile factum est . 
Et quod cuncta super , semper idem Deus est . 
Multa diu summi differt patientia Regis , Suspendens aequi pondera iudicii . 
Et dum plectendis parcit clementia factis Dat spatium , quo se crimine purget homo , Denique committunt homines mala crimina semper , Dat spatium , ut pereant crimina , non homines . 
Uerbere nonnumquam castigans corde paterno , Ne cito consumant saeua flagella reos . 
Sic pietate Dei terrarum non uacat orbis , Et nihil est quod nos non trahat ad ueniam : Cum Rex saluandis ipsa quoque consulit ira , Ut curat medicus uulnera uulneribus . 
Cum Deus exserta peccantes uerberat ira , Ut norint homines quid mereantur agit . 
Nam dum mortalis peraguntur tempora carnis , Auxilium miseris ipsa flagella ferunt . 
Et uindicta breuis sic noxia crimina finit : Ne sine fine habeat debita poena reos . 
Laus uera in Dominum depromitur ore precantis , Si quae uoce fluunt , intima cordis habent . 
Non prodest cuiquam solis bona dicere uerbis , Ni pia mens habeat , quod bene lingua sonat . 
Nam fari recte , miserum est , et uiuere praue . 
Damnat nota malum regula iustitiae . 
Plurima sanctorum bona sunt communia multis . 
Et quiddam recti constat inesse malis , Sed pia pars summae tendens uirtutis ad arcem , Omne operum meritum uincit amore Dei . 
Quo pariter quemcumque hominum sic diligit , ut se : Hoc optans aliis quod cupit ipse sibi . 
Unde istis geminis uirtutum qui caret alis , Caelorum ad regnum non habet unde uolet . 
Exueret Deus ut taetra caligine mundum , Doctrinae accendit lumen apostolicae : Quae nullis animis , nullis non congruit annis , Lacte rigans paruos , pane cibans ualidos . 
Non tempus , non sexus huic , non causa resistit , Omnes curat , alit , iustificat , uegetat . 
Sumite quae magnae apposuit Sapientia mensae , Et uariis pasci discite deliciis . 
Quarum pars totum est epulum , et quo quisque iuuatur , Inde capit uitam , quam parit una fides . 
Scire Deum cupiens , gaudere et uiuere quaerit , Si uerum et summum norit amare Deum . 
Cui tribuat quidquid recte sapit , optat , agitque , Et sine quo carnis gloria puluis erit . 
Non ergo in quoquam sua munera deserit auctor , Perque suum Dominus se manifestat opus . 
Inque illis habitat diues penetralibus hospes , Quae gaudent hoc se compta quod ipse dedit . 
Ut perdunt propriam mortalia corpora uitam , Si nequeunt escas sumere corporeas : Sic animae , nisi deliciis rationis alantur . 
Dum Uerbi aeterni pane carent , pereunt . 
Nam quid erit quod dira procul fastidia pellat , Cum se ipso refugit mens saturare Deo ? 
Esse Deo uerum et proprium est , cui quisquis adhaeret , Aeterni in regni lumine semper erit . 
Nam qui iustitiam spernunt , non esse laborant , Inque nihil tendunt , et nihil esse queunt . 
Non ergo illorum poterit pars multa uideri , Quorum in sanctorum nullus erit numero . 
Sed uere magni , et multi sine fine manebunt , In Christo auorum gloria perpes erit . 
Nulla Deum oblectat miserorum poena reorum , Nec scelerum uindex ira mouet placidum . 
Omnipotentis enim recta et tranquilla uoluntas , Quidquid decerni conuenit , hoc statuit . 
Ut nullis pateat Regis censura querelis , Cum iuste accipiet debitus ordo malos . 
Scriptorum Domini plene uidet omne profundum , Implet qui factis cognita uerba piis . 
Nam nimis a sensu doctrinae deuius errat , Si quae curauit scire , fugit facere . 
Est et in hac uita multis requies data sanctis , Quorum animas mundus non tenet occiduus : Quos desideriis nullis peritura fatigant , Et quibus omne bonum est Christus , et omnis honor . 
Utuntur terra ut caelo , fugientia temnunt , Quod credunt , quod amant , quod cupiunt , Deus est . 
Quid uoueat Domino quisquis bene corde uolutat , Ipsum se totum praeparet et uoueat , Maior enim offerri nequit hostia mentis in ara , Nec Christi ex templo suauior exit odor , Quam cum homo castorum profert libamina morum , Et de uirtutum munere sacra litat . 
Sic tamen , ut norit qui reddit uota Tonanti Unum diuinis cultibus esse locum , In toto mundo quem uera Ecclesia praebet , Et sine quo nullum iustitiae est meritum . 
Iustitiae merces gemina est , uel cum bona rectis , Uel prauis digne cum mala restituit . 
Saluatrix autem cunctorum gratia Christi , Non pensans meritum , diluit omne malum . 
Credentesque omnes renouans baptismate sacro , Dat bona , quae propter det meliora bonis . 
Caelestem ad patriam Christo redimente uocatus , Uitam labentis temporis hospes agit . 
Dumque ad promissam requiem non per sua tendit , Mundanae patitur multa pericla uiae , Quae nunc obsessa aduersis , nunc plena secundis Aut frangit trepidos , obligat aut dubios . 
Inter quos laqueos currentem ad gaudia uera , Non capiet mundus , cui uia Christus erit . 
Nulla anima est , quae non mortali carne grauetur , Nec de corporea condicione gemat . 
Sed confirmare inualidam , et frenare rebellem , Legitimum et proprium est mentis opus dominae . 
Quae ius naturae , ut moderamine temperet aequo , Et subdat sceptris noxia quaeque suis , A Domino auxilium , et uires petat , ut ualeat se Uincere , nec nec sensus incitet ipsa suos . 
Nam nullos famulae poterit compescere motus , Ni fuerit Christi semper amore potens . 
Arcta uia est uerae quae ducit ad atria uitae , Nec recipit carnis gaudia mentis iter . 
Amplis incedit spatiis terrena uoluptas , Angusto uirtus limite celsa petit . 
Et tamen hi calles , quos mundi uana pauescunt , Quaedam magnificis aequora sunt animis . 
Difficilisque nimis per dura , per ardua gressus , Commendat fidei quod tolerare iuuat . 
Hac desiderii Deus est pietate colendus , Iustitiae ut merces tota sit ipse Deus . 
Nam sperans alio se munere posse beari , Non quod poscit amat , sed quod habere cupit . 
Culpare in quoquam quae non sunt nota , malignum est , Praesertim si quae cognita sunt bona sunt . 
Non pateant faciles saeuis rumoribus aures . 
Quae nescire iuuat , credere non libeat . 
Linquantur secreta Deo , qui si quid opertum est Inspicit , et nullis indiget indiciis . 
Non dubie nostri Deus est et rector , et auctor , Cum toto affectu quae bona sunt gerimus . 
Ex operum specie clarebunt intima cordis , Quisue hominis mentem spiritus intus alit . 
Sanctus enim sanctos facit , et de lumine lumen Exoritur : nullus fit bonus absque Bono . 
Quod plerumque mali in sanctos saeuire sinuntur , Quodque bonis praui saepe nocere queunt ; Absque Dei nutu non fit , qui corda suorum , His etiam bellis glorificanda probat . 
Crescunt uirtutum palmae , crescuntque coronae , Mutantur mundi proelia pace Dei . 
Scit legem , docteque tenet iussa Omnipotentis , Qui quod nouit agens , diligit id quod agit . 
Non satis est Domini praeceptum uoluere lingua : Is meminit legis , qui memor est operis . 
Legem spernentes odit cum legis amator , Non homines odit , sed reprobat quod agunt . 
Scrutari legem possunt utcumque quieti , Si mundi a strepitu libera corda uacent . 
Ut mens ergo piis studiis intenta iuuetur , Proelia diuinus carnea uincat amor . 
Nam templum Domini per sacra silentia crescit , et tacite struitur non ruitura domus . 
Doctrinae Domini penetralia , tempore in isto , Ad plenum nulli peruia sunt homini . 
Semper enim sanctis superest quo crescere possint : Et perfectorum gloria principium est . 
Uirtutem uirtus pariat , de lumine lumen Prodeat , atque omnis palma gradum faciat . 
Nam cur non cupide mens quaerat quae Deus offert , Cui danda ut recte posceret ipse dedit ? 
Omnibus in rebus geminum est opus Omnipotentis . 
Totum aut iustitia est quod gerit , aut pietas . 
Quae simul in terras descendunt lucis ab arce , Ne cuiquam parti desit utrumque bonum . 
Et quoniam cuncti auxilio miserantis egemus , Praecedit semper gratia iustitiam , Damnantem elatos , saluantem iustificatos , Quos Deus et donis auxerit et meritis . 
Moribus in sanctis pulchra est concordia pacis , Cum multis unum conuenit , atque placet . 
Nec tamen hoc cohibenda modo sunt foedera amoris , Ut solis pax haec sit tribuenda bonis Iniustis etiam praestetur iusta uoluntas , Nec quemquam spernant uota benigna hominem . 
Non ut amicitiae uitiis socientur iniquis , Adsit sed prauis ut medicina animis . 
Quae si pace sua non sedat turbida corda , Nobis non possit nostra perire quies . 
Saepe quidem Dominus sic cuncta aduersa repellit , Ut nullo attingi uulnere possit homo . 
Sed mirabilior tunc est manus Omnipotentis , Illata afflictum cum mala non superant . 
Laudetur custos , uirtutem dans toleranti , Intima corrumpat ne furor exterior . 
Nam non certanti nulla est speranda corona , Palmam , qua capitur gloria , finis habet . 
Caelestem ad patriam tendens , cognosce uocantem , Cuius proueheris , si bene curris , ope . 
Nam si te uirtute tua ad caelestia credis Scandere , de superis pulsus ad ima cades . 
Impia pars mundi parti est infesta piorum , Nec tolerare potest dissimiles animos : Ridens nolentes opibus praesentibus uti , Sperantesque sibi credita posse dari . 
Sed spernenda haec sunt populis opprobria sanctis , Quae stulte iaciunt corda aliena Deo . 
Nam spes nostra ex hoc uisu fit certior omni , Quod spondens quidquid credimus , hoc Deus est . 
Cum constans anima aduersis non frangitur ullis , Et fidei uirtus intemerata manet : Norit inesse sibi Dominum patientia fortis , Inque eius donum quod steterit referat . 
Nam quod non cecidit propriis si uiribus aptat , Hoc ipso quo se stare putat cecidit . 
Reddendum est quidquid mundi bene postulat ordo , Propositumque piae non uiolat fidei . 
Mitibus et sanctis nulla est spernenda potestas : Aequum seruire est regibus , et dominis . 
Ut Christi famulis ad uerum prosit honorem Dilexisse bonos , et tolerasse malos . 
Dum mutabilium decurrunt tempora rerum , Dumque suis mundus motibus atteritur : Rectorum est aduersa pati , et tolerare modeste , Nec querula in quoquam uoce mouere Deum . 
Cuius iudicio nulli parcetur iniquo , Et perpes iustos gloria suscipiet . 
Cum lapides uiui pacis compage ligantur , Inque pares numeros conuenit una domus , Claret opus Domini , qui totam construit aulam . 
Effectumque piis dat studiis hominum . 
Quorum perpetui decoris structura manebit , Si perfecte auctor protegat atque regat . 
Semper erunt quod sunt aeternae gaudia uitae : Gaudendi quoniam causa erit ipse Deus . 
Nec uarios pariet motus diuersa uoluntas . 
Unum erit in cunctis lumen , et unus amor , Inque bonis summis posita experientia felix , Nec uolet augeri , nec metuet minui . 
Uerus amor Christi uera est custodia legis , Et mandata Dei complet amans homines . 
Quorum ignoscentes culpis sua crimina soluunt , Quodque aliis tribuunt , hoc sibi prospiciunt . 
Det peccatori ueniam peccator , et aequa Conciliet Dominum condicione sibi . 
Cuius iudicium de nostro examine pendet , Quod serimus metimus , quod damus accipimus . 
Non ideo quidquam mandat Deus , ut sibi prosit , Nec serui officio uerus eget Dominus . 
Cuius praeceptis augetur qui famulatur , Fitque minor quisquis negligit imperium . 
Nam Deus omnipotens , simul omnitenensque potestas Nil perdit proprium , nil capit occiduum . 
Numquam non habuit quod habet , dans quidquid haberi Proderit , et sumens non nisi quod dederit . 
Insolitum si quid labentia tempora promunt , Hoc mirum mundus dicit , habetque nouum . 
Sed rerum Auctori nullus non cognitus ordo est , Cernenti quidquid saecula cuncta ferunt , Quae non incerto uoluunt magna agmina motu . 
Sed sub iudicio stantque fluuntque Dei , Ut nihil existat naturae in partibus ullis , Quod non ille suo temperet arbitrio . 
Lex aeterna Dei stabili regit omnia nutu , Nec mutat uario tempore consilium . 
Utque locis praesens simul est Deus omnibus unus , Sic aeui metas se cum habet , et numeros . 
Nec serum aut properum sibi sentit in ordine rerum , Cui cuncta assistunt acta , et agenda simul . 
Qui se peccatis gaudet feliciter uti , Infelix nimis est prosperitate sua . 
Dumque capit miseros effectus praua uoluntas , A uera semper luce fit exterior . 
Sumens pestifera de consuetudine robur , Et sua complectens uincula mortis amor . 
Deficiant potius uana oblectamina mundi , Subdanturque pio colla domanda iugo , Inque putres fibras descendat cura medentis : Ut blandum morbum pellat amica salus . 
Index peccati lex est plectenda uetando , Quae , nisi cor mundet Spiritus , interimit . 
Nullus enim est insons sola formidine poenae , Qui sanctum et iustum non amat imperium , Hunc tamen affectum non lex , sed gratia confert : Quodque iubet legis littera , uelle facit . 
Non seruit iussis legis prudentia carnis , Peccati stimulos nec superare potest . 
Sed quia mens anceps patitur mala corporis aegri , Quaerere diuinum cogimur auxilium . 
Lex igitur facit ut poscatur gratia Christi , Ardua qua legis iussa queant fieri ; Nec iam non ualeant carnales uincere sensus , Quos iustae legis conditor ipse iuuat . 
Quae Deus omnipotens promittit , perficit ipse , Nec proprium externis uiribus implet opus . 
Hinc secura fides sperat quod credit , amatque Auctorem , qui quod spondet , et efficiet . 
Nam si quae Dominus promittit , non operatur , Sed solum humanum praeuidet arbitrium : Non haec dona eius , sed sunt praedicta uocanda . 
Ceu quisquam ex proprio sit bonus , absque Deo . 
Quod quia non recipit pietas , ueroque repugnat , Gratia non reparet , gratia iustificet . 
Quae sic in cunctis implet sua dona uocatis , Ut quorum dux est , fiat et ipsa comes . 
Ut quaedam tenues maculae in splendore piorum , Maior uirtutum quas uacuat numerus , Aeternae donis nequeunt obsistere uitae , Nec merita obscurat grandia culpa leuis : Sic aliquid plerumque boni pars impia gestat , Magni mole mali quod facile obruitur . 
Nec prodest quiddam recti sapuisse malignis , Si uerum et summum non coluere Deum . 
Una fides igitur , spes una est , atque amor unus , Quo fiat iustus , sitque beatus homo . 
Nam bona , quae prauis naturae ex dote supersunt , Augent peccati pondera , non minuunt . 
Cum datur iniusto peccandi optata potestas , Ut mala mens praue quod cupit efficiat , Ira Dei magna est , qua multos sic quoque punit , Ut quibus exsultant criminibus pereant . 
Crescit enim occulte cum longo poena reatu , Ausibus illicitis si nihil obstiterit . 
Et magis erranti ne parcant flagra timendum est , Quam ne non fiat quod uoluisse nocet . 
Omne genus uitii proprio tantum ualet actu , Et peccata suam quaeque gerunt speciem . 
Sola est innumeris armata superbia telis , Cui possunt uires , et bene gesta dare . 
In rebus mundi non idem est omnibus usus , Nec cuncti paribus cuncta ferunt animis . 
Namque bonos non blanda inflant , non aspera frangunt . 
Sed fidei inuictae gaudia uera iuuant . 
Terrae autem , et faeni breuiter florentis amator Seu caret optatis , seu fruitur , miser est . 
Cuncta bonis prosunt , quos et mors ipsa beatos Efficit , ut sumant praemia principium . 
Ille igitur finis malus est , quem poena sequetur , Et qui perpetui porta doloris erit . 
Non quo absumentur lacrimae , cunctique labores : Ut ueteris pereant omnia signa mali . 
Mens illaesa nihil uiolato corpore perdit : Inuitam carnis uulnera non maculant . 
Nec crimen facti recipit non mixta uoluntas : Uelle magis facinus , quam tolerare nocet . 
Sic autem ad cordis penetralia cuncta recurrunt , Ut plerumque animus sit sine carne reus . 
Dum , quod ab intacto semotum est corpore , solus Concipit , et tectis motibus intus agit . 
Qui ualet aduersis oneratam ducere uitam , Et tolerare magis uult mala , quam fugere , Maioris multo est animi , quam ferre pauescens Indocti iniustum iudicium populi . 
Mens etenim recta , et puri sibi conscia cordis , Hoc plus splendescit , quo magis atteritur . 
Oppressis quoties iustis dominantur iniqui , Non est puniti supplicium meriti ; Sed uirtus fidei sub tali examine crescit , Nec seruile grauat libera corda iugum . 
Solus peccator seruit male ; qui licet amplo Utatur regno , sat miser est famulus ; Cum mens carnalis , nimium dominante tyranno , Tot seruit sceptris dedita quot uitiis . 
Optima uota Deo , quorum est dator ipse , uouentur . 
Hoc sursum dignum est ire , quod inde uenit . 
Natura omnipotens una est , quae cuncta creauit , Et proprie quod sunt , omnibus esse dedit . 
Quodque Deo minus est , non est Deus . 
A Patre natum Uerbum , et qui amborum Spiritus est , Deus est . 
Una eademque trium quoniam est essentia , quae se Numquam uel maior , uel minor esse potest . 
Tales a Domino , quales formamur , amamur ; Non quales nostris exstitimus meritis . 
Sanctificet , doceat , plantet , riget , excolat , ornet : Et sibi perpetuo quod placeat , faciat . 
Nam nihil est hominis , quod digne possit amari , Perficiat proprium ni bonus auctor opus . 
Artifice in summo sine tempore temporis ordo est , Inque Deo rerum non uariat series . 
Aeterno auctori simul adsunt omnia semper , Cum quo in factorum est ordine , quidquid erit . 
Principium mundi Deus est , quo cuncta mouentur , Et quae permittit , uel iubet auctor , agunt Hinc mutabilium rerum immutabilis ordo , Aeterni seruit legibus artificis . 
Inque suos fines procedit quaeque uoluntas , Nec uariis meritis arbiter aequus abest : Corda regens , uires tribuens , peccata remittens , Mitis subiectis , implacidus tumidis . 
Ut nec poena malum quemquam , nec gloria iustum Suscipiat , nisi cum laude et honore Dei . 
Scire uolens , in qua rerum sis parte locandus , Discute quid timeas , quidue sit id quod amas . 
Nam cuncti hoc gemino nascuntur fomite motus , Respondentque suis germina principiis . 
Et quod quisque bonum sibi tempore duxit in isto , Hoc summi Regis iudicio capiet . 
Angelicos ciues , et Christi in membra renatos , Non trahat ad ueterem carnis origo hominem . 
Multa quidem in nostros mundus bona procreat usus , Et pleno tellus seruit opima sinu . 
Sed terrae hospitibus , caeli super astra uocatis , Uirtutis palma est spernere blanda soli ; Et sic praesentis spatium percurrere uitae , Ipsa peregrinis ne uia sit laqueus . 
Nam declinantes pro summis ferre laborem , Terrenorum auidos infima suscipient . 
Nulla quidem mens est mortali in corpore uiuens , Quae plena uideat cognitione Deum . 
Sed miris operum signis ostenditur auctor , Rectoremque suum condita quaeque canunt . 
Unde licet fandi uires , animique uigorem Uincat , et excedat gloria lausque Dei , Nos tamen officio cordis gaudemus et oris , Et tanto oblectat succubuisse bono . 
Hinc fidei uirtus , hinc flamma oriatur amoris , Quod latet , exercet ; quod superat , reparat . 
Laetifer immodico naturae elatus honore Angelus , inde hominem subruit , unde ruit . 
Sed Christus miserans deceptum fraude maligni , In se illi ad uitam posse redire dedit : Si caueat pactis hostis seruire superbi , Sectari et studeat formam humilis Domini . 
Qui Patris in Deitate manens Deus omnicreator , Uerus de sacra Uirgine natus homo est . 
Sic nostrum assumens Matris de corpore corpus , Esset ut assumptae carnis origo Deus : In quo per lauacrum , fidei uirtute renata , Caeleste accipiet gens noua principium . 
Nil hominis primi retinens , sed plena secundi , Splendore in capitis glorificanda sui . 
Non semper uere est felix impleta uoluntas : Cum saepe iniustis sint mala uota animis . 
Recta igitur cupiens , etiam si non sit adeptus , Persistendo tamen uelle bonum , bonus est . 
At prauus , quod fert animo , si non habet actu , Tam miser est quam si quod cupit obtineat . 
Maiestate Dei concluditur omne quod usquam est : Qua sine nil rerum stare , uel esse potest . 
Huic homo si recte famulatur , proximus haeret ; Si resilit , misero degit in exilio . 
Omnia sic Dominus discriminat ordine iusto . 
Quo sint summa bonis , ima parata malis . 
Omnipotens Genitor , Natusque , et Spiritus almus , Una in personis par tribus est deitas ; Quae genus humanum , prostratum fraude maligni , Ad uitam hac fecit posse redire uia : Naturae ut nostrae Christus causaeque Redemptor , Mortalis fieret , non minuens quod erat ; Perque habitum serui uacuaret iura tyranni , Et letum leto uinceret innocuo . 
Hinc Uerbum carni insertum carnemque receptans , Nec se confundit corpore , nec geminat : Sic naturam hominis uirtute augente superna , Esset ut in uero lumine lumen homo . 
Qui uires mortis cum uitae absorbuit haustu ; Factum est aeternum quod fuit occiduum . 
Quisquis consilio aeterno contraria sentis , Et Uerbum in nostra carne manere negas , Diuinae pietatis opus dissoluere quaeris , Speque sua mundum dispoliare cupis . 
Nam quis uentura quemquam saluabit ab ira ? 
Quisue hominis primi crimine liber erit ? 
Si deitas Uerbi non nostrae est insita carni , Aut Christus falsi corporis umbra fuit ? 
Quis genitus puer est intactae Uirginis aluo ? 
Quae natura annis creuit , et aucta cibis ? 
In qua prole patrem mundi se credidit Abram ? 
Quaeue eius stirps est omnia sanctificans ? 
Quod regale genus simul est et pontificale ? 
Quisue idem Dauid filius et Dominus , Peccati seruis , et mortis compede uinctis , Unam est dignatus ferre Redemptor opem ? 
Qui nostri generis carnem cum morte receptans , Nostra hosti , ut nobis uinceret , opposuit , Et carne exuta , dominantem perculit hostem : Ut caperet palmam praeda uetusta nouam . 
Recta uolens animus sapiens , et amator honesti , Quosdam odio dignos iudicat esse suo . 
Nec tamen hos toto depellit foedere , gnarus Naturam errantum diuidere a uitiis . 
Sic generi indulgens proprio , ut peccata recidi Optet , et ut damnet crimina , non homines . 
Fallaces curis semper torquentur amaris , Et mala mens numquam gaudia pacis habet . 
Lubrica dum trepido mendacia plasmate fingit , Consumens totum tempus in arte mali . 
At simplex animus , commenti et liber iniqui , Nil amat iniustum , nil gerit implacidum . 
Sectator ueri potietur luce serena , Est quoniam mendax , noxque , dolorque sibi . 
Ad patriam uitae noctis de ualle uocati , Uirtutum gradibus scandite lucis iter . 
Arduus atque arctus fert ad caelestia callis : Deuexa ad mortem ducit et ampla uia : Qua fallax tumidi incedit Sapientia mundi Commentisque suis ludificata ruit , Et mala corporei sequitur dum gaudia sensus , Exulat a uero lumine caeca procul : Nec falsarum habitu uirtutum ornata iuuatur . 
Perdit mens ueri nescia , quiquid agit . 
Nouerit ergo Deum sapiens , totisque medullis Diligat , inque ipso se quoque amator amet . 
Sit bonus et iustus , sit uerax , atque benignus , Sit forma et speculum , lux et imago Dei . 
In Christo factus nouus , et iam carne uetusta Exutus , uilem mentem relinquat humum . 
Ut sacri templi quacumque in parte locetur , Magnum erit , in capitis corpore quiquid erit . 
Quamuis in sacris libris , quos nosse laboras , Plurima sint , lector , clausa et opaca tibi , Inuigilare tamen studio ne desine sancto . 
Exercent animum dona morata tuum . 
Gratior est fructus quem spes productior edit ; Ultro obiectorum uilius est pretium . 
Oblectant adoperta etiam mysteria mentem : Qui dedit ut quaeras , addet ut inuenias . 
Ferre parans Christus poenam , mortemque propinquam , Inuictamque suis ingenerare fidem , Cum prece sanguineas fundebat corpore guttas , Et pretium mundi sudor erat Domini . 
Nec crucis asperitas poterat terrere uolentem Quae regnaturae gloria carnis erat . 
Sed cruor ille pares sanctis spondebat honores , Orturis toto corpore martyribus . 
Nam , cum sacra seges terrarum impleuerit orbem , Omnis ab hoc uno semine messis erit . 
Magnum praesidium est sacro libamine pasci , Si cor participis crimina nulla premunt . 
Nam geminat sibimet peccati pondera quisquis Quae bona sunt sumit , quae mala non refugit . 
Qui laudat Dominum de mundi condicione , Et rerum in specie praedicat artificem , Laudet et aeternam mortem , flammasque minantem , Et iusti Regis iudicium metuat . 
Spes de promissis nihil ambigat ; omne dabit Rex Quod parat , et meritis gratia maior erit ; Si properent sontes peccati abrumpere nodos , Ante diem mortis , dum locus est ueniae . 
Conuerti ad mores rectos , et uiuere sancte In Christo meditans , quod cupit acceleret . 
Cedant uirtuti uanarum obstacula rerum , Ne perdat uoti tempora lenta fides . 
Quid iuuat in longum causas producere morbi ? 
Cur dubium exspectat cras hodierna salus ? 
Scimus correctis ueniam non esse negandam , Sed nulli nostrum est ultima nota dies . 
Utile prudenti es : mundana aduersa cauere , Et quod uitandum prospiciat , fugere . 
Sed cum peccati merito manus Omnipotentis , Omnia concludens arctat ubique reum : Unum profugium tutum est Deus ipse timenti , A quo discedens , ne pereat , redeat . 
Carnis uirginitas intacto corpore habetur ; Uirginitas animae est intemerata fides , Qua sine corporei nil prodest cura pudoris ; Sed mentis pietas auget utrumque bonum . 
Magnum peccatum est amor immoderatus habendi , Et plus quam uitae sufficiat , cupiens . 
Nam quod nos uestit , quod pascit , cura salutis , Si uanis sit mens libera , non onerat . 
Si qua igitur superant , quorum non indiget usus , Debilibus prosint , atque iuuent inopes . 
Quisquis enim cupide non expendenda recondit ; Quae nulli tribuit , pauperibus rapuit . 
Terrenis opibus cum diues gaudet iniquus , Ueris se miserum nescit egere bonis . 
Nam quid erit , quod non momento temporis uno Perdere mundana condicione queat ? 
Cui licet , aduersis cessantibus , omnia parcant ; Lege tamen Mortis sit faciendus inops . 
At bona iustorum nullis obnoxia damnis , Hostes , furta , ignes , et mare non metuunt . 
Indemnis seruat proprium sapientia censum , Nec perdunt meritum paxque fidesque suum . 
Omnis uirtutum semper substantia salua est , Inuitis Christi munera nemo rapit . 
Dignus laude quidem est , uitam sine crimine ducens , Et quaecumque sibi sunt nocitura , cauens . 
Sed non hoc pietas contenta est limite claudi , Nec iusto , uetitis abstinuisse , sat est . 
Maior cura boni est , fratrum releuare labores , Et ferre optatum tristibus auxilium : Pascere ieiunos , nudos uestire , ligatos Soluere , discordes conciliare sibi , Et quaecumque homines miseri solacia quaerunt , Haec , ut possibile est , promere corde pio . 
Ut recti uere cupidus , uereque benignus , Quae mala sunt fugiat , quae bona sunt faciat . 
Gaudet transgressor peccato impune potitus , Si non infertur debita poena reo . 
Ceu nulla offendant hominum commissa Tonantem , Aut aliqua Excelsi notitiam lateant . 
Sed uetitorum auidis grauior tunc ira timenda est , Cum sese remouet uerbera iustitiae . 
Nam quid erit morbi , quod non dominabitur illi , Cui supera auxilium iam medicina negat ? 
Felices fere faciunt , semperque beatos , De uero et summo gaudia nata bono . 
Nam mundi ex opibus breuis ac peritura uoluptas , Edita perpetuae semina mortis habet . 
Non placeat uanis animum summittere rebus , Pestiferisque auidam mentem onerare cibis . 
Cor mundum et sapiens fructu uirtutis alatur , Et Christi in nostro pectore regnet amor , Quo semel impletus , numquam uacuabitur illo . 
Aeterna aeterni flumina fontis erunt . 
Ambitum mundi totum Deus implet et ambit , Nec praesens ulli desinit esse loco . 
A quo longinquus multum est , nimiumque remotus , Quisquis sincerae luce caret fidei : Cuius si radiis , depulsa nocte nitescat , Diuino impletus lumine lumen erit . 
Non igitur terrarum orbis , non aequora ponti Inuia circuitu sunt obeunda uago , Ut possit rerum dominator et auctor adiri , Quem templo in cordis mens pia semper habet . 
A quo ut dissimilis taetra in deserta recedit , Sic uitae merito proximus est similis . 
Quamuis multa homini post uulnera prima supersint , Quae uitam hanc faciant laudis habere decus : Si tamen ingenio claro et probitatis amori Fons desit fidei , subdita corda rigans ; Cunctarum frugum marcescit inutile germen , Nec fruitur uero lumine falsus honor . 
Ignoratus enim Deus , et non credita uirtus , Quae uera ad summum prouehit arte bonum , Non sinit eniti regna ad caelestia mentem , Obstructam uanis , occiduisque grauem . 
Perque omnes calles errat sapientia mundi , Et tenebris addit , quae sine luce gerit . 
Non recto seruat legalia sabbata cultu , Qui pietatis opus credit in his uetitum . 
Nulla dies actus hominum non damnat iniquos : Omnia conueniunt tempora iustitiae . 
Nec corrumpuntur uirtutibus otia sancta : Tantum a peccatis libera corda uacent . 
Libertas nulla est melior , maiorue potestas , Quam seruire Deo , cui bene seruit amor . 
Absque iugo posita est dicionis amica uoluntas : Quae uiget affectu , non gemit imperio . 
Qua primum in mortem est homo pulsus fraude maligni , Hanc illi extremam bella peracta mouent . 
Sublimes ut cum palmas clarasque coronas Sumpserit , atque hostem subdiderit pedibus , Uirtuti propriae uelit assignare triumphum , Non Domino , cuius munus opusque fuit . 
In quo uno semper superat qui non superatur ; Quo dignante manum subdere , nemo cadit . 
Ancipitis uitae qui uis superare labores , Dilige quod semper uerus amator habet . 
Instant terrenis infesta pericula rebus , Feruent pro damnis proelia , proque lucris . 
Et nihil est inter carnalia uota quietum , Nec pax sollicitis , nec modus est cupidis . 
In solo est mens tuta Deo , quem linquere nolens , Numquam erit aeterno non opulenta bono . 
Lingua assentatrix uitium peccantis aceruat , Et delectatum crimine laude ligat . 
Nulla sit ut lapso reparandae cura salutis , Blanditur sonti dum malesuasus honor . 
Libera sit potius uox correctoris amici , Serpere nec fibris caeca uenena sinat . 
Nec credens medici uerbis fallacibus aeger , Noxia laudatae uulnera pestis amet . 
Si mundo moritur diuino fonte renascens , Fitque nouus uita , qui sepelitur aqua : Fraudati non sunt sacro baptismate Christi , Fons quibus ipsa sui sanguinis unda fuit . 
Et quidquid sacri fert mystica forma lauacri , Id totum impleuit gloria martyrii . 
Magna quidem in multis est excellentia sancti Quorum animos superi gratia roris alit . 
Sed dum mens quaedam patitur mala corporis aegri , Et pugnam interius exteriora mouent ; Numquam ita perfecto capitur uictoria bello , Uera ut securus pace fruatur homo . 
Inter discordes motus contagia serpunt , Ipsaque uirtutum gaudia uulnus habent . 
Ut faciat cunctis longa experientia notum , Non esse hoc plenam tempore iustitiam : Ni Dominus miserando lauet delicta suorum ; Et dans uirtutum munera , det ueniam . 
Diuinorum operum secretas noscere causas Humanis non est possibile ingeniis . 
Nec nullo lumen intuitu speculatur operta , Qui multa ut lateant scit placuisse Deo . 
In quo mens imbuta fide simul omnia discit , Perque operum speciem suspicit artificem , Fingentem rebus formas , loca , tempora , motus , Mensuris , numeris , ponderibusque suis . 
Scrutari ne cura procax obstrusa laboret , Cui cuncta in Christo nosse , et habere datur . 
Ut morbo oppressis praestanda est cura medendi , Donec in aegroto corpore uita manet ; Sic prauis , multa et uitiorum mole grauatis , Sanctarum pietas est adhibenda precum . 
Ut dum possibile est mutari corda malorum , Horrescat noctis deuia lucis amor , Conuersisque nouam mentem det gratia Christi , Qua fiunt homines iustificante boni . 
Dum non perturbant animum discrimina mundi , Dumque diem pacis proelia nulla premunt ; Exercere fidem diuinis conuenit armis , Consilioque omnes anticipare minas . 
Tranquillam et curis uacuam sapientia mentem Imbuet , et placidi pectoris hospes erit . 
Nam quod non fuerit conceptum corde quieto , Acquiri in saeuo turbine non poterit . 
Omne bonum mundo concretum , et tempore partum Quacumque amitti condicione potest . 
Et quamuis damnis uigilanter cura resistat , Saepe tamen propriis dispoliatur homo . 
At bona , quae uere bona sunt , nec fine tenentur , Semper habet , quisquis semper habere cupit . 
Nec uim ferre potest Christo subnixa uoluntas In quo persistens omnia uincit amor . 
Inter mundanae mala conflictantia uitae , Saepe quibus Domini corripitur populus , Qui tempestatum uaria sub clade laborant , Noscant se iusti ferre flagella Dei : Atque ipsum toto gemitu planctuque precentur , Ut , qua scit , miseris auxilietur ope . 
Non etenim proprio arbitrio curabitur aeger . 
Nec uero leges ipse dabit medico . 
Morbida rimetur penetralia dextra salutis , Et depressa graui uiscera peste leuet . 
Absque dolore quidem nequeunt mala sueta repelli : Sed quod laeserunt dulcia , amara nouant . 
Paeniteat morum , et uitiis uirtute fugatis , Regnum peccati respuat aula Dei . 
Ad ueniam tendunt iusti pia uerbera Regis . 
Ira breuis rectis gaudia longa dabit . 
Numquam bella bonis , numquam discrimina desunt , Et cum quo certet , mens pia semper habet . 
Quae carnem oblectant , sancto sunt noxia cordi , Contra animi legem proelia corpus habet . 
Pulsant exterius diuersis molibus hostes , Intus ciuile est et sociale malum . 
Ut possit mundi illecebris uitiisque resisti , Uis est corporei mortificanda hominis . 
Sed quae mens recto famulam sub iure tenebit , Edomitae ut regnet carnis in officiis ; Excelso nisi quae seruit , bene subdita Regi , Unde est facta uolens , fiat et inde ualens ? 
Per Uerbum omnipotens Deus omnia condidit unus , A quo natura est nulla creata mali . 
Et quod non fecit diues sapientia Uerbi , Non habet in rerum condicione locum . 
Nulla igitur uitiis substantia , nullaque uita est , Quae uegetet corpus , materiamque suam . 
Sed cum libertas discedit ab ordine recto , Nec seruant proprium quae bona sunt , modulum , In culpa et uitio est uagus in contraria motus , Fitque malum ueram deseruisse uiam . 
In quam si toto properet quis corde reuerti , Nullus neglecti limitis error erit : Totaque deleti peccati poena peribit , Condita in integrum restituente Deo . 
Cum Deus effectum precibus non praestat iniquis , Multum concedit , quod nocitura negat . 
Errantes uoto non uult delinquere facto , Iratus sineret , quod prohibet placidus . 
Discat felici supplex gaudere repulsa , Incipiatque animo pellere quod uoluit . 
Parcentemque Deum noscat sibi , cum ruiturus Non exaudiri , ne rueret , meruit . 
Iudicium humanum , quod falli saepe necesse est , Non semper recipit regula iustitiae . 
At Domini in cunctis aequa est ueraxque potestas , Aspectum cuius nulla remota latent . 
Talis laudetur iudex , timeatur , ametur , Qui uere iustus permanet atque bonus : Aduersos reuocans , conuersis cuncta remittens , Atque malis ueniam dando bonos faciens . 
Non ergo audacter mens ueri nescia culpet , Quod placuit summi iudicis arbitrio . 
Sed subdat sese iusto ignorantia Regi , Qui numquam quae sunt non bona uelle potest . 
Nemo suae mentis motus non aestimat aequos , Quodque uolunt homines , se bene uelle putant . 
Unde animus celeri pace est reuocandus ab ira : Ne robur saeuis tempora dent odiis . 
Offensas sibimet parcentia corda remittant , Nam nemo est qui non indigeat uenia : Quam nostri memores , mundi inter uana uicissim , Omnibus in causis , et damus , et petimus . 
Cultor iustitiae , diuinae et pacis amator , Quem uocat ad summum uita beata bonum : Scandere constanter dextros adnitere calles , Despiciens laeuae noxia plana uiae . 
Tutius est duros mundi tolerare labores , Infestique hostis proelia saeua pati , Quam uictum officiis animum summittere blandis , Captaque seruili subdere colla iugo . 
Tempore in occiduo non longi est usus honoris , Et celeri lapsu gaudia falsa fluunt . 
Finem igitur proprii sapiens speculabitur aeui , Et uia qua currit , quo ferat aspiciet . 
Nam mundo innexis pars est cum principe mundi ; At seruis Christi gloria Christus erit . 
Corporeos inter sensus , moribundaque membra Multa animus patitur carnis ab hospitio : Quae uitae , de qua uiuit , contraria quaerens , Legem uult mentis soluere lege sua . 
Sed prudens praesul famulam frenare rebellem Aeterni Regis discat ab imperio ; Et uerum accipiens supero de lumine lumen , Noctem peccati cordis ab aede fuget . 
Nam quia cuncta Deus bona condidit , ipsaque nostri Exilii regio est pulchra decoro suo ; Auditus , uisus , gustus , contactus , odorque , Praeberi gaudent undique quod placeat . 
Fitque nocens homini praesentis temporis usus , Si captum blandis inferiora ligant . 
Mens igitur sapiens , superas enitere ad arces , Et summis fieri suesce beata bonis , Delicias iam nunc promissi concipe regni , Uirtute atque fide quod cupis esse tene . 
Neue ad spem dubiam frustra te currere credas ; Naturae in Christo prospice liba tuae . 
A quo susceptum si te non ambigis esse , Totus homo in capitis corpore semper eris . 
Tantum ut iussa uelis nutu obseruare docentis , Quis quod ait uerbo , praeuenit auxilio . 
In Deitate gradus , mensura et tempora non sunt : Et , quod idem est , maius non habet atque minus . 
Corporeae longe moles formaeque recedant , Uirtus summa caret finibus et spatiis : Quod Pater , hoc simul est Uerbum Patris , hoc utriusque Spiritus . 
Hic Deus est unus , et una fides : Per quam uerorum spes non incerta bonorum Sublimem ignito scandit amore uiam . 
Et praegustata superi dulcedine roris , Doctrinis pasci gaudet apostolicis . 
Tu qui ergo indignas non uis incurrere curas ; Innecti uanis occiduisque caue . 
Mortalis uitae breuitas non multa requirit , Paucorum exigui temporis usus eget . 
Esse uolens , gaudere optans , scire abdita quaerens , Ut te non teneant infima , summa pete . 
Delectare Deo rege , in caelestibus esto , Et quae spe sequeris , credita amore tene . 
Nulla in te maneant hominis uestigia primi , Nec formam ueteris gestet imago noui . 
Exsulta agnoscens te Uerbi in carne renatum , Cuius si pars es , pars tua Christus erit . 
Qui , ne damnandi legeres mala gaudia mundi , Promissum ad regnum se tibi fecit iter . 
Cum Pater in Uerbo sit semper , et in Patre Uerbum , Sitque unus Uerbi Spiritus atque Patris ; Sic de personis tribus est tibi non dubitandum , Unum , ut docta fides , confiteare Deum . 
Corde Patris genitum creat , et regit omnia Uerbum , Nec tamen est aliquid quod sine Patre gerat . 
Unus enim amborum motus , ratio una uolendi est , Par uirtus , idem spiritus , unus amor . 
Sic Deus est magnus , de se ualet , et manet in se , Cui summum et proprium est , semper id esse quod est . 
Splendet enim uerum uero de lumine lumen , Ut Genitum agnoscens nouerit Ingenitum . 
Una trium Deitas , una est essentia cunctis . 
Idem est et Uerbi Spiritus atque Patris . 
Nullum opus abiunctum , nulla est non aequa potestas , In cunctis unum , non tria , principium . 
Cum pia mens in laude Dei superata laboras , Gaude , quod tantum te bene uincit opus . 
Teque aliquid superi cognosce hausisse uigoris , Si tibi non satis est , quod cupis atque sapis , Quaere bonum sine fine bonum , et persiste reperto ; Quaerere non habeant talia uota modum . 
Nam qui se nullo iam munere credit egere , Crescere non cupiens , perdit adepta tepens . 
