Maxima pars lapsis abiit iam mensibus anni , Quo scripta est uersu pagina nulla tuo . 
Quae tam longa tibi peperere silentia causae ? 
Quisue dolor maestum comprimit ingenium ? 
Quamquam et iam grauibus non absint carmina curis , Et proprios habeant tristia corda modos : Ac si te fracti perstringunt uulnera mundi , Turbatumque una si rate fert pelagus ; Inuictum deceat studiis seruare uigorem . 
Cur mansura pauent , si ruitura cadunt ? 
O felix cui tanta Deo tribuente facultas Contigit , ut tali tempore liber agat ! 
Quem non concutiat uicina strage ruina , Intrepidum flammas inter et inter aquas ? 
Nos autem tanta sub tempestate malorum , Inualidi passim caedimur et cadimus . 
Cumque animum patriae subiit fumantis imago , Et stetit ante oculos quidquid ubique perit , Frangimur , immodicis et fletibus ora rigamus : Dumque pios agimus , uertimur in querulos . 
Nec parcunt quidam turbatam incessere mentem ; Linguarum et iaculis saucia corda petunt . 
Dic ( aiunt ) causas , qui rerum hominumque labores Arbitrio credis stare regique Dei : Quo scelere admisso , pariter periere tot urbes . 
Tot loca , tot populi , quid meruere mali ? 
Si totus Gallos sese effudisset in agros Oceanus , uastis plus superesset aquis Quod sane desunt pecudes , quod semina frugum , Quodque locus non est uitibus , aut oleis ; Quod fundorum aedes uis abstulit ignis et imbris , Quarum stare aliquas tristius est uacuas : Si toleranda mali labes , heu ! 
caede decenni Uandalicis gladiis sternimur et Geticis . 
Non castella petris , non oppida montibus altis Imposita , aut urbes amnibus aequoreis , Barbarici superare dolos atque arma furoris Eualuere omnes , ultima pertulimus . 
Nec querar exstinctam nullo discrimine plebem , Mors quoque primorum cesset ab inuidia . 
Maiores anni ne forte et nequior aetas , Offenso tulerint quae meruere Deo : Quid pueri insontes , quid commisere puellae , Nulla quibus dederat crimina uita breuis ? 
Quare templa Dei licuit popularier igni ? 
Cur uiolata sacri uasa ministerii ? 
Non honor innuptas deuotae uirginitatis , Nec texit uiduas relligionis amor . 
Ipsi desertis qui uitam ducere in antris Suerant , laudantes nocte dieque Deum , Non aliam subiere necem , quam quisque profanus : Idem turbo bonos sustulit atque malos . 
Nulla sacerdotes reuerentia nominis almi Discreuit miseri suppliciis populi : Sic duris caesi flagris , sic igne perusti , Inclusae uinclis sic gemuere manus . 
Tu quoque puluereus plaustra inter et arma Getarum Carpebas duram , non sine fasce , uiam ; Cum sacer ille senex plebem , usta pulsus ab urbe , Ceu pastor laceras duceret exul oues . 
Uerum haec sub belli sileantur turbine gesta , Confusis quoniam non fuit ordo malis . 
Forte etenim placidas res mundi , et tempora pacis , Arbitra dignetur cernere cura Dei . 
Si cunctos annos ueterum recolamus auorum , Et quidquid potuit nostra uidere dies ; Maximus iniustis locus inuenietur in orbe , Oppressis autem pars prope nulla bonis . 
Qui fuerit uiolentus , atrox , uersutus , auarus ; Cuius corde fides cesserit , ore pudor , Hunc omnes mirantur , amant , reuerentur , honorant , Huic summis fasces , huic tribuentur opes . 
Quod si quis iustus castam et sine crimine uitam Dissimili studio ducere maluerit , Hic inhonorus , inops , odium iuuenumque senumque , In totis mundi partibus exul agit . 
Impius exsultat maturis integer annis , Carpere non cessant ulcera dira pium . 
Falsa ualent in iudiciis , et uera laborant , Insontes sequitur poena , salusque reos . 
Ignorata piis illudit adultera sacris , Blasphemus templi limina tutus adit . 
Quae si cura Dei celsa spectaret ab arce , Resque ageret nostra sub dicione sua ; Aut non effugerent ultrices crimina poenas , Aut uirtus terris sola reperta foret . 
Talia cum facilis uulgi spargantur in aures , Quam multis rudibus lingua maligna nocet ! 
Nec tantus dolor est Scythicis consumier armis , Quantus ab infidis cordibus ista seri . 
Prome igitur sanctis caelestia tela pharetris ; Et medicis hostem confice uulneribus . 
Forte aliqui poterunt errorum euadere noctem , Inque uiam , uisa luce , referre pedem , At ne sermo moram patiatur ab impare uersu , Heroi numeris porrige pentametrum . 
Ista quidem melius diuinis edita libris Cognoscenda forent , ubi legis in aequore aperto , Promptum esset uentis dare libera uela secundis . 
Sed quoniam rudibus metus est intrare profundum , In tenui primum discant procurrere riuo , Qua iacet extremo tellus circumdata ponto , Et qua gens hominum diffusa est corpore mundi Seu nostros annos , seu tempora prisca reuoluas , Esse omnes sensere Deum , nec defuit ulli Auctorem natura docens : et si impius error Amisit , multis tribuens quod debuit uni ; Innatum est cunctis genitorem agnoscere uerum . 
Hic auctore carens , et tempore , permanet idem Semper , et immensum non saecula nec loca claudunt . 
Hic nullis mundi causis exstantibus , in se Quidquid uellet habens , cum uisum est , omnia solus Condidit ut uoluit , formas , numerosque , modosque , Et genera , et uitas statuens et semina rebus . 
Quidquid inest caelo , quidquid terraeque marique , Quidquid quocumque est in corpore , siue animatum . 
Siue expers animae , calida , umida , frigida , sicca , Uno exstant auctore Deo : qui diuite Uerbo , ( Quod Deus est ) rerum naturas , atque elementa Protulit , et summis opifex intentus et imis . 
Quod uero aduersis compugnant condita causis , Atque aliis alia obsistunt , contraria discors Omnia motus alit ; dumque illi occurritur illo , Uitalem capiunt cuncta exagitata uigorem : Quae uel pigra situ , uel prono lubrica lapsu , Aut cursu instabili , stabili aut torpore perirent . 
Mollia sic duris , sic raris densa resistunt , Et liquidis solida , et tardis uelocia , claro Obscurum obiectum , et dulci contendit amarum , Nec mihi fas dixisse aliquid non rite creatum , Aut ullas ausim mundi reprehendere partes : Cum sator ille operum teneat momenta suorum , Et carptim uarios in totum temperet usus . 
Denique quidquid obest , aut causa , aut tempore uerso Prodest : et gemino subsistunt cuncta periclo . 
Frigora perpessus , solem cupit : ustus ab aestu Inter hyperboreas mauult algere pruinas . 
Iniusto pluuiam metuit sub fasce uiator , Quam poscit uotis sitienti rusticus agro . 
Caeruleos angues timor isti est uisere ; at illi Intrepida excoctis oneratur mensa chelydris . 
Quod si forte lupos , lyncasque , ursosque creatos Displicet , ad Scythiae proceres regesque Getarum Respice ; queis ostro contempto , uellere Serum , Eximius decor est tergis horrere ferarum . 
Singula sectari longum est : sed munere Christi Scire datum , quod alit tellus , quod in aequore uiuit , Quidquid in arboribus , quidquid uariatur in herbis , In laudem auctoris , certis subsistere causis . 
At quae sola nocent , eadem collata mederi . 
Est igitur Deus , et bonus est , et quidquid ab illo Effectum est , culpa penitus uacat , atque querela . 
Omnem autem hanc molem mundi qui condidit , ipse Et regit , utque nihil non ortum sumpsit ab illo ; Sic nihil est quod stare queat , factore remoto . 
Nam qui pigra Deo dant otia , credo , uerentur Ne curae intentum uigiles durique labores Conficiant , et tanta simul non explicet unus . 
O mersi in tenebras , diuinique ignis inanes , Et plus corporeis oculis quam mente uidentes : Qui uestrae aeternum naturae et condicioni Audetis conferre Deum : cui si quid amatis In laudem praui adicitis , uestrisque beatum Creditis esse bonis , aut ulla incommoda ferre . 
An quia cum magnas urbes , populosque tenetis Sub uestro imperio , miserum est insomnibus aegram Partiri curis in multa negotia mentem ; Cumque graues trepidis incumbant undique causae , Non fert urgentes industria uicta labores : Et si animis aegris depulsa est sollicitudo , Blanda uoluptatem requies creat otia nactis : De Domino hoc sentire pium est , quem semper eundem Nil grauat , ex toto nil occupat ? 
Effluit aetas , Ac uenit , et spectant genita et gignentia finem : Ille manet , simul acta tenens et agenda , futuris Ulterior , tum praeteritis prior : omnibus unus Praesens , et solus , sine tempore tempora condens . 
Utque aeui spatia ac numeros praecedit , et exit , Sic nullo immensus cohibetur fine locorum Nilque adeo est magnum , quod non certus modus arcet : Et caelum , et terras , et totum denique mundum Limes habet : meta est altis , et meta profundis . 
Sed nusquam non esse Dei est , qui totus ubique , Et penetrat mundi membra omnia liber , et ambit . 
Haec igitur uis sola potest moderamina rerum Diuidere , et placidis eadem persistere curis : Quam non effugiant cita , nec remorantia tardent ; Quae numquam ignara , numquam longinqua , nec ullis Translata accedens regionibus , absit ab ullis : Nec de noscendis egeat manifesta doceri . 
Haec testis rerum tacita audiat , abdita cernat : Det uitas , adimatque datas , pereuntia saluet , Deiecta attollat , premat ardua , proroget annos Et minuat , mutet corda , et peccata remittat . 
Sed qui uirtutem concedunt omnipotentis Forte uoluntatem demant : et magna regentem , Curam hominis renuisse putent , in tempora nati Exigua , et uaria sub tempestate relicti . 
Quo uos sponte iuuat cadere , oblitosque parentis , In pecudum genus , et sortem transire ferarum ? 
Incomperta latent naturae exordia nostrae : Aut spem propositam in Christo praesentia turbant ? 
Parcite sublimes aeternae gentis honores Degeneri uiolare metu : potiusque relictum Immortale decus , superato apprendite caelo . 
Nota uia est , Christo cunctis reserante magistro , Qui uocat , et se cum nos deducturus , et in se . 
Ac ne uaniloqui spondere incerta putemur : Res monet a primis aperire parentibus ortum Humani generis , causasque euoluere uitae Amissae , et rursus , Christo donante , receptae . 
Dispositis rebus , totum iam conditor orbem Fecerat , et pulchra uernabat origine mundus . 
Iam sol dimensis in tempora cursibus ibat , Lunaque cum stellis praebebat lumina nocti : Iam pecudes tellus , iam pisces pontus alebat , Et liquidum uolucres innabant aera pennis : Sed quod diuina posset ratione potiri , Nondum erat in terris animal : dedit optimus Auctor Hoc homini speciale decus , cumque omnia uerbo Conderet , hunc manibus , quo plus genitoris haberet , Dignatur formare suis : substantia duplex Iungitur , inque unam coeunt contraria uitam . 
Namque anima ex nullis , ut cetera , gignitur , expers Interitus , nisi quod Domino cruciabilis uni est , Et rea ferre potest poenam , sub nomine mortis , Terrenamque illapsa domum , dat uiuere se cum Consortem , et pariter diuinum haurire uaporem . 
Nec quia dissimilis rerum natura duarum est , Dispar condicio est : manet exitus unus utrumque : Seu potior iuri subdatur posterioris , Seu se maioris uirtuti infirmior aequet . 
Est etenim ambarum uinci , est et uincere posse , Proficere , et minui ; regnare , et perdere regnum . 
Non quia plus cuiquam , minus aut in origine causae Nascendi attulerint , aut ulla externa creatos Uis promat , ignarosque agat in discrimina morum , Sed quia liber homo , et sapiens , discernere rectis Praua potest , in se intus habens discrimina rerum , Iusque uoluntatis , quo temperat arbitrium mens . 
Si tamen ancipitis caeca inter proelia uitae , Non de se tumeat ; sed uotis tuta modestis , Inde putet totum posse , unde accepit et esse . 
Insita sic nobis patriae uirtutis imago est , Longo iustitiae quae multum exercita cultu , Ceu speculo lumen diuinum imitata referret . 
Cumque bonis positum transisset in artibus aeuum , Aeternam uictrix arcem mansura teneret . 
Totaque res effecta Dei , iam nulla subiret Proelia , nec trepide se cum decerneret in se , Nec uellet quod mox nollet , uoluisse , timere , Ignorare , optare , pati iam nescia : nullis Crescere egens cumulis , nullisque obnoxia damnis . 
Et quo promissis adsit fiducia magnis , Ac spes propositae sit non incerta coronae : Munere praesentis uitae documenta futurae Sumit homo , et dandis confidere discit adeptis . 
Huic caeli uolucres , et cuncta animalia terrae Subiecta : et pisces quos nutrit pontus et amnes ; Huic solis lunaeque uices , et sidera noctis Nosse datum , numerisque dies comprendere et annos , Scire potestates herbarum , et nomina rebus Indere , et ingenium uarias augere per artes . 
Hunc potiorem unum cunctis spirantibus , uni Subiectum seruire Deo ; nec corporea ui , Sed rationis ope , praefortibus imperitare . 
Quod si quis non totus homo haec extendere uerbis Me putat , et nondum sese cognouit in istis ; Audiat a primis distare parentibus actum Per delicta genus , multa et rubigine morum Corrupti exiguum semen superesse uigoris . 
Utque suae tantum naturae discat honorem ; In summum sancti generis redeat caput , et se Aestimet a manibus Domini , afflatuque regente , Qualis Adam nondum terram damnatus in istam , Et liber culpae , paradisi diuitis orbem Cultarum locuples uirtutum fruge tenebat . 
Cui cum tanta Deus largitus dona fuisset , Uiperei populi princeps inuidit , et alta Deiectus regione poli ( quia summa tenere Non nisi pura potest bonitas ) , maiora nocendi Concepit uerso mutatus corde uenena . 
Qui possessorem tantarum deliciarum , Mandato exclusum quia nouerat arbore ab una , Perpulit a uetitis pomum decerpere ramis , Queis inerat recti et praui experientia maior Tunc dicione hominis , quia nondum acceperat hanc uim Qua posset uitanda suo sine nosse periclo . 
His illata dolis , hoc crimine nata subegit Mors hominem , culpa in cunctos manante minores : Quae semel antiqua pulsos uirtutis ab arce , Non uno tantum transfuso errore parentum Implicuit : sed cum populis nascentibus aucta , Multiplicem lata porrexit strage ruinam . 
At quamquam immissa regnaret morte peremptos ; Nulla tamen placitos Domino non edidit aetas , Cunctaque diuersos habuerunt saecula iustos : Quos licet ob meritum uitae bona multa manerent , In mortem uitiata tamen natura trahebat , Non prius a primi uinclo absoluenda parentis , Quam maiestate incolumi generatus in ipsa , Destrueret leti causas et semina Christus . 
Cuius perpetuam cunctis assistere curam , Promptum est exemplis ab origine nosse petiti . 
Non latet hanc sanctis onerans altaria sacris Iustus Abel , qui primitiis ouium grege lectis , Conuertit Domini sincera in munera uultum : Nec fallit specie deuota relligionis Dona Cain reprobanda dicans , cui uirus amarum Inuidia in fratrem succenso felle coquebat . 
Nec reuocare ferum Dominus sermone benigno Abstinuit : quantumque nefas strueretur ab ipso Ingessit , formamque dedit qua uincere sese Posset , et insanae regnaret fortior irae . 
Sed concepta semel facinus crudele peregit Impietas , scelere immergens primordia mundi . 
At numquid placitum sibi iustum a caede nefanda Non potuit seruare Deus ? 
Sed finis acerbi Occasum potior uita est tribuenda corona Immodico aeterni superabant pondere honoris . 
Quid , cum uiuentem de terris transtulit Enoch , Spernebat terrena Deus ? 
Namque omnibus illud Proderat exemplum , quo mortis terror abiret , Spemque inconcussam caperet substantia carnis . 
Sic alio post multa aeuo documenta minores Propositae in Christo meruerunt sumere uitae , Cum raptum ignitis per inane iugalibus Helim Scandentem rutilo uiderunt aethera curru . 
An aberat tum cura Dei , cum effusa per omnes Gens hominum culpas , penitus pietate relicta , Dira toris uetitis generaret monstra gigantas Illa quidem mundi exilium praefata futurum , Tempora larga dedit , queis in meliora reducti Mortales , scelerum seriem uirtute piarent . 
Cumque nefas placitum toto persisteret orbe , Nec nisi diluuio deleri crimina possent , Sola Noe seruata domus ; quae libera cladis , Conclusis paribus spirantum de genere omni , Unde forent uacuis reparanda animalia terris , Illaesa , mundo pereunte , superfuit arca . 
Non quia non alius populus Deus edere posset : Sed multis fractus morbis , ut semine ab ipso Idem homo in Christi corpus nascendo ueniret : Utque Deo iusto meritorum iudice , partam Nossemus requiem sanctis in clade malorum . 
Nonne etiam in nostram Domini iam tum miserentis Progeniem tendebat amor , cum credulus Abram Multorum , pariente fide , genitor populorum Promissum genus innumeris censebat in astris ? 
Aut cum in Pentapolim descenderet igneus imber , Nonne prius multo dilata examine uenit Iudicis ira Dei , qui promptus parcere , nullas Inuenit causas ueniae ; deque omnibus unum Dissimilem Sodomis incesta in plebe repertum Exemit , paruique dedit dominum oppiduli Loth ? 
Cum uero Aegyptum Chananaeaque regna teneret Dira fames , totos septem toleranda per annos , Praestruitur certe patriarchis causa mouendis , Et domus externos inter placitura paratur , Quae blande foueat populi incrementa futuri , Mystica dum Ioseph prodentem somnia fratres In seruum uendunt pretio , falluntque parentem ; Dum castum dominae petulantia carcere damnat ; Dum rex obscuri narrato aenigmate somni , Exemptum uatem dignatur honore secundo ; Dumque piis traducta dolis Hebraea iuuentus , Gaudet adoratum uenia cognoscere fratrem . 
Qui cum multa insons ferret mala , nonne remotum , Resque hominum dedignantem potuisset inepto Incusare Deum questu , nisi cuncta profundis Iudice sub iusto scisset decurrere causis ? 
Quae licet infidas soleant confundere mentes ; Non possunt turbare pias , quia tempore in isto Haec posita est uirtus , ut libertate potitos , Exiguo in spatio , iusti patiantur iniquos , Quos Deus ipse modo dilata sustinet ira . 
Si gens cara Deo , et saeuo suspecta tyranno , Iniustum imperium regis tolerabat acerbi ; Maestarum et matrum fetu potiore necato , Condensas iussos lateres praebebat ad urbes , Ut durus labor , et saeuae inclementia mortis , Omnes terribilis populi consumeret annos . 
Sed non ista Deo patribus illata remoto , Ipse docet , curamque sibi probat esse suorum , Nam iubet electum Pharaoni edicere Mosen , Ut sinat Aegypto Domini discedere plebem . 
Ni faciat , multis plectenda superbia plagis , Sentiet excitam quae regni uis habet iram . 
Ille quidem quoties patitur caelestia tela , Cedit , et obsequium simulat ; sed clade remota , Duratur parcente Deo , causas pereundi Impius inde trahens , quo posset habere salutem Donec ui uictus laxat fera iura tyrannus , Ditia barbaricis et Moses agmina gazis , Promouet , insigni sulco monstrante columna Per deserta uiam : quae formam in tempus utrumque Temperat , alterna ut tribuat uice commoda castris , Luce tegens , et nocte regens , eadem ignis et umbra , Discutiens flammis tenebras , et nube calores . 
Quid loquar et trepidis patribus cum incumberet hostis , Diuisum pelagus , solidoque rigore ligatas Instar montis aquas , uacuo cessisse profundo ; Quaque gradum illaesa tulerant tot millia plebis , Oppressum Aegypti populum coeuntibus undis ? 
Omnis enim auctori seruit natura potenti , Quaeque ad opem cedunt , eadem famulantur ad iram . 
Sed mihi nec uacuum cunctas percurrere formas Uirtutum , et gestis oris non aequa facultas . 
Nam quis tantarum euoluat miracula rerum , Mannae imbrem , et cunctos in caeli pane sapores , Siccae rupis aquam , et dulcorem fontis amari , Aut inter deserta actos denos quater annos , Nec membris nocuisse aeuo , nec uestibus usu ? 
Legis in exemplum iuuat ire , et quaerere ab ipsis Qui curam Domini remouent , an tempore ab illo Coeperit humanas in uitae foedera mentes Informare Deus ; nec per tot saecula mundi Permotus uitiis , tunc ius perscripserit aequum . 
Ite , ipsi in uestrae penetralia mentis , et intus Incisos apices , ac scripta uolumina cordis Inspicite , et genitam uobiscum agnoscite legem . 
Nam quis erit , modo non pecus agri , aut belua ponti , Qui uitiis adeo stolide oblectetur apertis , Ut quod agit , uelit ipse pati ? 
Mendacia fallax , Furta rapax , furiosum atrox , homicida cruentum Damnat , et in moechum gladios distringit adulter . 
Unus enim pater est cunctorum , et semine recti Nemo caret , similisque omnes produxit origo . 
Unde etenim , nondum descripta lege , fuerunt Qui placidum sanctis agerent in moribus aeuum ; Nec summi patris ignari , nec iuris egeni . 
Ergo omnes una in uita cum lege creati Uenimus , et libris gerimus , quae condita libris . 
Nec noua cura fuit nostri , cum tradita Mosi Littera praesenti damnaret crimina poena . 
Sed super adiecta est generi custodia sancto ; Qua memor in patriae fidei perstaret honore , Et promissorum Domini succederet haeres . 
Cum tamen et quoscumque eadem sub sacra liceret Ire , nec externos arcerent limina templi : Cum Dei monitu caneret uentura prophetae , Saepe etiam ad uarias gentes sint multa locuti . 
Sic regina Austri cupidis , Salomonis ab ore , Auribus eloquium Domini uenerata trahebat . 
Sic Niniue monitis Ionae sub tempore cladis Credidit : et tribus in luctu ieiuna diebus , Promeruit morum excidio consistere regno . 
Uerum ne longo sermone moremur in istis , Quae sparsim uarieque suis sunt edita saeclis : Neue quod in parte est , in toto quis neget esse , Dum solidam Domini diuisa negotia curam Uelant , et nulla accipitur quae rara uidetur ; Dicite quem populum , qua mundi in parte remotum , Quosue homines , cuius generis , uel condicionis Neglexit saluare Deus . 
Uir , femina , seruus , Liber , Iudaeus , Graecus , Scytha , Barbarus , omnes In Christo sumus unum : non persona potentis , Nec domini , regisue prior ; distantia nulla Luminis unius , speculi nisi discrepet usus . 
Namque uelut speculum mens est , quae quo mage tersa est . 
Expoliente fide , radiisque intenta supernis , Hoc mage confessi resplendet imagine Christi : Qui cum Patre Deo semper Deus ; inque paterna Maiestate manens , miscetur condicioni Humanae : et Uerbum caro fit , rerumque Creator Nascitur , atque annis succedit conditor aeui . 
Hoc etenim lex , hoc ueneranda uolumina uatum , Hoc patriarcharum spes non incerta tenebat : Ultima cum mundi finem prope curreret aetas , Uenturum ad terrena Deum , qui morte perempta , Solueret inferni leges , longamque ruinam Humani generis , meliore attolleret ortu . 
Des tu qui geminam naturam hominisque Deique Conuenisse uides angusti in tramitis ora , Firma tene cautus uestigia , ne trepidantem Alterutram in partem , propellat deuius error : Si cernens operum miracula diuinorum , Suspicias sine carne Deum ; cumue omnia nostri Corporis agnoscas , hominem sine Numine credas . 
Nulla etenim soli uita est mihi , morsque subactum Detinet ; et non est quo uictus uincere possim , Si non uera Dei uirtus mihi consociata est , Aut me non uera Saluator carne recepit , Cuius maiestas stabilis non hoc uiolatur , Quo redimor ; neque se minor est , dum mutor in illo ; Sed mortale meum subit , ut quia morte teneri Uita nequit , pereat mihi mors , et non ego iam in me Uiuam , sed Christus , qui se mihi miscuit in se . 
Uictus enim terrenus Adam , transfudit in omnes Mortem homines , quoniam cuncti nascuntur ab illo , Et transgressoris decurrit causa parentis . 
Sed nouus e caelis per sacrae Uirginis aluum Natus homo est , aliudque bonus mortalibus in se Fecit principium , carnemque refusus in omnem , Et uita functos , naturam participando , Edidit , et uiuos , uitam mutando , creauit . 
Utque illos ueterum complexa est gratia solus Qui Christum uidere fide ; sic tempore nostro Non renouat quemquam Christus , nisi corde receptus . 
En , homo , quanta tibi est gratis collata potestas . 
Filius esse Dei , si uis , potes , omnipotens te Spiritus umbratum Uerbi uirtute creauit . 
Nec te corporeo patrum de semine natum Iam reputes ; pereant captiua exordia carnis . 
Nil ueteris coniunge nouo , non hic tibi mundus , Non haec uita data est , nulla hic tua , nec tuus ipse es . 
Emptus enim es , pretiumque tui resoluere fas est , Quo potes , ut soluens sis ditior , et tibi crescant Quae dederis , cedatque tibi pars ipse Redemptor . 
Nec te difficilis nunc obseruantia legis Sub durum iubet ire iugum ; mens libera sanctum Obsequium ratione ferat , quam Spiritus almus In tabulis cordis describat sanguine Christi . 
Qui nobis quidquid sermonibus insinuauit , Condidit exemplo , factis praecepta coaequans . 
Rex ille , et rerum dominus : sed pauperis egit In specie , nec ueste nitens , nec honore superbus . 
In firmis fortis , rex seruis , diues egenis ; Iustitia iniustis cedit , sapientia brutis . 
Sacrilegis manibus percussus , non parat ictum Reddere ; nulla refert auidae conuicia linguae . 
Damnatur iudex , Uerbum tacet , inspuitur lux , Ipse ministerium sibi poenae est ; felque et acetum Dulcius ille fauis haurit ; sanctus maledictum Fit Crucis , et moritur Christus , uiuente Barabba . 
Impia gens tantum ausa nefas , sentisne furorem Iam mundo damnante tuum ? 
Sol fugit ab orbe , Et medio nox facta die est ; concussaque tellus Intremuit , mortemque Deo subeunte , sepulcris Excita sanctorum sumpserunt corpora uitam . 
Uelum etiam templi discissum est , ne quid opertum In sacris adytis iam plebs indigna teneret : Sanctaque pontifices fugerent offensa cruentos . 
Te uero exstinctae calcantem spicula mortis , Et de carne nouum referentem carne tropaeum , Tertia discipulis , Iesu , dedit attonitis lux . 
Nec dubiis Dominum licuit cognoscere signis ; Cum documenta fides caperet , uisuque manuque Rimans clauorum uestigia , uulnus et hastae ; Cumque quater denis firmans promissa diebus , Conspicuus multis , saepe et tractabilis esset . 
Hactenus in nostris te , Iesu , nouimus : exhinc In tua nostra abeunt : nec iam diuersa , sed unum Sunt duo , dum uita in uita est , in lumine lumen , Augmento , non fine hominis ; quo glorificato , Sic homo , sic Deus es , ut non sis alter et alter . 
Nosque ad te ire iubes sursum , tecumque potiri Luce tua : si calle tamen curramus eodem , Edocti non posse capi nisi de cruce caelum . 
Iamne Dei compertus amor , diffusaque in omnes Cura patet ? 
notum et cunctis astare salutem ? 
Et tamen , heu ! 
rursus querulis , homo , garrula uerbis Bella moues , iaculisque tuis tua uiscera figis . 
Cur non sum bonus ? 
hoc non uis . 
Cur sum malus ? 
hoc uis . 
Cur uolo quae mala sunt , et cur quae sunt bona nolo ? 
Liber es : sed cum recta queas discernere prauis , Deteriora legis , placitisque improuidus haeres . 
Erro , ais , et uellem non posse errare . 
Duobus Subiacet haec uotis sententia : nam penitus te Aut esse exanimum cupis , aut rationis egenum . 
Error enim est eius qui cessit limite recti , Quique potest ad iter , Christo ducente , reuerti . 
At quem nulla uiae suscepit linea , nusquam Declinat ; nullumque timent non stantia casum . 
Numquid cura Deo de bobus ? 
numquid ad ullas Fit uerbum Domini uolucres ? 
num lege tenentur Monstra maris ? 
quae cum faciunt iussa Omnipotentis , Ignorant sese facere , affectumque uolendi Sumunt , et quod agunt aliis , sibi cedere credunt . 
Sic etiam quae non spirant sunt semper in illo In quo sunt formata modo : non plana tumescunt Collibus , aut celsi sternuntur in aequora montes : Non ueniunt Alpes in pontum , aut pontus in agros : Saxa iacent , amnes decurrunt , stantque paludes . 
Et tamen his nihil est mercedis , quae sine sensu Dispositos in se praebent uiuentibus usus . 
Quod si horum praestare tibi natura uidetur ; Iam boue mutari uelles , uel rupe , uel amne . 
Deterior nollem fieri , potior uoluissem . 
Numquid qui Domino placuerunt moribus almis , Displicuere sibi ? 
numquid non semine ab uno Uenimus , aut alia est hominum natura bonorum ? 
Non aliter diues quam pauper nascitur , unum est Principium seruis et regibus : optimus ille Non plus accepit quam pessimus ; aequa creantis Mensura est , uno qui lumine luminat omnes . 
Sed mundum ingressi uariis rerum speciebus Suscipimur , mentemque adeunt quaecumque uidentur , Iudicio censenda hominis : stant undique formae Innumerae , possuntque omnes spectando probari . 
Quaedam etiam patulas intrant stipata per aures , Errores ueterum studiorum , et uana parentum Dogmata , cum quodam fuco ostentantia ueri . 
Haec modulata sono ueniunt , haec leuia tactu , Haec blandis late funduntur odoribus , illa Conciliant uarias in mille saporibus escas . 
Magno ergo haec homini sunt discernenda periclo : Ne nimium trepidus nullum procedat in aequor ; Neu uagus effusis sine lege feratur habenis . 
Est etenim sanctus rerum usus , quem cohibentes Intra modum numeri , et momentum ponderis aequi , Pro cunctis soli Domino reddemus honorem . 
Omnia quae fecit bona ualde , ut non uitiorum Incentiua , sed ut superas caperemus in illis , Hic decertato uirtutis agone , coronas . 
An tibi caelestes illi , quos protulit orbis Fertque , uiri non haec eadem tolerasse uidentur Quae patimur , motus animi , affectusque rebelles , Et circumiectis uitia oppugnantia castris ? 
Sed gladio uerbi , fideique umbone potenti Uincebant arcus tenebrarum , et spicula mortis : Cumque opus hoc mundi magnum pulchrumque uiderent ; Non mare , non caelum , non ignem , aut sidera caeli , Quae numero subiecta sibi uisuque tenebant , Suspexere deos : unum , ratione magistra , Auctorem et Dominum rerum , non facta , colentes . 
At tu nobilius qui factum te uoluisses , Numquid in angelico satus ordine non querereris ? 
Nam cum ille excelso deiectus Lucifer axe Conciderit , rueritque illo pars tertia pulso Astrorum , quaero in quanam tunc parte fuisses ? 
Clara Dei semper bonitatis imago maneres , An castra inuidiae sequereris et agmina noctis . 
Sed quo te praeceps rapit orbita ? 
Uis bonus esse Absque labore tuo ? 
Credis hoc cedere posse , Si tibi mutentur natalia sidera , quorum Te prauum decursus agit ? 
Quid uana uetusti Perfugia erroris Chaldaeis quaeris in astris ? 
Quamuis sollicitis adeas caelestia curis , Et penitus causas rerum scruteris apertas ; Non renuis mago nosse Deum , quam cuique elemento Naturam dederit , qua pontum lege moueri Iusserit , aut teneris quam uim consueuerit auris , Sidereosque ignes in quae momenta crearit . 
Qui cum sincerus sit fons aequique bonique , Immitem iussis legem praescripsit iniquis , Si prius ipse hominum mores constrinxerat astris . 
Namque aduersa sibi sunt haec , nimiumque repugnant , Exigere insontes actus , delictaque poenis Afficere , et cunctos eadem ad promissa uocare : Contra autem natis uiolentum affigere sidus , Quod nec uelle homini cedat , nec posse , sed omnes Desuper ignaros et uirtus ducat , et error . 
Ergo aut aethereis nullum est ius ignibus in nos , Aut si quid nostri retinent , amittere possunt : Cum mihi progenito ad uitam mandata salutis Et cordi insinuet bonus auctor et auribus , ac me Currentem mercede uocet , terrore morantem . 
Solum , inquit , uenerare Deum , solique memento Seruire , externas et despice relligiones . 
Hoc operis sectare boni , hoc fuge cautus iniqui . 
Uita beata isto paritur , mors editur illo . 
Coram adsunt aqua seruatrix , populator et ignis : Ad quod uis extende manum ; patet aequa facultas . 
Quod legis monitus , et uatum scripta piorum , Et Deus ipse suo nequidquam promeret ore , Arbitrium nostrum si uis externa teneret . 
Uerum si quid obest uirtuti , animosque retardat . 
Non superi pariunt ignes , nec ab aethere manat : Sed nostris oritur de cordibus ; ipsaque bellum Libertas mouet , et quatimur ciuilibus armis : Otia cum mollis complexa ignaua uoluptas Difficili negat ire uia , brauioque potitos Ardua quaeque piget pro spe temptare latenti . 
Cumque haec intus agi prospexit callidus hostis , De studiis uestris uires capit : utque parentis Auertat ueri cultum , persuadet ab astris Fata seri , frustraque homines contendere diuis , Hinc uario uitae dominos mercantur honore . 
Error abi , procul error abi : satis agnita prisci Sunt commenta doli , monitos quibus Omnipotens nos Elaqueat , cultusque docet uitare profanos . 
Scimus enim quanta steterit mercede quibusdam Sidus adoratum Rempham , uenerataque caeli Militia , et cultus Soli Lunaeque dicatus . 
Nec latet haec uerbis hominis subsistere iussa Ad uocem seruisse mora , noctisque repulsae Temporibus creuisse diem : cum lux famulata Nesciret nisi quem faceret uictoria finem . 
Nouimus et caelo praescriptas condiciones Arbitrio quondam sancti mansisse prophetae ; Cum positum ad tempus clausos , sitientibus agris , Non licuit rorare polos ; ipsumque , uocata Partibus e superis in sancta altaria flamma , Quem dederat sacris ignem immisisse profanis . 
Cuius uis etiam Christi delapsa fuisset Discipulis , poenam hospitii exactura negati ; Ni patiens Dominus uenia praeuerteret iram Nullum ergo in nos est permissum ius elementis , In quae ius hominis : nec possunt condere legem , Quae legem accipiunt . 
Solus Deus omnipotens Rex , Omnia qui nostrae dispensat tempora uitae , Nec seruire astris uult quos super astra locauit . 
Nam quoscumque sacro renouauit Spiritus amne , In Christo genitos , mortali ex stirpe recisos , Iam sedes caelestis habet , nec terrea nectit Progenies templum in Domini corpusque redactos . 
Quod si quis cursu astrorum effectuque notato , Contendit naturam hominis uitamque uideri ; Quaero quid hac trepidis mortalibus afferat arte . 
Hic ( inquit ) felix , miser hic erit , hunc rapiet mors Impubem , hic senio transcendet Nestoris annos . 
Falsum hoc , aut uerum est ? 
Si stant praedicta canentis , Nec misero superest spes , nec formido beato . 
Et quae sideribus danda est reuerentia fixis ; Si quae ferre queunt , nequeunt decreta mouere ? 
Dent sese scelerum potis torrentibus omnes : Fallant , diripiant , iugulent , fas omne nefasque Confundant , persistet enim nihilominus astrum ; Cuius ab effectu firmato cardine rerum , Ut mala non poterunt sancta probitate repelli , Sic bona non fugient peruersos debita mores . 
At si praedictae sortis mutabilis ordo est , Et declinari possunt uentura ; soluta est Omnis ab ancipiti casu uis pendula fati . 
Scrutatis igitur stellarum motibus , hoc est Artis opus , totam subuertere relligionem ; Dum nullum curare Deum mortalia suadet ; Aut dum posse docet uotis elementa moueri , Innumeram miseris plebem insinuare deorum . 
Sed quia detectis laqueis iam fraudis opertae , Quo captos uanis studiis deduceret error Compertum ; superest nunc respondere querelis Quae mundi rebus diuinam absistere curam Obiciunt , dum saepe bonos labor anxius urget , Et tranquilla fluit cunctorum uita malorum . 
Dic age , qui nullis Domini moderantis habenis Humanas res ire putas , quid ab ordine cessat Nature ? 
quae bella mouent elementa ? 
quid usquam Dissidet a prisco diuisum foedere rerum ? 
Sic interiecta solis reuocatur in ortum Nocte dies , idem est lunae astrorumque recursus , Et relegunt notas subeuntia tempora metas . 
Non aliter uenti spirant , ita nubibus imber . 
Laeta negant , seruantque genus trudentia flores Semina quaeque suum : nec abest ab origine rerum Ordo manens , iisdem subsistunt omnia causis . 
Quae nisi perpetui solers prudentia Regis Astrueret , molemque omnem spiranda foueret , Conciderent subita in nihilum redigenda ruina . 
Et cum haec peruigili cura Omnipotentis agantur , Quae certum ad finem deuexo limite uergunt ; Quis neget in nostram gentem specialius aequum Partiri sua iura Deum ? 
cui perpetis aeui Spem tribuit , propriae largitus imaginis instar . 
At qui nec poenam iniustis , nec praemia sanctis Restitui ad praesens quereris , uellesne per omnes Ultricem culpas descendere iudicis iram ? 
Et quo magnanimi clemens patientia Regis Distaret saeua immitis feritate tyranni ? 
An quae pars hominum peccati nescia mundum Possessura foret ? 
uel sanctae quis locus esset Uirtuti in terris ? 
cui si praesentia dona Affluerent , caelo potius sublata maneret . 
Sic mundi meta abruptis properata fuisset Temporibus , neque in subolem generanda ueniret Posteritas , pariter cum iustos atque nocentes Aut promissus honos , aut poena auferret ab orbe Nunc uero et generis nostri profunda propago Tenditur , ac duplici succedit origine pubes , Nata patrum membris , et Christi fonte renata , Et pia dum populis Domini patientia parcit , In lucem multos de taetra nocte reuersos , Ac posita claros peccati labe uidemus . 
Ille per innumeros uultus , et mille per aras , Barbatos , leuesque deos , iuuenesque senesque , Ut quondam fecere , colens , iam errore parentum Abiecto , solum Unigenam submissus adorat . 
Hic sophicas artes Graecorum , et uana secutus Dogmata , iam Christo sapere , et brutescere mundo , Gaudet apostolico doctus caelestia ludo . 
Quam multos procul a portu rationis in altum Dedecorum turbo abstulerat ; quos aequore toto Iactatos , nimiumque uagis erroribus actos , Nunc reduces iuuat excipere , amplexuque paterno Confotos , nusquam statione abscendere uitae ? 
Quos si multa inter morum delicta priorum Plexisset propere rigor implacabilis irae , Intercepta forent melioris tempora uitae , Nec standi uires licuisset sumere lapsis . 
Mortem ( inquit Dominus ) peccantis nolo , nec ullum De pereunte lucrum est : redeat magis , inque relictum Mutatus referatur iter , uitaque fruatur . 
Et quia uirtutum similes uult esse suarum Quos genuit : Uindictam , inquit , mihi cedite ; reddam Iudicio quae digna meo ; detur locus irae . 
Sic dum multorum differtur poena malorum , Nonnulli plerumque probos reuocantur in actus , Ac fit quisque sibi iudex , ultorque seuerus , Quod fuerat prius interimens , aliusque resurgens . 
At qui persistunt errori incumbere longo , Quamuis in multis uitiis impune senescant , In saeuum finem uenient : ibi non erit ulla Spes ueniae , minimo ad poenam quadrante uocando . 
Nos etenim quoties causa quacumque mouemur , Uindictam celerem cupimus , quia rara facultas Non patitur laesis tempus transire nocendi . 
At uero aeternum nil effugit , omniaque adsunt Salua Deo ; nihil est illi tardumue citumue : Nec dilata umquam , nec festinata putemus , Quae ueniunt , nostris mutantur tempora rebus . 
Nam quod ubique agitur , quod gestum est , quodque gerendum est , Ante oculos Domini puncto subsistit in uno , Una dies cui semper adest cras atque here nostrum . 
Sed quamquam examen Deus omnia seruet in illud Quo quae nunc occulta latent reserata patebunt , Multa tamen mundum per saecula cuncta regentis Iustitiae documenta dedit , dum maxima bellis Regna quatit , dum saepe urbes , populosque potentes Exhaurit morbis , cremat ignibus , obruit undis ; Dumque inopes ditat , deiectos eleuat , auctos Imminuit , soluit uinctos , subigitque superbos . 
Nec uero hoc nisi cum magna ratione putandum est Accidere , ut quoties iram experiuntur iniqui , Supplicia insontes uideantur obire nocentum . 
Multa quidem semper mundo communis in isto Indignos dignosque manent : sol omnibus idem est , Idem imber , pariter subeuntur frigora et aestus . 
Utque indiscreta est cunctis aqua , lumen , et aura ; Sic iniustorum iustos mala ferre necesse est : Ut dum multa malis insontes compatiuntur , Sint quorum merito populis parcatur iniquis , Et qui conuersos uirtutis imagine ducant . 
Sed cum perdendis indemutabilis instat Finis , non eadem incumbit sententia sanctis . 
Sunt quos diluuium mundi non obruat , et quos Arsuris liceat Sodomis euadere : norat Angelus Aegypti uastator limina signo Scripta crucis , sacro remouens a sanguine plagam . 
Nec rutilo mulier decepta est uellere , cuius Sola domus tanta pereunte superfuit urbe . 
Fit mare per tumidum sanctis uia , fitque per amnem ; Et per inane piis gradus est : cibus alite serua Suggeritur , perditque auidus sua fercula messor . 
Utque Dei seruis nihil obsit , uertitur ordo Naturae , uinctos labentia uincula soluunt ; Carcer sponte patet , sera non tenet obice ualuas ; Deficit umor aquas , ignes calor , ira leones . 
Non autem dubium est in magnae turbine cladis Inuolui teneros annos , et , more parentum , Criminis expertes , aliena occumbere culpa . 
Nam cum homines pontus tegeret , deleta per orbem Multa puellarum et puerorum millia notum est . 
Nec tamen iniuste terris exempta uidetur Progenies auctura malos , cui multus in ipso Exitio est collatus honos , quod crimine patrum Occidit ante sua cadere ; quam noxia culpa . 
Quod si et iustum aliquem complexa est poena malorum , Ne dubites placuisse Deo ; nec enim mala mors est Ulla bonis , quibus uario longoque labore Quilibet in requiem patet exitus : aspera uitam Dat uia , nec campo capitur , sed fine corona . 
Uerum nos blandis capti , offensique seueris , Nec bona iudicio spectamus , nec mala uero . 
Dum non nostrarum curanda negotia rerum Suscipimus , propriisque iuuant aliena relictis . 
Nec quemquam uitiis miserum , aut uirtute beatum Censentes , frustra externis culpamque decusque Iungimus , et caelo ascripti terrena fouemus . 
Felices dici mos est , quos blanda potestas In summos apices tumidorum euexit honorum , Quos magni quaestus ditarunt , et quibus amplos Congessit reditus totum res fusa per orbem . 
Laudantur uestes pretiosae , et pulchra supellex , Magnae aedes , famuli innumeri , uigilesque clientes , Et quidquid non est nostrum , quodque ut dare quiuit Una dies , sic una potest auferre : nec illud Quod speciale bonum est hominis , nullamque timet uim , Amplexi , miseros quibus haec perdentia desunt , Et per mille modos pereuntia , credimus ; ac si Iustitiam durus labor urgeat , et dolor aegri Corporis , et mortes natorum , et turpis egestas . 
Non quantas pariat constans tolerantia palmas , Nec quo pugna breuis sit processura uidemus ; Sed calicem crucis ac uitae libare uerentes , Uipereum obducto potamus melle uenenum . 
Dulcia sunt etenim gustu , specieque decora , Quae morbos mortemque animae generantque fouentque , Canceris et ritu languentia uiscera carpunt . 
Cumque Deus medicam caelo demittere curam Dignatur , penitusque putres abscindere fibras , Incusamus opem teneri , et tabescere morbo Malumus , antidoti quam uim tolerare seueri . 
Non igitur mala sunt quae nos mala ducimus ; et cum Ulceribus diris non parcit dextra medentis , Amplectenda salus , non exacuenda querela est . 
Iam quos peccantes Deus arguit , hos etiam nunc Diligit , et patrio uult emendare flagello . 
Meque istis potius societ , quam congreget illis , Quos iam submoto permisit uerbere , cursu Ire uoluntatis , propriaque libidine ferri . 
Hi sunt uero illi , quos inter crimina tutos , Et scelerum dites fructu , impunita senectus Extremae turpis uitae produxit in oras . 
Hi iustum iniustis odiis pressere ; per istos Bella excita piis , et flagra medentia tardis . 
Namque eadem cunctos exercent tela fideles , Sub duplici causa ; dum quod torquentur iniqui , Hoc sancti crescunt ; et quod poenam attulit illis Pro culpa , hoc istis dat pro uirtute coronam . 
Denique si quidquid mundanis rebus acerbum Accidit excutias , totum iam sponte uidebis Anticipasse Dei famulos . 
Gemit ille talentis Argenti atque auri amissis , hunc rapta supellex , Perque nurus Geticas diuisa monilia torquent . 
Hunc pecus abductum , domus ustae , potaque uina Afficiunt , tristes nati , obscaenique ministri . 
Sed sapiens Christi seruus nil perdidit horum Quae spreuit , caeloque prius translata locauit , Ac si quid mundi sub tempestate laborum Incidit , intrepide subiit , manifestus honoris Promissi , et cupidus uicto certamine solui . 
At tu , qui squalidos agros desertaque defles Atria , et exustae proscaenia diruta uillae ; Nonne magis propriis posses lacrimas dare damnis , Si potius uastata tui penetralia cordis Inspiceres , multaque obtectum sorde decorem , Grassantesque hostes captiuae mentis in arce ? 
Quae nisi per cunctas patuisset dedita portas , Inque suam cladem facibus fomenta dedisse Hoc etiam quae facta manu speciosa fuerunt , Deuoti meritum populi testata manerent . 
Sed cum deformi iaceant prostrata ruina , Obiciunt nobis casus nostrosque suosque . 
Hos igitur cineres templorum , haec busta potentum , Quae congesta iacent , populati cordis in aula Plangamus captiua manus , nos splendida quondam Uasa Dei , nos almae arae , et sacraria Christi , In quibus argentum eloquii , uirtutis et aurum , Et sceptrum captum est crucis , et diadema decoris . 
Nec rabidis iustam moueamus questubus iram , Iudicium culpando Dei , quod mentis et oris Officium multa transcendit maius abysso . 
Quamuis exiguo hoc fugientis tempore uitae Iniusti tumeant , et tuta pace suorum Laetentur scelerum ; nonque illos uinea fallat , Non ager ; et noceant illaesi , et crimine crescant : Nos , quibus in Christo sunt omnia , non capiant res Occiduae , quas nec nobiscum inueximus orti , Nec discessuri mundo exportabimus isto . 
Sed si quis superest animi uigor , excutiamus Peccati seruile iugum , ruptisque catenis , In libertatem et patriae redeamus honorem . 
Impia non oberunt cum saeuo pacta tyranno , Captiua conscripta manu , resolubile Christo est Hoc foedus , quod iure potest subuertere iusto Auersos reuocans et suspiciens conuersos ; Sanguine quos proprio quaesiuit prodigus emptor , Si tamen assertoris opem festina uoluntas Praeueniat , fletu Dominum motura fideli . 
Nam ut nemo inuitus , somnoue quietus in alto Fit saluus , nec ui petitur qui sponte recessit ; Sic pulsata patent redeuntibus atria uitae , Et recipit caeli seruatos curia ciues . 
Cuius spem ueniae firmato corde fouentes , Implorate Deum , pugnasque relinquite , fratres , Uerborum , et lites de prauis sensibus ortas . 
Nec quia procidimus fusi certamine primo , Stare , et conflictum uereamur inire secundum . 
Cuncta licet uariis terroribus impleat hostis , Et uigili clausas obsidat milite portas , Cum uicto tamen est bellum , si carne uetusta Exuti , in Christi renouemur corpus , et omnem Uincendi nobis uim de uictore petamus . 
Qui dum nostra suis sociat , iunxit sua nostris . 
Ut non humanis fidens homo , totus in illum Se referat , sine quo non stant qui stare uidentur , Et per quem sparsi coeunt , stratique resurgunt . 
Haec sat erit paruo rudibus scripsisse libello : Qui cum sincerum uiuo de fonte liquorem Gustarint , ipsi profundent flumina ab aluo Cordis , et irriguas praebebunt fratribus urnas . 
