Quisquis ad aeternae festinus praemia uitae , perpetuanda magis quam peritura cupis , quae caelum reseret , mortem fuget , aspera uitet , felici currat tramite , disce uiam . 
nam nos , et carnis uitiis et tempore uicti , terrenum gradimur siue doloris iter : solaque permixtis haec sunt modo gaudia uotis , si , quod non facimus , saltem alii faciant , ut quia nunc istud , quod protinus effugit , aeuum infidis capti degimus illecebris , lasciuum miserum fallax breue mobile uallum , heu noxarum malus origo praecipitat , omnibus his , raptim quae sunt moritura , relictis tu torti teneas non moritura fide . 
ergo , age , da pronas aures sensumque uacantem : uita docenda mihi est , uita petenda tibi . 
sed , quo sit melior nostri doctrina libelli , et teneat rectas carminis ordo uias : te , deus omnipotens , et corde et uoce rogare , te sine nec linguam soluere , Christe , placet , demere qui tenebras reuocato lumine caecis , auditum surdis auribus inserere , corporis et mentis saeuos depellere morbos , soluere mutorum qui pius ora soles : te penes officium nostri est et cordis et oris : da sentire mihi , da mihi posse loqui , nimirum ut nostram uegetent tua munera linguam , ac per te de te sit tibi sermo placens , mandato cum iussa tuo superauerit omnem naturam nostra uoce loquens asina atque sua stimulis subigentem terga Balaam terruerit miro quadrupes alloquio , qui magno trepidi regis crebroque rogatu , dira super sanctum uerba parans populum , non potuit proprie motam sibi subdere linguam , ore aliud dicens , corde aliud cupiens . 
nam male dicturus nimie benedicere coepit , impendens aliis ora parata aliis . 
ergo nisi eloquium , sensum nisi , Christe , ministres , conatusque animae tu nisi , Christe , regas , ora homines omnes et muta et bruta tenebunt quodque etiam possunt , hoc quoque non poterunt . 
principio geminam debes cognoscere uitam , a domino indultam cum ratione homini , ut , quoniam brutum terreno est pondere corpus , ast anima afflatu est uiuificata dei , nullum sentirent animae dispendia finem , esset in hoc fragili corpore uita breuis . 
unam nascendi ratio prius omnibus affert , hanc cura et propriis consequitor meritis . 
nasci non nostrum , nec longum uiuere nostrum : uitam quae sequitur uita parare potest . 
et licet arbitrio domini sumamus utramque , ac neutra obueniat , ni deus hoc iubeat , prima tamen celeri fertur per prona rotatu , quae sequitur totis est data temporibus . 
in primam ignari nulla mercede uenimus , altera de summo parta labore uenit . 
nascimur ut dominum caeli terraeque marisque quaeramus toto peruigiles studio . 
quaerimus , ut qui sit , quantus uel qualis , agat quid , uero possimus noscere iudicio . 
noscimus , ut digna compertum laude colamus : ut uitam tribuat perpetuam , colimus . 
et colimus non ture dato , non sanguine fuso , non uino madidi , non epulis grauidi . 
aurum uestis odor pecudes libamina gemmae , et quae rara homines uel pretiosa putant , ante deum , ut uiles terreno e pondere moles , ut caenum , ut sordes , sic inhonora iacent . 
omnia sunt eius , cuius nos esse fatemur . 
nil proprium est nobis : ipse habet , ipse dedit . 
ecce etenim sancto proclamat in ore prophetae : nolo tuos hircos , nolo tuos uitulos . 
et species agri mecum est et gloria caeli : orbis enim meus est , et quod in orbe meum . 
debita soluantur sancto mihi pectore uota : hostia me laudis puraque uox celebret . 
ergo nihil noster poteris praetendere lector , istis quod tibi sit difficile in monitis . 
non longe positum , non est aliunde petendum , non re , non sumptu , non opus est pretio . 
sufficit ut dominum mundi rerumque parentem , cuius in arbitrio uel bona uel mala sunt , sensu maiori uincentem uerba loquentis , unum , incorporeum , perpetuoque sacrum , omnia complexum uel semper in omnibus unum , corde pius credas , credulus ore roges . 
sed quid sic nudis tantum sermonibus utor , tamquam nulla dei sint super hoc monita ? 
nam primum ueteri cautum sub lege memento , quae dudum in solidis scripta fuit tabulis , quod nunc per dominum renouat data gratia Christum , atque euangelii uox ueneranda sonat , ut , quod saxa prius , modo pectora nostra tenerent , esset et uberior bis repetita fides . 
affectu toto dominum totisque medullis atque tuum toto dilige corde deum . 
et recte : quid enim poteris tu iustius umquam obstrictus tantis soluere muneribus ? 
qui tibi , cum limus terrena in faece iaceres , dempsit perpetui temporis esse lutum : qui tibi , quod membris constas , quod mente moueris , quod lingua loqueris , quod ratione sapis , quod manibus tangis , graderis pede , lumine cernis , aure audis , sentis naribus , ore probas , ante aliquod meritum propria pietate ministrat , corporis atque animae sic pater ut dominus : et non hoc solo contentus munere , quo te instruxit membris , sensibus excoluit : qui tribuit uitam , largitur commoda uitae , omnibus ut tibi sit praedita deliciis . 
ecce tibi caelum pendet , tibi terra recedit , aera librantur , fluctuat oceanus : noctes atque dies succedunt mensibus anni , sol splendet , lucent sidera , luna rubet . 
uer fundit blandos uario sub germine flores , aestas iam grauida fructibus arua coquit , autumnus musto madidus , praepinguis oliua est , ignibus admotis frigora nescit hiemps . 
imbribus arcendis confirmas pendula tecta ; ignoras uentos aedibus oppositis ; hirtaque lanigerae depectens terga bidentis mollibus inuolucris algida membra tegis ; leuia nec desunt niuei uelamina lini ; sunt etiam Eois pallia uelleribus : illa ferax iacto reddet tibi semine tellus , haec carpent celsis Seres in arboribus . 
denique per totum qui circumuoluitur annum , quidquid habes , totum dat tibi cura dei . 
campus messe uiret , uestitur palmite collis , arbore diuersa mitia poma metis , et studium impendens fecundo prouidus horto , utile quo libuit tempore sumis holus . 
accendis pinguem quaecumque in lumina pinum , nobilibus mensis cerea flamma micat . 
nec modo terreno tantum seruire iubetur per uarios usus subdita terra homini : ipsa etiam quidquid fertur prope nubila , quidquid alto subductum uoluitur in pelago : nunc fallente cibo , nunc texto in retia lino , artibus innumeris inde uel inde petis . 
et tibi nunc imo trahitur de gurgite piscis , aere nunc summo decipiuntur aues . 
agmina uenanti procumbunt densa ferarum icta procul iaculis uel laqueata plagis . 
prona petis ferro , canibus fugientia sistis , contundis frenis ora ferocis equi . 
ad iuga panda boues cogis , ad mulctra capellas : destillant crispis dulcia mella fauis . 
de saxis gemmas , aurum producis harenis , lentaque de terris igne metalla coquis : gramina discernis tristes medicantia morbos , pellis letiferum sedulus arte malum . 
quin etiam ut mercem peregrino a litore sumas , et tua des aliis atque aliena petas , flumina remigio percurres , aequora uelo : ibis longinquas absque labore uias . 
aut si formidas pelagus , carpenta mouebis , seque tuis sternet terra notanda rotis . 
tum si iactatum quaerit blanda otia corpus , umida puluereum balnea suscipient ; atque cauo tota spoliatus ueste lauacro , marcida perdomitis membra fouebis aquis . 
tot tantisque bonis domini tibi munere partis quid tandem dignum reddis amore pio ? 
aut quibus haec opibus , quibus et persoluere donis , uel quanto poteris pendere seruitio ? 
nec tamen haec dominos , cuius sunt omnia , quaerit : sufficit ut dominum seruus amatus ames . 
haec quoque mandati succedit forma secundi , proximus ut tibi sit sic , uelut ipse tibi es . 
nosco salutiferam mansuro munere legem , uno quae cunctis prospicit officio . 
nam cum aliena mihi mandatur cura , necesse est ut mea mandetur sic quoque cura alii . 
ecce pecus pecudem fecunda ad pabula ducit , admugit proprio bucula laeta gregi . 
murmure respondent , qua possunt uoce loquuntur , inque uicem docilis lambere lingua solet . 
nec caret affectu quod fluctibus occulit aequor , et uolucris uolucri est et fera blanda ferae . 
tum si quando uenit quocumque ex agmine praedo , fortior inualidos ungue uel ore premens , seu uolucrum res est , siue est res illa ferarum , undique collectis tenditur auxiliis , captiuam comitem cursu grege uoce uolatu , etsi non possunt , eripuisse uolunt . 
cumque ita se solo naturae munere seruent , quae nec consilio nec ratione uigent , quid mirum domini si iussa uerenda secutum mutua constringet cura hominis hominem , atque usu ingenio rebus ratione peritus ut sua quae tua sunt commoda frater agat ? 
hinc uenit illa placens merito sententia , nectens humanum parili condicione genus : ne facias aliis quidquid fieri tibi non uis , idque aliis facias quod tibi uis fieri . 
quod genus est hominum , qui ritus sexus et aetas , quis neget hoc rectum , quis neget hoc facile ? 
quid non mandatum late complectitur artum ? 
plenius hac tradi quid breuitate potest ? 
namque ea quae mala sunt , fieri modo sic mihi nolim , ut rursum cupiam quae bona sunt fieri . 
indice non opus est , doctor nec quaeritur ullus : de nobis scimus quae bona , quae mala sunt . 
gaudebis certe , si quis te nocte uiantem blandus uicinum ducat in hospitium : tu quoque sollicitus prouisis excipe tectis illum , qui sera nocte uiator erit . 
ueste tegi nudus , sitiens ad pocla uocari , esuriens optas ut satiere cibis : te quoque permoueat proprii par cura laboris , diuide cum miseris pallia , pocla , cibos . 
ecce manum poscis lapsus , solacia maestus , auxilium trepidus , consilium dubius : id maestis dubiis trepidis labentibus offer : in simili causa fac ut ameris amans . 
certe incusari te falso crimine non uis : crimine falso alios insimulare time . 
odisti furem : furtum fuge ; perdere non uis per uim quae tua sunt : nil uiolenter agas . 
pacta tibi dubio non uis nutare paratu : promissam certo pectore redde fidem . 
quae tibi detraxit uelles succidere linguam : cura sit ut nullum liuida uerba notent . 
mutua cum poscis , uis sumere protinus aera : mutua poscentem dextera prompta iuuet . 
elatos fastu damnas : depone tumorem ; quod fugis in celsis nesciat inferior . 
certe si soror est uel mater caraue coniunx , quarum ne uitam fama grauis maculet , perpetui curam cauta pietate pudoris filius aut frater siue maritus agis : haec ueneranda tibi si nomina temptet adulter , ferrum in uindictam non satis esse putas . 
nonne eadem poena reus es , si tu quoque furtim aggrederis castos sollicitare toros ? 
hinc fuit , ut dominus prima sub lege iuberet pensari paribus crimina suppliciis : pro damno damnum , uulnus pro uulnere , dentem dente lui raptum , lumina luminibus . 
nec minus ut propriam sub iudice redderet audax alterius cuperet qui rapuisse animam , iudiciumque reus non posset dicere prauum , prauis decreta est ultio criminibus . 
et licet haec melius mutarit gratia Christi , mitia quae potius quam uiolenta docet , est tamen est rectum , quidquid iubet ista uel illa , seu cito restituas , seu patienter agas . 
hoc tamen est melior qui Christo uindice gaudet , seruet si domino quod dedit ille sibi . 
ergo piis uotis et sanctis perfice rebus , uita quod haec praesens , quodque futura probet ut te , quem raptim fugiens commendat honestas , perpes post obitum gloria suscipiat . 
nam nostris certus monitis , mansura memento omnia , nunc stulti quae peritura putant : atque animas isdem membris redeuntibus ipsum crede recepturas corporis inuolucrum . 
ora color sanguis uenae cutis ossa capilli , ut nunc labuntur , sic iterum uenient , non modo quae tumulis bene condita saxa reseruant , aut Arabum solidans puluis odorque tegit : sed dicto citius , formanda in membra redibit portio do tumulis , portio de fluuiis . 
quod uentus flatu minuit , quod bestia morsu , flamma quod exussit , quodque ruina premit , totum aderit , totum diuersa ex parte coibit , pars uolucri aut pisci , pars laniata feris , et quod nunc aetas sensim longaeua resoluit , id raptim domini bucina restituet . 
ut pro factorum meritis in corpore eodem , in quo gesserunt seu bona siue mala , scilicet ad motus animarum carne reuersa , poena reos , iustos gloria suscipiat . 
cur autem dubites , cum praecedentia monstrent ut tibi uenturi sit manifesta fides ? 
respice nudatas brumali frigore siluas iam desperatis luxuriare comis . 
quae stabat maerens decusso palmite uitis uestitur foliis , fructibus induitur . 
spiceus at densis calamus flauescit aristis , in terra granum quod modo putre fuit , et quae nunc tristi squalebant arua ueterno , laeta nouo rident germine , flore rubent . 
ipse etiam uariis conclusus mensibus annus tempore mutato mortis habet speciem , cum uer autumno , frigus depellitur aestu , utque hominum res est , hoc uenit , illud abit . 
hoc tamen aeterno , donec deus annuit , usu inque uicem alterno uoluitur officio : et dum se longi sequitur rota mobilis anni , nascitur et moritur , succidit atque redit . 
nam finem noster finis non accipit , et mors qua primum morimur , perpetuo moritur . 
uicturo semper motu sensuque manente , omnis perpetuo tempore uiuet homo . 
uiuet homo : fletus ast hic mea uerba sequuntur ; nam puto sic hominis sors melior fuerat , cum sensu uitae sensum deponere poenae et natum innatis consimilem fieri , quam nunc , peccatis toto dominantibus aeuo , extingui uitae , uiuere suppliciis . 
nam rogo ne credas dirae ad compendia poenae quod raptim insontes debita flamma uoret . 
ignibus aeternis immersos respice colles iugiter amburi , non tamen imminui : et gelidos fontes et caerula flumina cerne fundere semper aquas , semper habere tamen . 
sic miseros uindex semper populabitur ignis , ut semper seruet pabula laeta sibi . 
haec si falsa putas , merito post uera probabis : at falsa effugies , si modo uera times . 
quare post mortem sequitur si uita perennis , laetificans iustos discruciansque reos , uiribus et totis et totis nitere uotis , quae rectum ducunt continuare uias . 
contere calcatum mortis cum principe mundum et fuge lasciuis credere deliciis . 
praecipue semper famosos despice uultus iudiciumque tuis eripe luminibus . 
nemo feret rutilos intactis uestibus ignes , nemo inter lituos non trahet aure sonum . 
nemo inter flores blandorum ambitus odorum naribus assiduam non metet ungue rosam . 
nemo diu sitiens et multo sole perustus incumbet gelidis nec potietur aquis . 
nemo uias pedibus brumali tempore carpens conspersus pluuia nec madefactus erit . 
nemo , licet mediis muris , sub tempore belli uel bene securus uel bene tutus agit . 
congressus praestat uisum , mox lumina uisu concipiunt flammas , parturiuntque nefas . 
dum ueluti iacto piscantis fraudibus hamo primo animus capitur , post etiam moritur . 
prima mali labes heu femina ! 
te dolus anguis , atque hominem per te reppulit a domino . 
erepti tu causa boni , tu ianua mortis , tu decepta cito , tu cito decipiens . 
ergo age , qui nullo maculari pectora naeuo et purus puro niteris esse animo , ut laqueos ignis gladios et acuta uenena cernere laudatam sic fugies faciem . 
non ego nunc repetam per tot iam saecula quantos feminei uultus perdiderint populos . 
praetereo clades Spartanas , Troica bella , et raptu excidium quam prope , Roma , tuum , cum gentes nulla domini sub lege nec ullis sanctorum ad uitam perdomitas monitis , qua furor impulerat , lasciuus duceret auctor , esset et hoc licitum quod fuerat libitum . 
de sacris , inquam , de sacris percipe libris , obprobrio quantis turpis amor fuerit . 
te Dinae species nimio sub amore ruentem exstinxit , Sichem , cum patre , cum patria . 
nam male compressam fratrum pia cura sororem promittit thalamo , uindicat in gladio . 
hunc quoque laudatum psalmorum carmine Dauid forma placens celso deposuit solio , cum male lasciuum comperto crimine corpus sacco contegeret , contereret cinere . 
Thamar forma duos sub eodem tempore fratres incesti et ferri perpulit in facinus . 
unus corrumpit , corruptam ulciscitur alter : ultio quae iusta est , desinit esse pia . 
ipse etiam Salomon , cuius sapientia prisco tempore et in toto nobilis orbe fuit , ducitur in facinus uetito laqueatus amore , femineo subdens turpia colla iugo , et domini immemorem merito praeconia laudum , quae iuuenem ornarant , destituere senem . 
forma placens regi leto te tradidit , Aman : forma tuum rapuit , dux Oloferne , caput . 
illum mirifico famosum robore Samson forma decens saeuis tradidit allophylis . 
sanctus is et uictor per tot modo proelia miles , heu male femineis subditur arte choris , ut iam pollutus , pariunt quia crimina poenam , oscula uirginibus , terga daret gladiis . 
tu quoque Leuitis tantum dilecta nec uxor , insano iuuenum subdita nocte toro , uindictae studio totas in bella dedisti perdere contentas siue perire tribus , ut membris lacero dispersis funere Gabaat efficeret diris ignibus usta rogum . 
non , mihi si linguae centum sint oraque centum , expediam quantum forma placens noceat . 
lasciuo clamat benedictus apostolus orbi , dans etiam licitis iura seuera toris ; coniuge possessus , contempta coniuge liber non similem causam relligionis habent . 
coniugis implicitum detentat cura maritum : solum uult caelebs emeruisse deum . 
sed quia nonnumquam succumbunt lumina et omne ancipiti rectum labitur in biuio , si purum maculare animum parat impius hostis , semper ouans castam sollicitare fidem , accipe tela , quibus cordis pia moenia serues : crux tibi sit clipeus , crux tibi sit gladius . 
supplicibus lacrimis gemitu prece pectore tunso , quaere salutiferum nocte dieque deum . 
ac ne paulatim facilem spes palpet amorem , lapsum a praecipiti perge referre pedem . 
non ignarus enim miseris succurrere tempto , omnia perpessus , quae fugienda loquor . 
respicis ad formam ? 
sed saeuas respice poenas , respice quid laudes , respice quid timeas , internisque oculis et uero lumine cerne de terra ad caelum deque homine ad dominum . 
hic breuis est fine exiguo claudenda uoluptas : illic perpetuo sulphure flamma uorax . 
audi clamantem celsa cum uoce propheten , seu mandata legas pristina , siue noua : " quae laus in uultu est ? 
faenum omnem credite carnem , quippe ut flos faeni gloria carnis erit . 
" nam ueluti flores ictus metit , atterit aestus , confundunt imbres , fortior aura rapit , sic uultum quicumque placet , consumere tempus et tumor et liuor despoliare potest . 
atque ipsam ut taceam , quae conterit omnia , mortem , quanta licent morbis febribus ulceribus ? 
hi modo qui canent albo sordente capilli , collatas olim non timuere pices . 
pendula quae maerent rugis deformibus ora , praetulerant uanum conspicienda decus . 
qui nunc in laxa tremulus pes pelle uacillat , uix dederat tenui signa notata solo . 
ceruix colla manus et quod nunc omnibus horret , heu miseris quondam causa furoris erant . 
lumina , quae madidus deformia subluit umor , stellarum rutilae ceu micuere faces . 
respice quod paucis floret nec permanet annis , et tamen aeternis culpa manet lacrimis . 
ergo puellares uultus formasque decentes aut uerso aut merso despicies capite . 
atque ut sis penitus sic corde ut corpore purus , ut nullum facias suspicione reum , da studium curans et semper prouidus opta , ut sit nulla tibi femina iuncta nimis . 
amittet uires , si non sint obuia , uentus : pabula si desint , irritus ignis erit . 
ac ne mandatis tantum pars una putetur ad uitae rectas sollicitata uias , si qua uiri discunt , credat sibi femina dici : et meritum et poenas hic quoque sexus habet . 
oderit ignotos audax attendere uultus seque tamen notis abdere luminibus . 
nam male permixto ludentia lumina risu blandum saepe solent ore tacente loqui . 
atque amor , ut lacrimae , quas fundi iniuria cogit , ex oculis surgit , pectoris ima petit . 
ergo qua iuuenes praecepti lege monentur , hac fugiat cunctos femina casta uiros . 
iam si corporeas calcaris corpore casto illecebras , reliquum discute cordis onus . 
namque subire solet nigri de felle ueneni , multiplicis mater criminis inuidia . 
inuidia infelix mortem moritura parauit : angelus hac celsi decidit arce poli , dumque hominem properat caelesti pellere regno , detrudi in tenebras ipse prior meruit . 
hinc domini in cunctos uindex sententia uenit , omnibus haec reliquis mortibus una rea est : haec belli rabies , haec est discordia pacis , plus sibi , quam cui uult saeua nocere , nocens . 
haec Ioseph nimio fratrum sub crimine causa primum seruitii , mox fuit imperii . 
haec iusti fratris maculauit sanguine Cain , haec Dauid mortis quam prope causa fuit , cum , iam confecto solius robore bello , extolli nollet laude socer generum . 
hac primae cogente gemens operarius horae uincere fossorem nititur undecimae . 
haec postrema dedit crucis in ludibria Christum , dum peragit liuor credulitatis opus , et praeceps populus signa ac miracula rerum obtutu cernit , pectore non recipit . 
in tantum studiis furialibus improba cunctos a uero in facinus uerterat inuidia , ut non nescirent , sed nollent credere , quod tunc esset per dominum glorificandus homo . 
nec cura leuiore dehinc uitale memento unius innumerum crimen auaritiae . 
omnibus in terris , quas sol uidet , aequora claudunt , quasque dies adeunt , quasque tegunt tenebrae , ignoto nobis quidquid diffunditur orbe , omnibus in regnis , omnibus in populis , infectis morbo multorum mentibus haec est radix causa caput fons et origo mali . 
innocuos quidquid dominus formarat in usus , haec male mutatis perdidit officiis . 
quid quereris diros portus uentosque furentes , tristia famosis aequora naufragiis ? 
tu caesam siluis annoso robore quercum , si tignis non est utilis , adde focis . 
contentusque tuo , submotum si qua per orbem nascuntur , patiens crede negata tibi . 
et pelagi motus et saeuas flare procellas securus tuto litore prospicies . 
usum naturae uitium fecistis , auari , nata bona prauis usibus esse mala . 
e terra genitum terrena in munera ferrum falcibus incuruum , uomeribus rigidum , in caedem et diras , bellorum crimina , mortes armamus contis missilibus gladiis . 
pelleret ut frigus uiolentum accepimus ignem , pelleret ut tenebras discoqueretque dapes : coepimus insani flammas immittere tectis atque exurendis subdere corporibus , tamquam esset paruum praedandi in crimine crimen , ni ferret sparsas sanguine raptor opes , et miseros poenis uariis uis ultima cogat , cum quod habent perdant , dicere si qua latent . 
fratribus inuisos fratres , uitamque parentum exosam natis fecit auaritia . 
de uero falsum , de falso fingere uerum saeua per innumeras haec docet insidias . 
hac faciente reus dum partem subtrahit auri , in mortem totus transiit Ananias , nec solus ; sociam nam foedi in crimine falsi coniunxit misero par quoque poena uiro . 
haec miseros homines mortis sub tempore fecit non bene postremis fidere iudiciis . 
subduntur tabulae , conquiritur undique testis , ore ferens falsum , pectore uera premens . 
scalpuntur gemmae similes , manus improba discit heu male mentitas assimulare manus , ut pater alterius factus credatur et heres non possit proprii filius esse patris . 
hac duce custodes inter securus adulter peruenit ad castos muneribus thalamos . 
itur in omne nefas animis manibusque paratis , aurum si pretium constituas sceleris . 
dic , rogo , quid ( miserum ) tantus furor laxat habenas , ut tibi non sat sit , quod tibi iam satis est ? 
immensis properas terris coniungere terras , claudendus parui marmore sarcophagi ? 
alterius damno fieri locupletior ambis ? 
quod rapis ex aliis , mox erit alterius . 
et cursu celeri sic post amissa dolebis , ut doluere illi qui tenuere prius . 
ceu non casuras immensum construis arces , ipse tamen raptim qui moriturus eris ? 
comitur in somnos tenuato lucida uitro marmoribus uariis lubrica cella tibi : tamquam non adeat lignis coeuntia tecta in bene securo pectore tuta quies . 
certe non aliter sitientia proluit ora , quem palmae obtulerint , quem caua gemma liquor : et sic suscipient rabidi ieiunia uentris quos crystalla dabunt quosque patella cibos . 
an non pellendo glacialis frigora brumae hirta tibi melius pallia praebet ouis , quam quae , lentato per lubrica fila metallo , alternos frangit uestis onusta gradus ? 
quo tibi perlucens habitus , qui tegmine raro offerat ignotis membra tegenda oculis ? 
argentum atque auri moles et gemma coruscans e mundo et mundi est : hinc uenit , hic residet . 
uenisti in uitam nudus , nudusque redibis : nil tecum attuleras , ferre nihil poteris . 
ferre tamen poteris contempta hic munera mundi : mitte secuturus , quae duplicentur , opes . 
nam seruata nimis quae mos bona non tua fient , si tibi non serues , sic erit ut tua sint . 
munera quae donat moriens , haec munera non sunt : donat enim quod iam desinit esse suum . 
qui sanus metuensque nihil , qui mente quieta , qui sibi dum uiuit dempserit , ille dedit . 
quodque sibi dempsit , melius reparabitur illi : integra mox capiet , qui peritura dabit . 
condita nam caelo non fur , non auferet hostis , non tinea aut pluuiae flammaque carpet edax : caelo autem condes quidquid pro nomine Christi , Christum respiciens , pauperibus tribues . 
qui post assumptae carnis mysteria dicit : uestior in nudis , subleuor in miseris , uisitor in clausis , curor confotus in aegris , adiuuor in paruis , protegor in uiduis , et quodcumque facis misero uel non facis , illud crede mihi fieri , uel mihi non fieri . 
ac ne pauperiem pauper praetendere possis , ut color iniustae detur auaritiae , si tibi non fuerint sumptus quos quaerit egenus , non cibus aut calida est qua foueatur aqua , cum poscit sitiens , gelidus sub nomine Christi oblatus poterit praemia ferre calix . 
hoc , quo quisque potes , miserum solare rogantem , et si defuerint munera , uota dabis . 
ipsa etenim ante deum non est peritura uoluntas , si bene non poterit , quae bene uel cupiet . 
hinc fuit ut dominus monitis felicibus omnes coniungi uellet pacis amore homines , et quae per sanctos laudauerat ante prophetas , discipulis proprio traderet ore suis , dum nihil iniustum , nil durum , nil uiolentum , nil leue , nil cupidum , nil graue , nil uarium , uel facere in rebus , uel uerbis dicere posset casto seruatus pectore pacis amor . 
hinc cohibet totum pacis concordia mundum , quae brutis etiam cum ratione datur . 
et cum flammiferis frigentia , mollia duris , siccis cum pugnent umida , lenta citis , omne per ignotas tacito moderamine causas uno consociat foedere pacis opus . 
sic , modo si paruis cupias componere magna , corporeum frenat pacis amor populum , ut sub terreno sociatus principe discat regi caelorum soluere uota simul . 
ergo mei similis peccator , me minor imo ( omnes criminibus namque ego uinco meis ) pacem placatus , pacem quoque laesus amato : pax in uisceribus , pax sit in ore tuo . 
pelle odium , contemne minas , depone tumorem , offensam teneant tempora nulla tuam , ut te sol blandae seruantem uincula pacis deserat abscedens , inueniat rediens . 
Si monitis gradiare meis , fidissime lector , caerula securus colla premis colubri . 
cumque aderit Christus iudex , mox obuius ibis per tenerum blandis aera uecte notis . 
tantum ut mandatis quouis sub tempore in istis praetereat curam portio nulla tuam . 
an si uentosae moueat te gloria linguae , quam suadet uano Tullius eloquio ( sin fugienda , iocus conuiuia sermo uoluptas , sic etiam aequaeuis dissociande tuis ) , quo studio nostri seruabis uerba libelli , ut uitae meritis consociande deo ? 
praecipuus labor est blandam contemnere laudem , quae trahit in praeceps ambitiose homines , et semper tacito festinat ad intima motu uisceribusque ipsis pestis acerba sedet . 
omnia dum uolumus , facimus quaecumque , probari , utque suis nullus non faueat uitiis , lenito titulo parcum se dicit auarus , acris uelatur nomine saeuitia , ac studiis totis et tota nitimur arte , ut quidquid loquimur uel facimus placeat . 
at tu si Christo soli uis esse probatus , gloria quaeratur nulla tibi ex homine . 
nam cum deiectus , mos exaltabere , erisque pro domino paruus , magnus apud dominum . 
contentum uexet quaecumque iniuria , nulli , si male pertuleris , par quoque redde malum . 
ecce patrem Christus pro se lacerantibus orat , supplicat et Stephanus , supplicat et Iacob , dum miti magnoque animo licet ultima passi poenarum nulli causa uolunt fieri . 
nullum saeua reum faciat sententia , nullum austero properes plectere iudicio . 
festucam tenuem fraterno in lumine cernis , luminibusque tuis nescis inesse trabem . 
iniuste alterius cupiet describere uitam , assertor uitae qui nequit esse suae . 
sed nos damnati uitiis insistimus et quae ipsi persequimur mos etiam facimus . 
fallere crede nefas ! 
durat sententia dicens : os , quod mentitur , morte animum perimit . 
et quod erit ueras semper dixisse memento , et non quod non est sermo tuus resonet . 
dulci praeterea frenos impone palato , ne sapor antiquum saeuiat illecebris . 
illos caelorum donis regnisque potitos fecit mortales ambitiosa gula . 
dum magis in uetitum ruimus cupimusque negata et , quod difficile est , hoc potius uolumus . 
praecipue largo uenas perfundere uino respue , ne raptim uina uenena fiant . 
ut nimiis quotiens sitit aestibus arida tellus , solers in fructus quam parat agricola , si prius euulsas quam sol internecet herbas , irrorent madidos nubila densa dies , protinus et sentes et gramina noxia messi seminibus uictis heu male laeta feret : corpora sic multo fuerint quae dedita uino , consiliis pereunt , luxuriant uitiis . 
et quid sordidius , quid erit deformius umquam , quam si te tibimet subtrahat ebrietas ? 
cum caput huc illuc uergat , gressusque uacillet , mensque neget sensum , lingua tenere sonum , claudantur grauido uergentia lumina somno , quid facis ignores , tu quoque cum facias . 
quid loquar allatum uultu fumante calorem , et male compositis uerba soluta modis , labentes manibus calices , mensasque per ipsas immixtos uino saepe redire cibos , teque per innumeros , cum uult mens saucia motus uel gaudere nimis uel modo flere nimis , et nunc saltatu uergentia membra rotare , nunc dare lasciuis brachia mota choris ? 
exclamare libet , uino dapibusque sepultum , forte etiam proprii nominis immemorem , eius , qui donet largus tibi talia , quando orandi subeat tunc pia cura dei ? 
pascere tam magno sumptu quot posset egenos , quotque dies laetos haec daret una dies ? 
at te nunc saturo pauper ieiunus oberrat : tu uinum reuomis , uix habet alter aquam . 
et si forte cibum uox poscit egena , negabis ollis , quis nihil est , hoc , tibi quod superest . 
sentio iam dudum tacitum te dicere , lector : uera quidem , sed sunt ardua quae statuis . 
ardua praecipimur ; de terra scandere caelum , non est quod paruo stare labore putes . 
magnus enim labor est ; sed merces magna labori . 
praemia qui sperat , desidiam fugiat . 
palmam nemo feret , nisi qui certauerit ante . 
non nisi uictori blanda corona datur . 
an tibi si fragiles mundi quaerantur honores , munere quo speres emeruisse hominem ? 
quidquid id est uariis quod uexat corpora saeuis , dum celeri uitam currimus in stadio : contemptum pluuias frigus ieiunia rixas contento poteris sustinuisse animo , discurrens urbem totis lustrare diebus , uix media fessus nocte redire domum , continuoque iterum prima consurgere luco , ut clausas possis primus adire fores . 
et cum te tenuis per dura sedilia somnus compulerit fessum deposuisse caput , ille prior forsan qui serior adfuit ibit , at tua pulsabit stulta querella notos . 
aut si lictorem tanget uox clarior , opta ut bene submotus nec male caesus eas . 
sed fac quod rarum est , ut uictus ianitor auro ac precibus tandem dicat " adire potes " . 
ingrederis lingua blandus uultuque modestus , corpore subiectus : nil tamen ista iuuant . 
omnis honor pretii est : ibis pro pondere nummi , carta seu foliis siue petes tabulis . 
nam si cessarit diues manus , irrita res est , et si uerba dabis , tu quoque uerba feres . 
en honor arrisit , quem semper in ordine mos est sumere sero quidem , sed posuisse cito . 
nam quod tu dederas , mox conferet alter et alter : quod multi cupiunt , nemo diu tenuit . 
fac tamen ut longum durans honor inflet , agat te , numquidnam finem non habiturus erit ? 
finge age mansuri signent tua nomina fastus , atque tuo felix annus eat titulo : quid tandem prodest , cum desinit esse , potestas ? 
in quo sentitur quod fuit atque abiit ? 
et quod paulatim succedens nesciet aetas , et quod si scierit , quid tibi mercis erit ? 
sed qui terreno tantum dependis honori , tanta nunc homines ambitione colis , ut domino placeas , cuius sunt omnia , Christo insuper et regnum promereare dei , ante feres uerum falsis , ingentia paruis , uilia magnificis , perdita perpetuis . 
deuotum uincet quae tandem iniuria pectus ? 
ecquid erit celsum ? 
quid tibi difficile est ? 
namque nihil durum est , cum spes succedit , et omnis peruenit ad fructum uictus honore labor , et fructum , toto qui duret tempore , quem non auferat ambitor prodigus impatiens . 
audis spondentem dominum noua praemia iustis , promissis semper qui meliora dabit , non conspecta oculis , non auribus insinuata , ipso non sensu praemeditata prius . 
nunc tibi distillant pretioso cortice myrrhae , turis odorato caespite terra tumet . 
adde thymum uiolas casias melilota crocumque , candida puniceis lilia iunge rosis . 
cum tot in his terris peccator munera sumas , in caelis sanctus quae bona percipies ? 
finge age quod clarum , quod pulchrum , quod pretiosum , et toto magnum quidquid in orbe putas , hoc meritis dandum felicibus , aurea tecta , gemmatos postes purpureumque solum , ruraque uernanti semper redolentia flore , lacte et melle simul flumina plena trahi . 
haec quia conscendunt animos , et mente uidentur , inferiora illis crede futura bonis . 
nec uereare tamen , longo ne tempore uictus impar mandatis reperiare dei . 
nil habet haec longum , longo licet acta rotatu , quo nunc perfruimur tempore , uita breuis . 
lassa senescentem respectant omnia finem et iam postremo uoluitur hora die . 
respice quam raptim totum mors presserit orbem , quantos uis belli perculerit populos . 
non densi nemoris , celsi non aspera montis , flumina non rapidis fortia gurgitibus , non castella locis , non tutae moenibus urbes , inuia non pelago , tristia non heremo , non caua , non etiam tetricis sub rupibus antra , ludere barbaricas praeualuere manus . 
multis ficta fides , multis periuria , multis causa fuit mortis ciuica proditio . 
insidiae multum , multum uis publica fecit . 
robore quae non sunt , sunt superata fame . 
concidit infelix cum prole et coniuge mater , cum seruis dominus seruitium subiit . 
hi canibus iacuere cibus , flagrantia multis , quae rapuere animam , tecta dedere rogum . 
per uicos uillas , per rura et compita et omnes per pagos , totis inde uel inde uiis , mors dolor excidium clades incendia luctus . 
uno fumauit Gallia tota rogo . 
cur tamen enumerem labentis funera mundi , quae per consuetum semper aguntur iter ? 
cur repetam quanti toto moriantur in orbe , ipse tuam uideas cum properare diem ? 
praetereo gladiis quantum , quantumque ruinis igni grandinibus fluminibus liceat ; quantos bella fames perimant morbique furentes et quae per uarias mors ruit una uias . 
quantos et mediae pacis sub tempore , ut esse pax possit , cruciat debita poena reos . 
omnis paulatim leto nos applicat hora : hoc quoque quo loquimur tempore , praemorimur . 
et per fallentes tacito molimine cursus urget supremos ultima uita dies . 
dum cibus et somnus , dum uerba et pocula mulcent , siue domo sedeas , seu peregrina petas , dumque geris quodcumque geris uel non geris , ultro mors mouet alternum nil remorata pedem . 
cereus ut caecae positus sub tempore noctis compensare diem luminis officio , dum non sentimus , lento consumitur igni , semper et ad finem flamma uorax properat : sic hominum res est : pereunt quaecumque geruntur , proficit et moritur quod sibi uita trahit . 
sed fac uiuacis spatia haec tam longa senectae , orbis ut immunis funera respicias , sero licet ueniat , ueniat tamen ille necesse est qui non in totum finis abesse potest . 
nam quae nascuntur , crescunt post atque senescunt , et senio fessis nil nisi mors superest . 
intereunt decies qui ternos uixerit annos atque illum uixit qui modo millesimus , postquam postremus finis retinebit utrumque , certe supremo tempore mortis idem est . 
quid uitam traxisse iuuat , si uiuere cessas ? 
quaeue bonis merces , si teneare malis , cum , nisi dum frueris , fructu tangere fruendi , et uita haec uitae uiuat in officio ? 
nam quod iam fuerat nihil est , si desinit esse ; et quod non sentis , non iuuat an fuerit . 
quid tandem prodest si te ieiunia uexent , hesternis large membra onerasse cibis , cumque tuas hodie stringat sitis arida fauces , ante diem nimio praemaduisse cibo ? 
cum mediis celeri quae sunt decursa rotatu eripiat sensum non reditura dies ? 
sed nos , decurso primaeuae flore iuuentae , iam dubii gressu lumine uoce manu , cum quidquid fuimus , dolor est meminisse , fidemque omnibus eripiunt proxima praeteritis , incuruos querulos consumpto corpore numquam haec quoque quae grauis est uita satis satiat . 
hinc est quod toto penitus uelut orbe remoti spectamus toto quidquid in orbe perit . 
haec miseros alio tamquam sub sole manentes mortis nos propriae mors aliena monet . 
ante oculos longeque simul fraudamur amicis , luminibusque illinc , hunc uenit aure dolor . 
intereunt dulces aeuo uergente parentes , seque ipso coniunx eripitur gremio . 
et fratris fratrem mors e complexibus aufert , at natu forsan iunior ille fuit . 
ordine nec uitae senior subducitur aetas , cum uideat nati funera saeua pater . 
nemo tamen cautus credit quod cernit , et illum quod non uult , cernit se quoque posse pati . 
hoc tamen inde uenit , factis quia semper iniquis mortem perpetuum ducimus esse malum , et quas criminibus poenas lex sancta minatur , serius excipere credimus esse lucrum . 
felix qui licitum finem putat esse laborum , quod , post ne timeat , cauerit ante timens . 
felix qui magnum magnaque indage mouendum urbibus et populis nobile iudicium constanti sperare animo uultuque sereno securus uitae de probitate potest , quem faciat certis bene mens sibi conscia causis sub tanta intrepidum mole tenere caput . 
illic imperio quondam regnoque potentes , illic conspicui fascibus et trabeis , quis aurum lectis dapibus , crystalla Falerno , substratosque ostro mos onerare toros : robore famosi , laudati munere formae , ac male fidentes corporeis opibus : quorum uenter erat dominus , lasciuia uotum , spes in praesenti , gloria diuitiae : qui neglexerunt miseri uel morte sub ipsa claudendis dominum quaerere luminibus , poenam expectabunt clausi . 
ne quaere doceri quam poenam : factis congrua poena manet . 
hos tenebrae iuges caeca sub nocte manebunt : his lumen tunc flamma seuera dabit . 
isti sulphureo flagrantes igne caminos cogentur laceris scandere corporibus . 
illos constringet uiolento infusa rigore flatibus hibernis dura gelu glacies . 
et cum tam discors pugnet natura gehennae , nominis unius uis tamen est uaria . 
nec tam diuersa possis dinoscere poena , igne sit an grauius frigore supplicium . 
non quod nos , istic , terrena morte peremptis , excipient unam crimina multa necem , cum quamuis saeuus pro rerum pondere iudex non aliud possit quam rapuisse animam , et quodam scelerum lucro , si plurima restent , uindictam reliquis ultio prima neget . 
ast illic omnes persoluet in ordine noxas succedens factis congrua poena suis . 
atque unum corpus per singula membra patebit , quot potuit uitiis , tot quoque suppliciis . 
altera crudeles , lex altera plectet auaros : facta aliter soluent et meditata aliter . 
est sua periuris , est et sua poena superbis , atque alia effusi causa cruoris erit . 
inuidus impatiens mollis falsator adulter , et uini totus , totus et illecebrae , dextram caede nocens , linguam in conuicia promptans , peruasor iactans impius indocilis iudicii ante diem poenas dabit , ut neque paruum supplicii spatium det mora iudicii . 
ambibunt alios sinuosis flexibus angues , ast alios candens igne catena teret . 
omnia plena illic lacrimis terrore dolore , et uox nulla , nisi quam dederit gemitus . 
ecquidnam ulterius per singula crimina curram uexabunt diris quae miseros crucibus ? 
quando etiam incauto si quid nunc ore loqueris , sermonis ratio est discutienda tibi . 
hos inter , rerum dominum quicumque negarit , summittens saxis stipitibusque caput , ille miser uere , nec erit miserabilis ulli . 
excipiet solus quidquid ubique nocet . 
innumeri uermes morituro in corpore uiuent , nec finis fumo quem dabit ignis , erit . 
at parte ex alia blandorum uerba piorum , si nec uexati restituere malum , auxilium miseris , uictum tribuere petenti , affectum notis , seruitium patribus , instar flammantis fulgebunt lumina solis , uelati niueis splendida membra togis . 
praecipueque illi , quos Christi in lege paratos excipiunt noctes inueniuntque dies , quisque fuit uotum niueam baptismate uestem numquam femineis commaculare toris , corpore nec solo , sed toto et pectore casti , et qualem lector te meus esse uelim , uel iam felices , quae prima est gloria , uictis lucis et infidi corporis illecebris , ueram quaerentes uitam , pro nomine Christi fundere deuotas non timuere animas . 
atque sacerdotes hoc sanctorum agmen habebit secretosque hominum turbinibus monachos , qui nunc spernentes blandae oblectamina famae , uenturi sperant praemia iudicii . 
mollia securis ducentes otia rebus pro merito uiuunt nunc bene , post melius . 
namque ipsi denso stipabunt agmine regem , cum terris iudex institerit dominus , atque omnes agnus quoquo se uerterit ibunt , perfusi uero lumine , luce dei . 
et tantum ipsorum capient uegetata decoris cernentum ut non sint ora uidenda oculis . 
ergo ubi terribilem dederit caua bucina cantum , aduentum tandem testificata dei ; mox longis tellus rimis diuulsa patebit , ac passim flammae fulgura grando ruent , imis concusso penitus de sedibus orbe dum totae feruent inde uel inde uiae . 
hinc tristes gemitus , illinc pia gaudia uitae : una in diuersis uox erit agminibus . 
atque omnis raptim celeratis gressibus ibit deducens subolem prosapiamque pater . 
cunctaque contento ducetur linea tractu , cum fuerit medius progenitor genitis . 
nec tibi famosas urbes gentesque remotas regnaque , quae nunc sunt quaeue fuere , loquar , frigore non segnes populos , non sole perustos , quosque habuit nascens occiduusque dies : sed fuit a primi genitum quod tempore mundi usque diem mundo qui modo finis erit , omnibus e terris animas iustasque reasque uno constituet iussio prima loco . 
nec tamen ulla illinc tanta inter milia perget , quae non sit domino dinumerata suo . 
mox rutilum scandens eadem cum carne tribunal , quam caelo intulerat glorificans hominem , omnia quae reliquis labantur in ordine saeclis , quae tunc , quaeue dehinc lege manente fiant , ore sacer , celsus solio , terrore uidendus , conspicuus , sed uix conspiciendus aget . 
atque inter flammae tractus sonitusque tubarum angelicosque choros militiamque sacram , inter et infantum matrum iuuenumque senumque pallores fletus gaudia uota metus , ultima suspensae dabitur sententia turbae , quae sacrosancti iudicis ore sonet : in requiem et laudem iustorum perge caterua , a regno numquam dissocianda meo , quae uobis gnarus meriti uitaeque futurae dat modo , sed dudum dona parata pater at tu mandatis semper contraria nostris , impia tartareis claudere turba locis . 
illic stridorem dentes et lumina fletum , ignibus immodicis discruciauda , dabunt . 
et tamen , ut uere maneant quaecumque iubentur , haec erit aeterni formula iudicii : gloria quae iustum , summota morte tenebit atque reus poenae non moriturus erit . 
haec ego debueram factis tibi tradere , lector , ut pondus uerbis uita probata daret . 
sed quia neglegimus miseri quaecumque monemur et satis est leuius discere quam facere , tu si commendes animo demissa per aurem omnia , quae scriptis sunt numerata meis , constanter dicam , caeli statione receptus discuties saeuae uincula dura necis atque etiam fueras qui filius ante gehennae , incipies summi filius esse dei . 
his illud superest , sine quo nihil omnia prosunt , ut Christum credas de patre cumque patre ; spiritus et sanctus nullo discrimine iunctus unum consumment nomina trina deum . 
at tu cum legis nostrum quicumque libellum , nostri , seu malus est seu bonus , esto memor . 
et quotiens dominum perlecto carmine Christum orabis , simus semper in ore tuo . 
quod ne me primis credas iniungere labris neue istud tuto dissimulare putes , sic te nulla dies curis compungat amaris , sic Christo totum quidquid agis placeat , sic sumas sanctam domino tradente coronam , nominis abscedat ne tibi cura mei , ut peccatores uincens Orientius omnes sanctorum ueniam promerear precibus . 
